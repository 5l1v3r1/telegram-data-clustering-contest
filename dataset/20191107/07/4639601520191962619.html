<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/society/koinoniko-merisma-entos-noemvriou-i-apofasi-ti-prepei-na-kserete/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T07:06:43+00:00"/>
    <meta property="og:title" content="Κοινωνικό μέρισμα : Εντός Νοεμβρίου η απόφαση – Τι πρέπει να ξέρετε"/>
    <meta property="og:description" content="Αντίστροφα μετρά ο χρόνος για την κατάθεση του προϋπολογισμού στη Βουλή, κάτι που θα σημάνει και την έναρξη υπολογισμού για το κοινωνικό μέρισμα."/>
  </head>
  <body>
    <article>
      <h1>Κοινωνικό μέρισμα : Εντός Νοεμβρίου η απόφαση – Τι πρέπει να ξέρετε</h1>
      <h2>Αντίστροφα μετρά ο χρόνος για την κατάθεση του προϋπολογισμού στη Βουλή, κάτι που θα σημάνει και την έναρξη υπολογισμού για το κοινωνικό μέρισμα.</h2>
      <address><time datetime="2019-11-07T07:06:43+00:00">07 Nov 2019, 07:06</time> by <a rel="author">ΤοΒΗΜΑ Team</a></address>
      <p>Αντίστροφα μετρά ο χρόνος για την κατάθεση του προϋπολογισμού στη Βουλή, κάτι που θα σημάνει και την έναρξη υπολογισμού για το <a href="https://www.tovima.gr/tag/%CE%BA%CE%BF%CE%B9%CE%BD%CF%89%CE%BD%CE%B9%CE%BA%CF%8C-%CE%BC%CE%AD%CF%81%CE%B9%CF%83%CE%BC%CE%B1/">κοινωνικό μέρισμα</a>.</p>
      <p>Η κυβέρνηση μέσα στο Νοεμβρίου αναμένεται να δώσει στη δημοσιότητα τα δεδομένα του υπερπλεονάσματος, το οποίο θα χορηγηθεί στους οικονομικά ασθενέστερους πολίτες, τον προσεχή Δεκέμβριο.</p>
      <p>
        <a href="https://www.in.gr/2019/11/07/politics/proanakritiki-gia-novartis-ti-etoimazoun-polakis-tzanakopoulos-sti-synedriasi/">Προανακριτική για Novartis : Τι ετοιμάζουν Πολάκης – Τζανακόπουλος στη συνεδρίαση</a>
      </p>
      <p>Για το κοινωνικό μέρισμα που θα δοθεί το Δεκέμβριο, οι αξιωματούχοι της κυβέρνησης θα έρθουν σε επαφή με εκπροσώπους των θεσμών.</p>
      <p>Ο βασικός σχεδιασμός είναι το κοινωνικό μέρισμα να χορηγηθεί στους χαμηλοσυνταξιούχους, στους κοινωνικά και οικονομικά ασθενέστερους, χαμηλόμισθους, δικαιούχους του κοινωνικού επιδόματος αλληλεγγύης.</p>
      <h3>Τα κριτήρια για το κοινωνικό μέρισμα</h3>
      <p>Υπάρχει σκέψη να υιοθετηθούν τα κριτήρια του Κοινωνικού Εισοδήματος Αλληλεγγύης (ΚΕΑ) στο σύστημα χορήγησης του Κοινωνικού Μερίσματος.</p>
      <p>Από την 1η Νοεμβρίου του 2018 ισχύει ένας νέος κανονισμός για το Κοινωνικό Εισόδημα Αλληλεγγύης, φέρνοντας πιο στοχευμένα κριτήρια για τους δικαιούχους.</p>
      <p>Τα κριτήρια είναι εισοδηματικά και καθορίζονται από την κινητή και ακίνητη περιουσία κάθε νοικοκυριού.</p>
      <figure>
        <img src="https://www.in.gr/wp-content/uploads/2019/11/%CE%BC%CE%B5%CF%81%CE%B9%CF%83%CE%BC%CE%B1-1-600x335.jpg"/>
      </figure>
      <p>Συγκεκριμένα, βάσει της Κ.Υ.Α. Δ13/οικ./33475/1935/2018 ισχύουν οι εξής προϋποθέσεις:</p>
      <p><b>Ακίνητη περιουσία:</b> Η συνολική αξία της ακίνητης περιουσίας του νοικοκυριού δεν μπορεί να υπερβαίνει το ποσό των 90.000 ευρώ για το μονοπρόσωπο νοικοκυριό, προσαυξανόμενη κατά 15.000 ευρώ για κάθε πρόσθετο μέλος και έως 150.000 ευρώ.</p>
      <p>
        <b>Κινητή περιουσία:</b>
      </p>
      <p>α) Η αντικειμενική δαπάνη της κινητής περιουσίας του νοικοκυριού (επιβατικά ΙΧ αυτοκίνητα ή και δίκυκλα) δεν μπορεί να υπερβαίνει στο σύνολό της το ποσό των 6.000 ευρώ.</p>
      <p>β) Το συνολικό ύψος εισοδήματος ή καταθέσεων του νοικοκυριού ή/και η τρέχουσα αξία μετοχών, ομολόγων κ.λπ. δεν μπορεί να υπερβαίνουν το εξής ποσό, έως έξι μήνες πριν από την υποβολή της αίτησης:</p>
      <p>– Μονοπρόσωπο νοικοκυριό, 1.200 ευρώ.</p>
      <p>– Νοικοκυριό αποτελούμενο από δύο ενήλικα μέλη ή μονογονεϊκή οικογένεια με ένα ανήλικο μέλος, 1.800 ευρώ.</p>
      <p>– Νοικοκυριό αποτελούμενο από δύο ενήλικα και ένα ανήλικο μέλος ή μονογονεϊκή οικογένεια με δύο ανήλικα μέλη, 2.100 ευρώ.</p>
      <p>– Για νοικοκυριό αποτελούμενο από τρία ενήλικα μέλη ή δύο ενήλικα και δύο ανήλικα μέλη ή μονογονεϊκή οικογένεια με τρία ανήλικα μέλη, το όριο που τίθεται είναι τα 2.400 ευρώ.</p>
      <p>– Για νοικοκυριό αποτελούμενο από τρία ενήλικα και ένα ανήλικο μέλος ή δύο ενήλικα και τρία ανήλικα μέλη ή μονογονεϊκή οικογένεια με τέσσερα ανήλικα μέλη, το όριο αυξάνεται στα 2.700 ευρώ.</p>
      <p>– Για νοικοκυριό αποτελούμενο από τέσσερα ενήλικα μέλη ή δύο ενήλικα και τέσσερα ανήλικα μέλη ή μονογονεϊκή οικογένεια με πέντε ανήλικα μέλη, το όριο φτάνει στα 3.000 ευρώ.</p>
      <p>Πάντως η κυβέρνηση προσανατολίζεται στην κατεύθυνση θεσμοθέτησης του κοινωνικού μερίσματος σαν επίδομα που θα χορηγείται κάθε χρόνο. Σε αυτή την περίπτωση, το ύψος του κοινωνικού μερίσματος θα εξαρτάται άμεσα από το υπερπλεόνασμα που θα προκύπτει.</p>
      <h4>Τα βήματα για το κοινωνικό μέρισμα</h4>
      <p>Οι δικαιούχοι θα πρέπει να ελέγξουν την κατάσταση του λογαριασμού τους, την ορθότητα του αριθμού που έχουν δώσει στις υπηρεσίες και να ελέγξουν αν είναι σωστά τα στοιχεία που έχουν.</p>
      <p>Ίσως πρέπει να μεταβούν σε ένα ΚΕΠ και να ζητήσουν να ενημερώσουν την εγγραφή του ΑΜΚΑ  ως προς το πεδίο του ΑΦΜ.</p>
      <p>Πιθανόν να χρειαστούν ένα έγγραφο που να αποδεικνύει ότι είναι οι ίδιοι (ΑΔΤ, Διαβατήριο, κτλ) και ένα έγγραφο που να αναγράφει το ΑΦΜ μαζί με τα προσωπικά στοιχεία του (πχ εκκαθαριστικό εφορίας).</p>
      <figure>
        <img src="https://www.in.gr/wp-content/uploads/2019/11/aforol-1-600x377.jpg"/>
      </figure>
      <p>Με την είσοδο στο σύστημα koinonikomerisma.gr θα ζητηθεί να επιβεβαιώσουν οι δικαιούχοι τον ΑΜΚΑ και να εισάγουν τη διεύθυνση ηλεκτρονικού ταχυδρομείου (e-mail) τους και τον αριθμό ενός κινητού τηλεφώνου που θα χρησιμοποιηθούν για αποστολή τυχόν ειδοποιήσεων.</p>
      <p>Θα ζητηθεί να συναινέσουν στην επεξεργασία των στοιχείων που απαιτούνται, δηλαδή των στοιχείων που αφορούν την/τον σύζυγό τους και τα προστατευόμενα τέκνα τους.</p>
      <p>Επίσης, θα πρέπει να δηλώσουν ένα έγκυρο και ενεργό IBAN, στον οποίο πρέπει να είναι υποχρεωτικά είτε αποκλειστικός δικαιούχος είτε συνδικαιούχος. Σε αντίθετη περίπτωση, δε θα πραγματοποιηθεί πληρωμή ακόμη και αν πληρούν οι δικαιούχοι τα κριτήρια.</p>
      <p>Απαιτείται επομένως μεγάλη προσοχή στη συμπλήρωση του πεδίου του IBAN.</p>
      <p>Τα οικονομικά/περιουσιακά στοιχεία θα εμφανίζονται προσυμπληρωμένα στην αίτηση και η αλλαγή τους δεν είναι δυνατή.</p>
      <p>
        <a href="https://www.tovima.gr/2019/11/07/politics/mathiou-palmer-zimiogonos-kai-proklitiki-i-epektasi-ton-tourkikon-geotriseon-stin-elliniki-yfalokripida-kai-aoz/">Μάθιου Πάλμερ : «Ζημιογόνος και προκλητική» η επέκταση τουρκικών γεωτρήσεων σε ελληνική υφαλοκρηπίδα και ΑΟΖ</a>
      </p>
    </article>
  </body>
</html>