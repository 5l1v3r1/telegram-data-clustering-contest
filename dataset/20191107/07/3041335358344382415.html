<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/07/economy/diethni/germania-ayksisi-epidotiseon-gia-agora-ilektrikon-ix/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-07T07:22:12+00:00"/>
    <meta property="og:title" content="Γερμανία : Αύξηση επιδοτήσεων για αγορά ηλεκτρικών ΙΧ"/>
    <meta property="og:description" content="Στην αύξηση των επιδοτήσεων για την αγορά ηλεκτρικών οχημάτων αποφάσισε να προχωρήσει η κυβέρνηση της καγκελαρίου Ανγκελα Μέρκελ. Οι αυξήσεις για το"/>
  </head>
  <body>
    <article>
      <h6 class="kicker">Έως 6.000 ευρώ</h6>
      <h1>Γερμανία : Αύξηση επιδοτήσεων για αγορά ηλεκτρικών ΙΧ</h1>
      <address><time datetime="2019-11-07T07:22:12+00:00">07 Nov 2019, 07:22</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Στην αύξηση των επιδοτήσεων για την αγορά ηλεκτρικών οχημάτων αποφάσισε να προχωρήσει η κυβέρνηση της καγκελαρίου Ανγκελα Μέρκελ.</p>
      <p>Οι αυξήσεις για το αποκαλούμενο περιβαλλοντικό αυτό μπόνους αυξάνονται έως 50% ώστε να ανέρχονται σε έως 6.000 ευρώ.</p>
      <p>
        <a href="https://www.in.gr/2019/11/07/politics/proanakritiki-gia-novartis-ti-etoimazoun-polakis-tzanakopoulos-sti-synedriasi/">Προανακριτική για Novartis : Τι ετοιμάζουν Πολάκης – Τζανακόπουλος στη συνεδρίαση</a>
      </p>
      <p>Επισήμως η απόφαση ελήφθη σε μια προσπάθεια να γίνει πιο γρήγορα η μετάβαση από οχήματα με παραδοσιακούς κινητήρες εσωτερικής καύσης σε ηλεκτροκινητήρες και να μειωθούν οι εκπομπές ρύπων με στόχο την προστασία του περιβάλλοντος.</p>
      <p>Την ίδια στιγμή όμως όλο περισσότερες εταιρείες και ηγετικά στελέχη της κυβέρνησης έχουν αρχίσει να ανησυχούν ότι οι γερμανικές αυτοκινητοβιομηχανίες έχουν αρχίσει να μένουν πίσω από τον ανταγωνισμό όσον αφορά την εξέλιξη τέτοιων οχημάτων.</p>
      <p>Οι αλλαγές στις επιδοτήσεις θα αρχίσουν να ισχύουν από αυτόν το μήνα και θα ισχύσουν έως το 2025.</p>
      <p>Από την επιδότηση έως και τα 6.000 ευρώ το μισό ποσό θα καλύπτεται από τις ίδιες τις αυτοκινητοβιομηχανίες σύμφωνα με τον εκπρόσωπο της Μέρκελ, Στέφεν Ζάιμπερτ.</p>
      <h3>Ειδική σύσκεψη</h3>
      <p>Οι αποφάσεις αυτές ελήφθησαν ύστερα από ειδική σύσκεψη που έκανε η ίδια η Μέρκελ με τους εκπροσώπους των αυτοκινητοβιομηχανιών, με στόχο να ενισχυθεί κι άλλο ο κλάδος, που είναι ο μεγαλύτερος στη χώρα όσον αφορά τις εξαγωγές.</p>
      <p>Η σύσκεψη αυτή έγινε με τη συμμετοχή και προμηθευτών εξαρτημάτων οχημάτων αλλά και εκπροσώπων εργατικών σωματείων της αυτοκινητοβιομηχανίας.</p>
      <p>Στη συνάντηση αυτή συμμετείχαν μεταξύ άλλων οι διευθύνοντες σύμβουλοι της Volkswagen, της BMW και της Daimler.</p>
      <p>Για μοντέλα ηλεκτρικών αυτοκινήτων που κοστίζουν έως 40.000 ευρώ η εφάπαξ επιδότηση θα αυξηθεί από 4.000 σε 6.000 ευρώ.</p>
      <p>Για ηλεκτρικά αυτοκίνητα που κοστίζουν πάνω από 40.000 ευρώ η επιδότηση θα διαμορφωθεί σε 5.000 ευρώ. Επιδοτήσεις θα προσφέρονται επίσης και σε υβριδικά οχήματα, τα οποία λειτουργούν και με μπαταρίες και με κινητήρες εσωτερικής καύσης.</p>
      <p>Σύμφωνα με τη γερμανική κυβέρνηση, το πρόγραμμα θα αφορά περίπου 650.000 με 700.000 οχήματα.</p>
      <p>Η ανακοίνωση για τις αυξημένες επιδοτήσεις έγινε λίγο μετά την επίσκεψη της Μέρκελ σε ανακατασκευασμένο εργοστάσιο ηλεκτρικών αυτοκινήτων της Volkswagen, το οποίο βρίσκεται στο Ζουίκαου στην Ανατολική Γερμανία.</p>
      <p>Εκεί η εταιρεία σκοπεύει να κατασκευάσει τα πρώτα της ηλεκτρικά οχήματα μαζικής παραγωγής.</p>
      <p>Η επίσκεψη έγινε σε μια χρονική στιγμή που η καγκελάριος δέχεται συνεχώς πυρά επειδή δεν έχει καταφέρει να σημειωθεί πρόοδος στη μείωση των εκπομπών ρύπων, ενώ η Volkswagen προσπαθεί αυτή την περίοδο να διαχειριστεί καλύτερα τη μετάβαση στην κατασκευή ηλεκτρικών οχημάτων χωρίς να αντιμετωπίσει οικονομικά προβλήματα, σχολίασε το Bloomberg.</p>
      <p>Μέχρι τώρα η διάδοση των ηλεκτρικών αυτοκινήτων στη Γερμανία δεν είναι μεγάλη.</p>
      <p>Μέχρι τον Αύγουστο βρίσκονταν στον δρόμο περίπου 220.000 ηλεκτρικά οχήματα, ποσοστό μικρό σε σύγκριση με τον στόλο βενζινοκίνητων και πετρελαιοκίνητων οχημάτων που κυκλοφορούν στη μεγαλύτερη αγορά αυτοκινήτων της Ευρώπης.</p>
      <p>Η Γερμανία έχει θέσει σαν στόχο να κυκλοφορούν έως το 2030 στους δρόμους της από επτά έως δέκα εκατ. ηλεκτρικά οχήματα.</p>
      <p>Η μικρή κυκλοφορία ηλεκτροκίνητων οχημάτων σήμερα αποδίδεται τόσο στις προτιμήσεις των αγοραστών, όσο και στην έλλειψη αρκετών διαφορετικών αντίστοιχων μοντέλων από τις εταιρείες. Επίσης στη χώρα δεν υπάρχουν ακόμη αρκετοί σταθμοί φόρτισης για να εξυπηρετήσουν μεγάλο αριθμό τέτοιων οχημάτων.</p>
      <p>Στόχος του Βερολίνου είναι να αυξήσει τον αριθμό των σταθμών φόρτισης σε 50.000 μέσα σε δύο χρόνια.</p>
      <h3>Αγκάθι η τιμή</h3>
      <p>Βασικό πρόβλημα παραμένει η τιμή των ηλεκτρικών οχημάτων.</p>
      <p>Λόγω του κόστους εξέλιξης και των μεγάλων μπαταριών η τιμή ενός ηλεκτρικού αυτοκινήτου εξακολουθεί να είναι κατά πολύ υψηλότερη από την τιμή ενός συμβατικού οχήματος.</p>
      <p>Για παράδειγμα, το μοντέλο ID.3 της Volkswagen αναμένεται ότι θα πωλείται από σχεδόν 30.000 ευρώ.</p>
      <p>Η πιο φτηνή έκδοση του μοντέλου Golf με κινητήρα εσωτερικής καύσης διαμορφώνεται σε περίπου 20.000 ευρώ.</p>
      <p>
        <a href="https://www.tanea.gr/2019/11/06/politics/omologia-sok-xrysoxoidi-den-mporoume-na-diaxeiristoume-pleon-to-metanasteytiko/">Ομολογία-σοκ Χρυσοχοΐδη: Δεν μπορούμε να διαχειριστούμε πλέον το μεταναστευτικό</a>
      </p>
    </article>
  </body>
</html>