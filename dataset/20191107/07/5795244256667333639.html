<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/novini-psihologiji-yak-rozpiznati-psihopata-50052031.html"/>
    <meta property="og:site_name" content="НВ"/>
    <meta property="article:published_time" content="2019-11-07T07:00:00+00:00"/>
    <meta property="og:title" content="Перевірте себе. 8 ознак того, що ви психопат"/>
    <meta property="og:description" content="Якщо ви виявляєте у себе більшість з них, у вас цілком можуть бути психопатичні схильності"/>
  </head>
  <body>
    <article>
      <h1>Перевірте себе. 8 ознак того, що ви психопат</h1>
      <h2>Якщо ви виявляєте у себе більшість з них, у вас цілком можуть бути психопатичні схильності</h2>
      <address>
        <time datetime="2019-11-07T07:00:00+00:00">07 Nov 2019, 07:00</time>
      </address>
      <p>
        <a href="https://nv.ua/ukr/opinion_author/berit-brohaard.html">Беріт Брогаард<br/>філософ, психолог</a>
      </p>
      <p>Психопатія сама по собі не є психіатричним діагнозом. У п’ятому виданні Діагностичного і статистичного посібника з психічних розладів (DSM-5) вона згадується як різновид антисоціального розладу особистості, але в розмовному мовленні ми називаємо психопатією одну з трьох особистісних рис, що входять у так звану темну тріаду.</p>
      <p>Темна тріада включає в себе нарцисизм, психопатію і макіавеллізм — різні схильності до зловмисної або аморальної поведінки. Пізніше в якості четвертої риси в цю групу включили садизм, перетворивши її на «темну тетраду».</p>
      <p>У популярній культурі психопати часто зображуються як серійні вбивці. Але насправді серед них не так багато злочинців, не кажучи вже про серійних убивць. Вони можуть бути успішними СЕО, керівниками підприємств, ректорами університетів, глузливими товаришами по службі, амбітними матерями-тигрицями, суперпопулярними школярками, пасивно-агресивними партнерами або злісними сусідами.</p>
      <p>Можливо, ви один з них? Ось вісім ознак психопатії. Якщо ви виявляєте у себе більшість з них, у вас цілком можуть бути психопатичні схильності.</p>
      <p>1.</p>
      <h3>Ви більш раціональний, ніж інші</h3>
      <p>Вам не властиво занурюватися в негативні емоції — такі як страх, печаль, співчуття або відчай, — за умови, що ви перебуваєте в гущі подій і вам не нудно. Завдяки цьому вам добре вдається вирішувати складні проблеми і швидко діяти за необхідності. Це також дозволяє вам залишатися спокійним і зібраним у надзвичайних обставинах або напередодні дедлайну. У людей, що опинилися в небезпечній для життя ситуації, більше шансів вижити, якщо в цей момент поруч з ними перебуваєте ви — тому що ви здатні діяти швидко і раціонально, не відволікаючись при цьому на їхні біль і страждання.</p>
      <p>2.</p>
      <h3>Ви можете бути різною людиною в різних обставинах</h3>
      <p>Ви поводитеся як хамелеон. Ви здатні підлаштувати свою поведінку під будь-яку ситуацію, в якій можете опинитися. Ви вміло використовуєте лестощі та компліменти, щоб завоювати довіру інших людей. Ви досвідчений актор або акторка і можете імітувати емоції і грати будь-яку роль, якої вимагають обставини. Ви можете бути веселим, привабливим і цікавим або прикинутися емпатійним і змусити інших повірити, що вони вас глибоко хвилюють, якщо вам це вигідно.</p>
      <p>3.</p>
      <h3>Вас швидко вганяють в нудьгу інші люди і те, що вони роблять</h3>
      <p>Вам потрібні викиди адреналіну, щоб уникнути нудьги. Ви можете отримати заряд адреналіну, беручи на себе відповідальність за велику групу людей або піддаючи себе небезпекам. Ви також можете використовувати психостимулятори, щоб викликати необхідний вам сплеск адреналіну. Коли життя стає занадто нудним, ви можете почати маніпулювати людьми, щоб задовольнити вашу постійну потребу в збудженні.</p>
      <p>4.</p>
      <h3>Ви часто дієте імпульсивно</h3>
      <p>Ви схильні чинити за своєю примхою, демонструючи надмірно ризиковану поведінку, діючи необдумано або без урахування наслідків. Це може бути чимось безневинним, наприклад, переглядом фільмів до 4 години ночі, навіть якщо ви знаєте, що вам потрібно вставати о 7 ранку. Або ж ви можете виявити себе, купуючи метамфетамін або кокаїн, навіть після того, як пообіцяли собі припинити їх вживати.</p>
      <p>5.</p>
      <h3>Ви часто брешете, часом не знаючи, навіщо</h3>
      <p>Навіть коли правда нічим вам не загрожує, ви нерідко брешете у відповідь на питання інших людей. Час від часу ви говорите неправду, щоб привернути увагу або постати в кращому світлі. Але буває, що ваш обман не робить вас краще або цікавіше, а єдине, що мотивує вас брехати — сам процес обману. Незважаючи на те, що вам це не обіцяє вигоди (принаймні прямої), ви все одно волієте брехати, і у вас це добре виходить. Для вас брехня — це майже мистецтво.</p>
      <p>6.</p>
      <h3>Ви рідко берете на себе відповідальність за свої вчинки, тому що завжди можна перекласти вину на когось або щось іще</h3>
      <p>Ви рідко берете на себе відповідальність, тому що, коли щось йде не так, ви зазвичай вважаєте, що це не ваша провина. Замість цього ви звинувачуєте в своїх невдачах інших людей або обставини. Якщо ви не дотримали обіцянку, дану другові, винен ваш начальник, який вимагає від вас занадто багато. Якщо ви постійно спізнюєтеся на роботу, винен ваш сусід по кімнаті, який годинами займає вашу спільну ванну. Ви визнаєте свою провину лише в тих рідкісних випадках, коли почуваєтеся загнаним в кут, але навіть беручи на себе відповідальність, ви не схильні відчувати співчуття, почуття провини або докори сумління.</p>
      <p>7.</p>
      <h3>Ви волієте вести паразитичний спосіб життя</h3>
      <p>Ви завжди прагнете отримувати більше, ніж віддаєте. Ви можете заробляти більше, ніж всі члени вашої родини разом узяті, але при цьому ночувати на дивані у сестри або жити за рахунок своїх батьків. Коли люди пригощають вас їжею, напоєм або роблять вам послугу, ви відповідаєте взаємністю тільки якщо вважаєте, що в підсумку це принесе вам ще більшу користь.</p>
      <p>8. <anchor name="_gjdgxs"/></p>
      <h3>Ви чудово почуваєтеся</h3>
      <p>Ви почуваєтеся чудово і у вас немає ані найменших симптомів психічного захворювання або психологічних проблем. Сама ідея, що вам варто відвідати психіатра або психотерапевта, здається вам абсурдною. Думка, що у вас може бути розлад особистості, здається вам безглуздою. Якби вам коли-небудь і могла знадобитися професійна консультація, то лише тому, що ви стали жертвою невігластва або помилок інших людей.</p>
      <p><i>Переклад <b/></i> <a href="https://nv.ua/"><b><i>НВ</i></b></a></p>
      <p><i>Публікується з дозволу автора.</i> <i>Републікація повної версії тексту заборонена</i></p>
      <p>
        <i>
          <a href="https://www.psychologytoday.com/us/blog/the-superhuman-mind/201910/8-signs-you-may-have-psychopathic-tendencies">Оригінал</a>
        </i>
      </p>
      <p>
        <b>
          <i>Приєднуйтесь до нашого телеграм-каналу</i>
        </b>
        <a href="https://t.me/nv_opinion">
          <b>
            <i> Мнения НВ</i>
          </b>
        </a>
      </p>
      <p><b><i>Більше блогів</i></b> <a href="https://style.nv.ua/blogs.html"><b><i>тут</i></b></a></p>
      <p>
        <a href="https://ru.depositphotos.com/156460042/stock-photo-4-men-and-3-women.html">
          <i>Depositphotos</i>
        </a>
      </p>
    </article>
  </body>
</html>