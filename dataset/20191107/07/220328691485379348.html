<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/kitay-napredva-s-izkustveniya-intelekt-406068.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T07:26:14+00:00"/>
    <meta property="og:title" content="Китай напредва с изкуствения интелект"/>
    <meta property="og:description" content="В Пентагона е обявена тревога"/>
  </head>
  <body>
    <article>
      <h1>Китай напредва с изкуствения интелект</h1>
      <address>
        <time datetime="2019-11-07T07:26:14+00:00">07 Nov 2019, 07:26</time>
      </address>
      <p>Развитието на изкуствения интелект заема приоритетно място в плановете на Пентагона за модернизация на въоръжените сили на страната.</p>
      <p>Китай е постигнал значителен напредък в разработването на технологии за изкуствен интелект с военно приложение. САЩ не възнамеряват да допуснат китайско превъзходство в тази област, заяви шефът на Пентагона Марк Еспър във Вашингтон.</p>
      <p>По време на свое изказване на конференция за изкуствения интелект Еспър подчерта, че Китай си е поставил за цел до 2030 г. да стане световен лидер в областта на изкуствения интелект.</p>
      <p>„Те успяха да създадат транспортни средства с автономна система за управление, които народноосвободителната армия на Китай се стреми да разположи в различни точки на бойни действия по цял свят”, твърди военният министър. За пример са дадени „съвременни безпилотни подводници и дронове”</p>
      <p>Според Еспър, развитието на технологиите за изкуствения интелект заемат приоритетно място в плановете на Пентагона за модернизация на въоръжените сили, заедно със създаването на хиперзвуково оръжие и усъвършенстване на ядрените въоръжения.</p>
      <p>„Държавата, която постигне най-голям напредък в развитието на изкуствения интелект, ще получи решаващо преимущество на бойното поле за години напред”, заяви той.</p>
      <p>В публикувания през февруари доклад Пентагонът определи Русия и Китай като основни конкуренти на САЩ в областта на изкуствения интелект. В него се казва, че Москва и Пекин „инвестират значителни средства в развитието на изкуствен интелект”, което може „да подкопае американското технологическо предимство”.</p>
      <p>В проекто-бюджета за 2020 г. за национална отбрана са предвидени около 208 милиона долара за хиперзвукови технологии и програми за изкуствен интелект. Белият дом моли Конгреса на САЩ да отдели повече от 50 милиона долара за изследвания, разработване и създаване на прототипи.</p>
    </article>
  </body>
</html>