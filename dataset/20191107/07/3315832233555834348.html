<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/b73111ab80476869/keanu-reeves-si-a-prezentat-noua-iubita-alexandra-grant-in-varsta-de-46-de-ani.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-07T07:19:09+00:00"/>
    <meta property="og:title" content="Keanu Reeves şi-a prezentat noua iubită, Alexandra Grant, în vârstă de 46 de ani"/>
    <meta property="og:description" content="Cunoscutul actor american Keanu Reeves s-a afişat duminică pe covorul roşu la o gală de film în Los Angeles, cu noua sa iubită, Alexandra Grant, relatează ziarul spaniol ABC, citat de Agerpres."/>
  </head>
  <body>
    <article>
      <h1>Keanu Reeves şi-a prezentat noua iubită, Alexandra Grant, în vârstă de 46 de ani</h1>
      <address><time datetime="2019-11-07T07:19:09+00:00">07 Nov 2019, 07:19</time> by <a rel="author">Jurnal.md</a></address>
      <p>
        <b>Cunoscutul actor american Keanu Reeves s-a afişat duminică pe covorul roşu la o gală de film în Los Angeles, cu noua sa iubită, Alexandra Grant, relatează ziarul spaniol ABC, citat de Agerpres.</b>
      </p>
      <p>Keanu Reeves, în vârstă de 55 de ani, nu s-a mai afişat în public cu o parteneră de la moartea iubitei sale Jennifer Syme, în 2001, într-un accident tragic de maşină. Accidentul intervenea la doi ani după ce bebeluşul pe care îl aşteptau se născuse mort.</p>
      <p>După aproape două decenii fără vreo relaţie oficială, sau despre care să se ştie ceva public, actorul din The Matrix a găsit din nou dragostea în braţele Alexandrei Grant, în vârstă de 46 de ani.</p>
      <p>Cei doi au participat împreună duminică la gala LACMA Art + Film organizată de firma Gucci în Los Angeles (California).</p>
      <p>În pofida numeroaselor feţe cunoscute care au participat la gală, mass-media au remarcat mai ales prezenţa actorului care s-a plimbat de mână cu noua lui iubită cu care a schimbat gesturi evidente de complicitate.</p>
      <p>Despre cine este însă vorba? Alexandra Grant este o artistă, specializată în ilustraţii, şi partenera de afaceri a actorului de mai mulţi ani.</p>
      <p>În 2011 ei au colaborat la o carte a lui Reeves, intitulată "Ode to Happiness", a urmat apoi a doua carte, "Shadows", la care Alexandra a realizat ilustraţiile.</p>
      <p>Ţinând cont de această colaborare armonioasă ei au decis să creeze în 2017 propria lor editură: X Artists' Books. Este vorba de o editură care se ocupă de lansarea unor opere literare care au puţine şanse de apariţie pe piaţă.</p>
      <p>Iar acum, potrivit prietenilor lor, această legătură profesională a făcut un pas înainte, spre o relaţie de dragoste, încheie ABC.</p>
    </article>
  </body>
</html>