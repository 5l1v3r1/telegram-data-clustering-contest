<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638592/%D9%86%D8%A7%D9%85%D9%87-%D9%86%DA%AF%D8%A7%D8%B1%DB%8C-%D9%85%D8%AA%D9%87%D9%85%D8%A7%D9%86-%D9%81%D8%B1%D8%A7%D8%B1%DB%8C-%D8%A8%D8%A7%D9%86%DA%A9-%D9%85%D9%84%D8%AA-%D8%A8%D8%B1%D8%A7%DB%8C-%D8%A8%D8%B9%D8%B6%DB%8C-%D9%85%D9%82%D8%A7%D9%85%D8%A7%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T07:59:00+00:00"/>
    <meta property="og:title" content="نامه نگاری متهمان فراری بانک ملت برای بعضی مقامات"/>
    <meta property="og:description" content="به گفته قاضی موحد سه تن از متهمان فراری پرونده فساد بانک ملت و پارسیان برای برخی از مقامات کشور نامه‌هایی می‌نویسند."/>
  </head>
  <body>
    <article>
      <h1>
        <a href="https://www.bultannews.com/fa/news/638592/%D9%86%D8%A7%D9%85%D9%87-%D9%86%DA%AF%D8%A7%D8%B1%DB%8C-%D9%85%D8%AA%D9%87%D9%85%D8%A7%D9%86-%D9%81%D8%B1%D8%A7%D8%B1%DB%8C-%D8%A8%D8%A7%D9%86%DA%A9-%D9%85%D9%84%D8%AA-%D8%A8%D8%B1%D8%A7%DB%8C-%D8%A8%D8%B9%D8%B6%DB%8C-%D9%85%D9%82%D8%A7%D9%85%D8%A7%D8%AA">نامه نگاری متهمان فراری بانک ملت برای بعضی مقامات</a>
      </h1>
      <h2>به گفته قاضی موحد سه تن از متهمان فراری پرونده فساد بانک ملت و پارسیان برای برخی از مقامات کشور نامه‌هایی می‌نویسند.</h2>
      <address><time datetime="2019-11-07T07:59:00+00:00">07 Nov 2019, 07:59</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز</b>، رسیدگی به پرونده متهمان<b> بانک ملت و پارسیان</b> به سرکردگی رئیس شبکه فساد علی دیواندری مدتی است که در شعبه یک دادگاه ویژه مفساد اقتصادی و به ریاست قاضی موحد برگزار می‌شود. این پرونده که هشت متهم اصلی دارد به فساد سازمان یافته‌ای که در شرکت‌های تابعه بانک پارسیان و ملت رخ داده است توجه دارد.   علاوه بر پنج متهم حاضر در جلسه دادگاه سه متهم دیگر  این پرونده یعنی <b>آقایان رحمت الله باختری، مجید سعادتی و خانم سمانه حضرتی آشتیانی</b> از همان روز اول و پیش از شروع جلسات رسیدگی به پرونده متواری شدند و خبری از آن‌ها نیست.   مجید سعادتی ۵۱ ساله به جرم مشارکت در اخلال نظام اقتصادی کشور از طریق عضویت در شبکه کلاهبرداری و خیانت در امانت و تحصیل مال نامشروع به میزان ۳۰۰ درهم و تحصیل ۲۱ میلیون و ۵۸۲ هزار و ۴۹۴ دلار در ازای مابه التفاوت ارزی از فروش فرآورده‌های نفتی با مشارکت باختری، همکاری با متهم مختاری در خرید و فروش کشتی به میزان ۳۶ میلیون دلار و قاچاق ارز به ترکیه متهم است.</p>
      <figure>
        <img src="https://www.bultannews.com/files/fa/news/1398/8/16/1193106_728.jpg"/>
      </figure>
      <p>رحمت الله باختری فرزند موسی، متواری، به جرم مشارکت در اخلال عمده در نظام اقتصادی کشور و عضویت در شبکه کلاهبرداری و تحصیل مال نامشروع به مبلغ ۲۱ میلیون و ۵٨٢ هزار و ۴٩۴ دلار و همکاری با مجید سعادتی برای فروش نفت به میزان ٣٢ میلیون و ١١٠ هزار دلار متهم است.   سمانه حضرتی آشتیانی فرزند هاشم، کارمند سابق بانک ملت، متواری، به جرم مشارکت در اخلال عمده در نظام اقتصادی کشور و عضویت در شبکه کلاهبرداری و وحید نمازی فرزند غلامعلی، آزاد به لحاظ تودیع وثیقه، به جرم مشارکت در اخلال عمده در نظام اقتصادی کشور و عضویت در شبکه کلاهبرداری متهم هستند.   <b>محل اختفای متهمان فراری بانک ملت و پارسیان کجاست؟</b> این متهمان که هرکدام به نوعی در فساد سیستمی و سامان یافته همکاری داشته‌اند اکنون به خارج از کشور گریخته‌اند و بر اساس گفته‌های قاضی موحد در ابتدای جلسه ششم رسیدگی به این پرونده مشخص شد که دو تن از آن‌ها در لندن و یک نفر دیگر در سوئیس حضور دارد.   از جلسه دوم بحث لوایح نویسی یا نامه نویسی متهمان فراری به برخی از دستگاه‌ها و مقامات مطرح شد و برای اولین بار در جلسه دوم نماینده دادستان از اقامت مجید سعادتی در انگلستان و نوشتن لوایح کذب برای برخی از دستگاه‌ها خبر داد.   مجید سعادتی که پایه یکی از پایه‌های اصلی فساد در شرکت‌های تابعه بانک‌های ملت و پارسیان بوده است پس از آن که به اتهام خود پی برد و هنگام فرار تمام اسناد، مدارک و سرور‌های بانک را با خود از کشور خارج کرد.   <b>مخاطب نامه‌ مفسدان اقتصادی چه کسانی هستند؟</b> البته موضوع نامه نویسی‌های متهمان فراری تنها به اینجا ختم نشد و بار دیگر قاضی موحد از نامه نویسی‌های متعدد این متهمان فراری برای برخی از مقامات کشور و دستگاه‌های مختلف خبر داد.   در جلسه هفتم رسیدگی به پرونده قاضی موحد از باخبر بودن متهمان فراری از جریان رسیدگی به پرونده خبر داد و به آن‌ها توصیه کرد که بهتر است به کشور بازگردند و در جلسات دادگاه حضور پیدا کرده و بتوانند در کنار وکلای خود از اتهامشان دفاع کنند.   البته مشخص نیست که لوایحی که قهرمانی از آن‌ها صحبت می‌کند و نامه نویسی‌هایی که قاضی موحد از آن‌ها خبر می‌دهد به چه کسی نوشته می‌شوند و کدام یک از مسئولان مخاطب نامه این متهمان فراری هستند.   از تاریخ ۲۶ ام شهریور ماه امسال تاکنون که هفت جلسه از رسیدگی به پرونده گذشته است هنوز خبری از متهمان فراری نیست و تنها صحبت از نامه نگاری‌های آن‌ها در میان است.</p>
    </article>
  </body>
</html>