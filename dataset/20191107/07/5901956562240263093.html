<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/risi-po-prvi-plen-na-baltik-246288"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T07:15:00+00:00"/>
    <meta property="og:title" content="Risi po prvi plen na Baltik"/>
    <meta property="og:description" content="LJUBLJANA – Že dolga leta spoznavamo, kako se naši hokejski risi za oddih od klubskih obveznosti razveselijo vabil v reprezentančno slačilnico. Po navadi so, če seveda ni poškodb in bolezni, ..."/>
  </head>
  <body>
    <article>
      <h1>Risi po prvi plen na Baltik</h1>
      <h2>Slovenski hokejisti pred tekmami z Latvijci, Belorusi in Francozi. Blaž Gregorc zaradi bakterije v očesu tik pred zdajci ostal doma.</h2>
      <address><time datetime="2019-11-07T07:15:00+00:00">07 Nov 2019, 07:15</time> by <a rel="author">Siniša Uroševič</a></address>
      <p>LJUBLJANA – Že dolga leta spoznavamo, kako se naši hokejski risi za oddih od klubskih obveznosti razveselijo vabil v reprezentančno slačilnico. Po navadi so, če seveda ni poškodb in bolezni, na pripravah dobre volje, tako kot vsi športniki nato bolj uživajo na tekmi kot na treningu. Slovenska reprezentanca bo danes opravila prvo preizkušnjo v sezoni, in sicer v Liepaji proti domači Latviji.<br/><br/>Gre za prvi in hkrati edini preizkus pripravljalnega značaja pred pravim tekmovalnim izzivom – uvodom v olimpijske kvalifikacije februarja na Jesenicah. Tekmeci v Podmežakli (Litovci, Japonci in zmagovalci enega od predkvalifikacijskih turnirjev) zagotovo ne spadajo na raven moštev v teh dneh ob Baltskem morju (Latvija, Belorusija, Francija), vseeno pa povratnik na slovensko klop <b>Matjaž Kopitar</b>, ki je prav včeraj praznoval 54. rojstni dan, ničesar ne želi prepuščati naključju. Prenovljeno reprezentanco namerava spet pripraviti za visoko raven in po želeni vrnitvi v najvišji svetovni razred bi rad dosegel tudi tisto, česar mu v prejšnjem mandatu ni uspelo – da bi se z risi obdržal med elito.</p>
      <h3>Vsaka tekma kakor finale</h3>
      <p>»Res bo tudi naslednje SP skupine B, podobno kot nazadnje v Kazahstanu, zelo zahtevno. Domala vsaka tekma bo za nas kot finale, ne bo prostora za napake,« pravi vratar <b>Luka Gračnar</b>, eden najboljših pri naši reprezentanci na omenjenem zadnjem šampionatu. Kot vedno se je rad vrnil med rise, zavoljo svojega vedrega, a hkrati tudi delavnega značaja nima težav niti na Norveškem, kjer zdaj brani pri moštvu iz Hamarja, drugouvrščenem na ligaški lestvici: »Največ izkušenj sem si nabral v EBEL, ki je zaradi številnih tujcev na višji ravni kot norveško prvenstvo. A vseeno je tudi slednje zame pravšnje za ohranjanje dobrega temelja pred reprezentančnimi izzivi.«<br/><br/>Zavoljo zdravstvenih težav, in sicer bakterije v očesu, je tik pred včerajšnjim odhodom v Latvijo doma ostal vodilni reprezentančni branilec <b>Blaž Gregorc</b>. Kopitar je tokrat po pričakovanju ponudil priložnost tudi nekaterim mlajšim – adutom slovenske hokejske prihodnosti.<br/><br/>Podobno ravnajo v teh dneh selektorji drugih treh reprezentanc. Vseeno njihovi seznami razkrivajo zelo spodobna moštva. Domala polovica beloruske ekipe prihaja iz KHL, francoskih hokejistov je podobno kot risov iz leta v leto več na tujem, med Latvijci pa je tudi branilec <b>Ralfs Freibergs</b>, klubski soigralec <b>Žige Jegliča </b>v Zlinu na Češkem.</p>
    </article>
  </body>
</html>