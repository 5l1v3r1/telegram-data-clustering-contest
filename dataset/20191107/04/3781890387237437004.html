<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740414"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T04:44:00+00:00"/>
    <meta property="og:title" content="ทางการมาเลเซียควบคุมตัวคนสนิท &quot;สมรังสี&quot;"/>
    <meta property="og:description" content="เจ้าหน้าที่ตรวจคนเข้าเมืองของมาเลเซียควบคุมตัวนางมู ซกฮัว คนสนิทของนายสม รังสี คู่ปรับทางการเมืองคนสำคัญของสมเด็จฮุน เซน นายกรัฐมนตรีกัมพูชา ระหว่างที่เธอพยายามเดินทางกลับประเทศ ด้านนายสม รังสี ยืนยันจะปรากฏตัวในกัมพูชาให้ได้ตามกำหนด"/>
  </head>
  <body>
    <article>
      <h1>ทางการมาเลเซียควบคุมตัวคนสนิท "สมรังสี"</h1>
      <address>
        <time datetime="2019-11-07T04:44:00+00:00">07 Nov 2019, 04:44</time>
      </address>
      <p>
        <b>เจ้าหน้าที่ตรวจคนเข้าเมืองของมาเลเซียควบคุมตัวนางมู ซกฮัว คนสนิทของนายสม รังสี คู่ปรับทางการเมืองคนสำคัญของสมเด็จฮุน เซน นายกรัฐมนตรีกัมพูชา ระหว่างที่เธอพยายามเดินทางกลับประเทศ ด้านนายสม รังสี ยืนยันจะปรากฏตัวในกัมพูชาให้ได้ตามกำหนด</b>
      </p>
      <p>สำนักข่าวต่างประเทศรายงานจากกรุงกัวลาลัมเปอร์ ประเทศมาเลเซีย เมื่อวันที่ 7 พ.ย. ว่านายเจอรัลด์ โจเซฟ สมาชิกคณะกรรมาธิการด้านสิทธิมนุษยชนของมาเลเซีย กล่าวเมื่อวันพฤหัสบดี เรื่องการควบคุมตัวนางมู ซกฮัว ผู้ใกล้ชิดกับนายสม รังสี คู่ปรับทางการเมืองคนสำคัญของสมเด็จฮุน เซน นายกรัฐมนตรีกัมพูชา โดยเธอเป็นอดีตรองหัวหน้าพรรคกู้ชาติกัมพูชา ( ซีเอ็นอาร์พี ) และผู้ช่วยของนายเกิม สุขา อดีตหัวหน้าพรรคซีเอ็นอาร์พี พรรคแกนนำฝ่ายค้านซึ่งศาลฎีกากัมพูชาสั่งยุบไปเมื่อเดือนพ.ย. 2560<br/> </p>
      <figure>
        <iframe data-src="https://twitter.com/hodgeamanda/status/1192282629963304961?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ โจเซฟให้ข้อมูลเพียงว่านางมู ซกฮัว อยู่ที่ศูนย์ควบคุมตัวของสำนักงานตรวจคนเข้าเมืองมาเลเซีย ภายในอาณาเขตของท่าอากาศยานนาชาติกัวลาลัมเปอร์ ตั้งแต่คืนวันพุธที่ผ่านมา แม้รัฐบาลมาเลเซียยืนยันว่าจะไม่ส่งตัวนางมู ซกฮัว และนักเคลื่อนไหวอีกอย่างน้อย 2 คนซึ่งเป็นสมาชิกของอดีตพรรคซีเอ็นอาร์พี ที่ถูกควบคุมตัวเมื่อวันจันทร์ ขณะพยายามโดยสารเที่ยวบินไปยังกรุงกัวลาลัมเปอร์ ให้แก่ทางการกัมพูชา แต่ยังปฏิเสธให้ข้อมูลว่าจะส่งตัวบุคคลทั้งหมดไปยังสถานที่ใดต่อไป<br/> </p>
      <figure>
        <iframe data-src="https://twitter.com/hodgeamanda/status/1191914567510585344?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/jamesmassola/status/1192077413468930048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อนึ่ง นางมู ซกฮัว เคยพยายามเดินทางกลับกัมพูชาผ่านทางมาเลเซียและไทยมาแล้วครั้งหนึ่ง เมื่อปลายเดือนต.ค. ที่ผ่านมา แต่เธอกล่าวว่าถูกเจ้าหน้าที่ตรวจคนเข้าเมืองของท่าอากาศยานนานาชาติสุวรรณภูมิปฏิเสธการเข้าเมือง และส่งตัวเธอเดินทางกลับไปยังกรุงกัวลาลัมเปอร์ หลังจากนั้นนางมู ซกฮัว เดินทางต่อไปยังอินโดนีเซีย และพยายามจัดการแถลงข่าวที่โรงแรมแห่งหนึ่งในกรุงจาการ์ตา เมื่อวันพุธที่ผ่านมา อย่างไรก็ตาม การแถลงข่าวยุติกลางคัน เมื่อนายฮอร์ นัมโบรา เอกอัครราชทูตกัมพูชาประจำกรุงจาการ์ตา ปรากฏตัวในงานและสั่งยกเลิก หลังจากนั้นสถานเอกอัครราชทูตกัมพูชาประจำอินโดนีเซียออกแถลงการณ์เรียกร้องสมาชิกสมาคมประชาชาติแห่งเอเชียตะวันออกเฉียงใต้ ( อาเซียน ) ร่วมกันยับยั้งหรือจับกุมเครือข่ายของนายสม รังสี จากการพยายามเดินทางผ่านแดน</p>
      <figure>
        <img src="https://www.dailynews.co.th/admin/upload/20191107/news_RVmfSzvJRR114200_533.jpg?v=20191108073?v=8091"/>
      </figure>
      <p><b>หนังสือพิมพ์ภาษาอังกฤษ "เขมรไทม์ส" กระบอกเสียงของรัฐบาลสมเด็จฮุน เซน พาดหัวรัฐบาลไทยปฏิเสธให้นายสม รังสี เดินทางผ่าน</b><br/> <br/>ขณะที่นายสม รังสี คู่ปรับทางการเมืองตลอดกาลของสมเด็จฮุน เซน ยอมรับว่า "ช็อกและผิดหวัง" ต่อการที่รัฐบาลไทยประกาศอย่างตรงไปตรงมา ว่าโอกาสของเขาในการเดินทางผ่านไทย "เป็นศูนย์" แม้เขาส่งหนังสือโดยตรงถึงพล.อ.ประยุทธ์ จันทร์โอชา นายกรัฐมนตรีของไทย กระนั้นนายสม รังสี ซึ่งลี้ภัยอยู่ในฝรั่งเศสนานกว่า 4 ปี ยืนกรานจะปรากฏตัวในวันเสาร์ที่ 9 พ.ย. นี้ให้ได้ ซึ่งตรงกับวันชาติของกัมพูชาพอดี และหากไม่สามารถผ่านไทยได้จริง เขาจะ "พยายามทางอื่น"  อนึ่ง นายสม รังสี จะโดยสารเที่ยวบินทีจี 931 ของการบินไทย จากกรุงปารีสและมีกำหนดถึงท่าอากาศยานนานาชาติสุวรรณภูมิในช่วงเช้าตรู่ของวันศุกร์ที่ 8 พ.ย. นี้<br/> </p>
      <figure>
        <iframe data-src="https://twitter.com/RainsySam/status/1189967294354640897?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/RainsySam/status/1192032241544843264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/RainsySam/status/1191941119485059073?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191107/news_zOAqrsXnAa114226_533.jpg?v=20191108073?v=6884"/>
      </figure>
      <p><b>นายสม รังสี เผยภาพตัวเองเก็บเสื้อผ้าเตรียมเดินทางจากฝรั่งเศสกลับกัมพูชา<br/></b> <br/>ด้านทำเนียบนายกรัฐมนตรีกัมพูชาออกแถลงการณ์ประณามนายสม รังสี  "พยายามก่อรัฐประหาร" และนับตั้งแต่ต้นปีนี้เจ้าหน้าที่ฝ่ายความมั่นคงของรัฐบาลพนมเปญจับกุมแนวร่วมของนายสม รังสี แล้วอย่างน้อย 48 คน ขณะที่นายเกิม สุขาถูกกักบริเวณอยู่ภายในบ้านพักตั้งแต่เดือนก.ย. ปีที่แล้ว เพื่อรอการไต่สวนในข้อหา "เป็นกบฏ"<br/> <br/>ในเวลาเดียวกัน สมเด็จพิชัยเสนา เตีย บัญ รมว.กระทรวงกลาโหมกัมพูชา ยืนยันการตรึงกำลังเจ้าหน้าที่ฝ่ายความมั่นคงจำนวนมาก บริเวณพรมแดนที่ติดกับไทย โดยยังเชื่อมั่นว่านายสม รังสี จะพยายามผ่านด่านบริเวณนี้ แต่หากนายสม รังสี เข้ามาในกัมพูชาได้สำเร็จ ไม่ว่าจะด้วยวิธีใดก็ตาม และมีการจับกุมหรือถึงขั้นสังหารนายสม รังสีโดยรัฐบาลพนมเปญ สมเด็จฮุน เซน มีแนวโน้มสูงที่จะเผชิญกับแรงกดดันอย่างหนักจากตะวันตกที่จ้องคว่ำบาตรรัฐบาลพนมเปญอยู่แล้ว.<br/><br/><b>เครดิตภาพ : REUTERS, AFP</b></p>
    </article>
  </body>
</html>