<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/bhumi-pednekar-says-on-marital-rape-in-pati-patni-or-woh/271654/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-07T04:08:23+00:00"/>
    <meta property="og:title" content="VIDEO: ‘पति पत्नी और वो’ के ट्रेलर में सेक्स से जुड़े डायलॉग पर विवाद, अभिनेत्री भूमि पेडनेकर ने दी सफाई"/>
    <meta property="og:description" content="भूमि पेडनेकर ने एक इंटरव्यू में इस पर अपनी बात रखी है। उन्होंने कहा, 'अगर इससे किसी की भी भावनाएं आहत हुई हैं, तो हम माफी चाहते हैं क्योंकि ये इरादा नहीं था"/>
  </head>
  <body>
    <article>
      <h1>VIDEO: ‘पति पत्नी और वो’ के ट्रेलर में सेक्स से जुड़े डायलॉग पर विवाद, अभिनेत्री भूमि पेडनेकर ने दी सफाई</h1>
      <address><time datetime="2019-11-07T04:08:23+00:00">07 Nov 2019, 04:08</time> by <a rel="author">JKR Staff</a></address>
      <p>बॉलीवुड अभिनेता कार्तिक आर्यन, भूमि पेडनेकर और अनन्या पांडे की आगामी फिल्म <a href="http://www.jantakareporter.com/hindi/social-media-user-slams-kartik-aaryan-ananya-pandey-and-bhumi-pednekar-pati-patni-aur-woh-over-marital-sex-dialogue/271473/">‘पति पत्नी और वो’</a> का ट्रेलर हाल ही में रिलीज हुआ है। कॉमेडी से भरपूर यह ट्रेलर लोगों को कम पसंद आ रहा है। सिर्फ ये ही नहीं मेरिटल रिलेशन को लेकर बोले गए डायलॉग्स की वजह से फैन्स भड़के हुए हैं।</p>
      <figure>
        <img src="http://www.jantakareporter.com/wp-content/uploads/2019/11/bhumi-pednekar.png"/>
      </figure>
      <p>दरअसल, फिल्म ‘पति पत्नी और वो’ के ट्रेलर में ‘चिंटू त्यागी’ बनें लीड एक्टर कार्तिक आर्यन के एक डायलॉग बोला है, जिस पर सोशल मीडिया पर खूब बवाल हो रहा है। कार्तिक आर्यन अपने दोस्त अपारशक्ति खुराना से कह रहे हैं, “बीवी से सेक्स मांग लें तो हम भिखारी, बीवी को सेक्स ना दें तो हम अत्याचारी और किसी तरह जुगाड़ लगाकर उससे सेक्स हासिल कर लें ना, तो बलात्कारी भी हम ही।”</p>
      <p>लोग इसी डायलॉग पर आपत्ति जता रहे हैं और उन्होंने सोशल मीडिया पर खूब आलोचना कर रहे है। कार्तिक आर्यन के इस डायलॉग को लेकर लोग मेकर्स पर मैरिटल रेप का बचाव करने का आरोप लगा रहे हैं। अब भूमि पेडनेकर ने इसपर सफाई दी है।</p>
      <figure>
        <iframe src="https://www.youtube.com/embed/L7a1JSeqaXk" width="696" height="392" data-service="Youtube" scrolling="no"/>
      </figure>
      <p>अभिनेत्री भूमि पेडनेकर ने एक इंटरव्यू में इस पर अपनी बात रखी है। उन्होंने कहा, ‘अगर इससे किसी की भी भावनाएं आहत हुई हैं, तो हम माफी चाहते हैं क्योंकि ये इरादा नहीं था। लेकिन जो भी पति पत्नी और वो से जुड़े हैं वे ऐसा नहीं सोचते हैं।’ अभिनेत्री ने आगे कहा, ‘मुदस्सर (फिल्म के डायरेक्टर) महिलाओं का सम्मान करते हैं। मेरी फिल्मों में भी वही होता है जो मैं महिलाओं के बारे में सोचती हूं। हम लगातार जेंडर गैप कम करने पर काम कर रहे हैं और मैं किसी ऐसी फिल्म का हिस्सा नहीं होऊंगी जिससे यह और बढ़े। मैंने कई बड़ी फिल्मों के लिए मना भी किया है जिसके लिए मुझे काफी पैसे ऑफर किए गए थे और बाद में वे फिल्में हिट भी हुईं।’</p>
      <figure>
        <iframe data-src="https://twitter.com/ZoomTV/status/1192047728118747136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>‘पति पत्नी और वो’ में भूमि पेडनेकर कार्तिक की बीवी बनी हैं जबकि अनन्या उनकी गर्लफ्रेंड के रोल में नजर आएंगी। यह रोमांटिक कॉमिडी साल 1978 में आई इसी नाम की फिल्म का रीमेक है और 6 दिसबंर को सिनेमाघरों में रिलीज होगी। फिल्म में अपारशक्ति खुराना भी हैं जो कार्तिक के दोस्त के रोल में नजर आएंगे। इस फिल्म को मुदस्सर अजीज ने डायरेक्ट किया है।</p>
    </article>
  </body>
</html>