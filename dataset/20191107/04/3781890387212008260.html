<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740408"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T04:15:00+00:00"/>
    <meta property="og:title" content="'มาร์ค พิบูล'จวกท้องที่มักปิดตา จี้ป.รับคดี'แก๊งลิขสิทธิ์'"/>
    <meta property="og:description" content="มาร์ค พิทบูล ร้องกองปราบ เร่งปราบปรามแก๊งอ้างเป็นเจ้าหน้าที่ลิขสิทธิ์ ไล่จับผู้ค้ารายย่อยก่อนข่ขู่รีดไถเงิน วอนยกเป็นวาระแห่งชาติ เผยท้องที่มักนิ่งเฉย"/>
  </head>
  <body>
    <article>
      <h1>'มาร์ค พิบูล'จวกท้องที่มักปิดตา จี้ป.รับคดี'แก๊งลิขสิทธิ์'</h1>
      <address>
        <time datetime="2019-11-07T04:15:00+00:00">07 Nov 2019, 04:15</time>
      </address>
      <p>
        <b>มาร์ค พิทบูล ร้องกองปราบ เร่งปราบปรามแก๊งอ้างเป็นเจ้าหน้าที่ลิขสิทธิ์ ไล่จับผู้ค้ารายย่อยก่อนข่ขู่รีดไถเงิน วอนยกเป็นวาระแห่งชาติ เผยท้องที่มักนิ่งเฉย</b>
      </p>
      <p>เมื่อวันที่ 7 พ.ย. ที่ บก.ป. นายณัชพล สุพัฒนะ หรือมาร์ค พิทบูล พร้อมทีมงานฝ่ายกฎหมาย เข้าพบ ร.ต.อ.เอกรัตน์ ขวัญฤกษ์ รอง สว.(สอบสวน) กก.3 บก.ป. เพื่อร้องขอให้ช่วยตรวจสอบพฤติกรรมของกลุ่มบุคคลต่างๆที่ชอบอ้างตัวเป็นเจ้าหน้าที่ฝ่ายปราบปรามสินค้าละเมิดลิขสิทธิ์จับกุมกลุ่มผู้ค้ารายย่อย ก่อนข่มขู่เรียกรับเงินตั้งแต่ 50,000-400,000 บาท เพื่อแลกกับการไม่ดำเนินคดี<br/><br/>นายณัชพล กล่าวว่า ตลอด 5 ปีที่ผ่านมา เคยร้องเรียน สตช. รวมถึงโรงพักแต่ละท้องที่ถึงกรณีมีบุคคลแอบอ้างเป็นเจ้าหน้าที่รับมอบอำนาจจากบริษัทเจ้าของลิขสิทธิ์ให้ดำเนินคดีกับผู้ค้าสินค้าละเมิดลิขสิทธิ์รายย่อยทั่วประเทศ ก่อนจะข่มขู่เรียกเงินเพื่อแลกไม่ดำเนินคดี ส่วนมากผู้ที่ตกเป็นเหยื่อจะเป็นผู้ค้าตามตลาดนัด หรือผู้ค้าสินค้ามือสอง ร้องเรียนไปเรื่องก็เงียบหาย กระทั่งมาเกิดเหตุที่กำลังเป็นประเด็นร้อนในขณะนี้ จึงถือโอกาสรวบรวมผู้เสียหายจากคดีต่างๆในลักษณะดังกล่าวมาแจ้งความกันที่กองปราบ ให้ช่วยรับทำคดี เพราะหากคดีไปอยู่ในท้องที่ก็จะไม่ได้รับความเป็นธรรม และอยากให้ยกระดับคดีนี้วาระแห่งชาติ ยืนยันว่าไม่ได้เกาะกระแส หากจากเกาะจริงๆ ต้องไปที่ จ.นครราชสีมา</p>
      <figure>
        <img src="https://www.dailynews.co.th/admin/upload/20191107/news_ULwZlXuOIn111506_533.jpg?v=20191107135?v=6476"/>
      </figure>
      <p>"ผมได้รับข้อมูลว่าบริษัทเจ้าของลิขสิทธิ์ในต่างประเทศจะแต่งตั้งตัวแทนในประเทศไทย เพื่อจับกุมผู้ละเมิดลิขสิทธิ์รายใหญ่ โดยเจ้าหน้าที่ผู้จับกุมจะมีรางวัลนำจับมูลค่านับแสนบาท กลายเป็นธุรกิจที่มีเงินหมุนเวียนมหาศาล เกิดการลักลอบซื้อขายใบอนุญาตรับมอบอำนาจ ราคาตั้งแต่หลักพันถึงหลักหมื่น มีอายุใช้งาน 1 เดือน ทั้งนี้บริษัทต้นสังกัดแต่ละแห่งคงไม่สบายใจแต่ไม่สามารถทำอะไรได้มาก แต่หากไม่เร่งแก้ไขปัญหาดังกล่าวก็อาจเกิดขึ้นอีกในอนาคต"<br/><br/><br/>เบื้องต้นพนักงานสอบสวนจะนำไปประกอบการพิจารณาร่วมกับพยานหลักฐานต่างๆที่นายณัชพล นำมามอบให้ ก่อนจะส่งเรื่องต่อให้กับผู้บังคับบัญชาพิจารณาต่อไป.</p>
    </article>
  </body>
</html>