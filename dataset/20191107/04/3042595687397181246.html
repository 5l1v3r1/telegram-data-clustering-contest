<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/naer-flau-rekord/71791532"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T04:59:49+00:00"/>
    <meta property="og:title" content="Nær flau rekord"/>
    <meta property="og:description" content="Rosenborg og gruppespillet i Europa League er dårlig match. Laget har gått 13 kamper uten seier og nærmer seg en flau bunnrekord."/>
  </head>
  <body>
    <article>
      <h1>Nær flau rekord</h1>
      <h2>Rosenborg og gruppespillet i Europa League er dårlig match. Laget har gått 13 kamper uten seier og nærmer seg en flau bunnrekord.</h2>
      <address><time datetime="2019-11-07T04:59:49+00:00">07 Nov 2019, 04:59</time> by <a rel="author">TORE ULRIK BRATLAND</a></address>
      <ul>
        <li>
          <b>Rosenborg - Sporting Lisboa, kl. 18.55</b>
        </li>
      </ul>
      <p>I kveld kommer Sporting Lisboa til Lerkendal. Trønderne fikk en god opplevelse mot portugiserne 24. oktober, da de «bare» tapte 1-0 borte i gruppe D.</p>
      <p>Bildet er likevel ikke til å ta feil av: Styreleder Ivar Koteng og co. drømmer om Champions League. Men de fire siste åra har Rosenborg ennå ikke tatt nivået i Europa League.</p>
      <p>
        <b>Deltakelser i fire gruppespill har gitt 1 seier, 5 uavgjort og 15 tap. Seieren kom mot Vardar fra Makedonia 28. september 2017.</b>
      </p>
      <figure>
        <img src="https://dbstatic.no/71791565.jpg?imageId=71791565&amp;x=0&amp;y=10.02331002331&amp;cropw=100&amp;croph=89.97668997669&amp;width=643&amp;height=387"/>
        <figcaption><b>TAP:</b> Forrige gang Rosenborg spilte mot Sporting endte det med 1-0-tap for Alexander Søderlund og co. Foto: Armando Franca / AP/ NTB scanpix Vis mer</figcaption>
      </figure>
      <p>I fjor endte kypriotiske Apollon Limassol med 15 kamper uten gruppespillseier i Europa League. Dette er bunnrekorden. Og nå er Rosenborg to kamper unna å tangere rekorden.</p>
      <h3>Manglet mål</h3>
      <p>- En del var bra der nede, sier Vegar Eggen Hedenstad om det forrige møtet med Sporting.</p>
      <p>- Vi manglet bare å sette ballen i mål. Det kan bli fint å få noen minusgrader torsdag og slå dem, sier backen til Rosenborgs nettside.</p>
      <p>PSV Eindhoven har sju poeng etter tre kamper og leder gruppa. Deretter følger Sporting (seks poeng), LASK Linz (fire poeng) og Rosenborg (null poeng).</p>
      <p>
        <b>De to beste lagene i de 12 gruppene går til utslagsrunden. Med seg får de åtte lag som havner på tredjeplass i sine respektive grupper i Champions League.</b>
      </p>
      <p>Rosenborg er på det nærmeste fortapt, men jakter en europeisk godfølelse.</p>
      <p>
        <i>- Hva tilsier ett eller tre poeng?</i>
      </p>
      <p>- Summen av flere ting. Vi skal gå ut og virkelig kjøre på. De gangene vi klarer det over 90 minutter, så spiller vi bra, sier Hedenstad.</p>
      <p>- Det gjelder å gjenskape det vi tidvis gjorde mot Molde (3-1). Der var det en del bra.</p>
      <h3>Lunken interesse</h3>
      <p>I Trondheim er det lunken interesse før kampen. Laget har rotet det til i alle turneringer og står i fare for ikke å kvalifisere seg til Europa-spill neste sesong. I Eliteserien er det fire poeng opp til den avgjørende tredjeplassen.</p>
      <p>
        <b>Om den manglende interessen for Europa League sier trener Eirik Horneland:</b>
      </p>
      <p>- Jeg forstår at entusiasmen detter bort når vi roter det til i de to første kampene, og heller ikke klarer å få et resultat vi ønsker mot Sporting. Men vi ser en prestasjon (mot Sporting) som vi bygger videre på. Vi var et bra kollektiv i Lisboa, men røyk på en nøkkelsituasjon der de klarte å score.</p>
      <table bordered="">
        <tr>
          <td>Europa League</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>PSV Eindhoven</td>
          <td>3</td>
          <td>2</td>
          <td>1</td>
          <td>0</td>
          <td>7</td>
          <td>-</td>
          <td>3</td>
          <td>7</td>
        </tr>
        <tr>
          <td>Sporting CP</td>
          <td>3</td>
          <td>2</td>
          <td>0</td>
          <td>1</td>
          <td>5</td>
          <td>-</td>
          <td>4</td>
          <td>6</td>
        </tr>
        <tr>
          <td>LASK Linz</td>
          <td>3</td>
          <td>1</td>
          <td>1</td>
          <td>1</td>
          <td>2</td>
          <td>-</td>
          <td>2</td>
          <td>4</td>
        </tr>
        <tr>
          <td>Rosenborg</td>
          <td>3</td>
          <td>0</td>
          <td>0</td>
          <td>3</td>
          <td>1</td>
          <td>-</td>
          <td>6</td>
          <td>0</td>
        </tr>
      </table>
    </article>
  </body>
</html>