<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740415"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T04:30:00+00:00"/>
    <meta property="og:title" content="'เสรีพิศุทธ์'ปวดหัวกับ'เต้'!ชี้ผลคัดคนคะแนนต่ำเข้าสภาฯ"/>
    <meta property="og:description" content="“เสรีพิศุทธ์” ลั่นปวดหัวแทน ปม 'มงคลกิตติ์” ชงเปลี่ยนเพลงชาติ ชี้เป็นผลพวงจากพรรคร่วมรัฐบาลที่คัดคนคะแนนไม่ถึงมาหนุน ติง 'ปารีณา' ไม่ควรพูดหากไม่มีความรู้ด้านกฎหมาย หวิดเข้าข่ายหมิ่นประมาท"/>
  </head>
  <body>
    <article>
      <h1>'เสรีพิศุทธ์'ปวดหัวกับ'เต้'!ชี้ผลคัดคนคะแนนต่ำเข้าสภาฯ</h1>
      <address>
        <time datetime="2019-11-07T04:30:00+00:00">07 Nov 2019, 04:30</time>
      </address>
      <p>
        <b>“เสรีพิศุทธ์” ลั่นปวดหัวแทน ปม "มงคลกิตติ์” ชงเปลี่ยนเพลงชาติ ชี้เป็นผลพวงจากพรรคร่วมรัฐบาลที่คัดคนคะแนนไม่ถึงมาหนุน ติง "ปารีณา" ไม่ควรพูดหากไม่มีความรู้ด้านกฎหมาย หวิดเข้าข่ายหมิ่นประมาท</b>
      </p>
      <p>เมื่อวันที่ 7 พ.ย. ที่รัฐสภา เกียกกาย พล.ต.อ.เสรีพิศุทธ์ เตมียเวส ส.ส.บัญชีรายชื่อ พรรคเสรีรวมไทย ในฐานะประธานคณะกรรมาธิการป้องกันและปราบปรามการทุจริตและประพฤติมิชอบ สภาผู้แทนราษฏร กล่าวถึงกรณีนายสิระ เจนจาคะ ส.ส.กทม. พรรคพลังประชารัฐ ในฐานะกมธ.ป.ป.ช.จะเสนอให้มีการทบทวนมติต่างๆของกมธ. ว่า เขาจะให้ตนทบทวนได้อย่างไร เพราะเป็นมติของกมธ. และก่อนจะออกเป็นมติเราคิดกันรอบคอบแล้ว ถามว่านายสิระ เป็นใครจะมาเสนอให้ทบทวน และยืนยันว่าสิ่งที่กมธ.ทำถูกต้องแล้ว เพราะถ้าผิดตนก็แย่ จะมาดูถูกกันไม่ได้ เพราะไม่ใช่ส.ส.สมัยแรกอย่างเดียว แต่เป็นผู้บังคับบัญชาตำรวจแห่งชาติ(ผบ.ตร.)มาก่อน ปราบทุจริตมาจำนวนมาก คนเป็นส.ส.10สมัยเคยทำงานบ้างหรือไม่ หรือหาเสียงเป็นเพียงอย่างเดียว ยังไม่ทันได้เข้าร่วมประชุม  เพียงแต่เห็นชื่อเสนอในสภา ตนไม่ได้รับรู้รับทราบด้วย<br/><br/>เมื่อถามถึง กรณีที่น.ส.ปารีณา ไกรคุปต์ ส.ส.ราชบุรี พรรคพลังประชารัฐ ตั้งใจจะเข้ามาขุดคุ้ยเรื่องทุจริตจัดซื้อรถมอเตอร์ไซค์ไทเกอร์สมัยที่พล.ต.อ.เสรีพิศุทธ์เป็นผบ.ตร. นั้น พล.ต.อ.เสรีพิศุทธ์ กล่าวว่า เขารู้อะไรเกี่ยวกับเรื่องนี้บ้าง รู้หรือไม่ว่าพูดแค่นี้ก็เป็นการหมิ่นประมาทตนแล้ว เพราะดูแล้วเขายังไม่มีความรู้ด้านกฏหมายเลย เพราะพูดมาก็ผิดและไม่มีกฏหมายคุ้มครอง การทำงานร่วมกันในกมธ. ส่วนตัวไม่มีปัญหา แต่เขาจะมีปัญหา<br/><br/>เมื่อถามต่อว่า เริ่มมีกระแสพล.ต.อ.เสรีพิศุทธ์ไม่ฟังกมธ.คนอื่น พล.ต.อ.เสรีพิศุทธ์ กล่าวว่า ไม่ฟังได้อย่างไร เพราะมีมติของกมธ.แม้แต่ประชุมเมื่อไหร่ จะเชิญใครก็ต้องเป็นมติของกมธ. ประธานคนเดียวไม่สามารถทำอะไรได้<br/><br/>พล.ต.อ.เสรีพิศุทธ์ ยังกล่าวถึงกรณีนายมงคลกิตติ์ สุขสินธารานนท์ ส.ส.บัญชีรายชื่อ พรรคไทยศิวิไลย์ ที่เสนอให้เปลี่ยนเพลงชาติไทยเป็นเพลงพระราชนิพนธ์ความฝันอันสูงสุด ว่า “ไม่ควรพูดในที่สาธารณะการจะเปลี่ยนเพลงชาติชักไปกันใหญ่ ไอ้เต้เอ๊ย ไปเอาคนที่ประชาชนเขาเลือกไม่ครบ คะแนนไม่ถึง71,000 เพื่อมาสนับสนุนรัฐบาลก็มีปัญหาแบบนี้ เดี๋ยวเอาระเบิดเข้ามา จะเป็นผู้นำฝ่ายค้านอิสระมันมีที่ไหน ผมปวดหัว”<br/> </p>
    </article>
  </body>
</html>