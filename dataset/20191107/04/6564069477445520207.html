<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elcorreogallego.es/galicia/ecg/brusco-descenso-das-temperaturas-primeiras-folerpas-na-montana/idEdicion-2019-11-07/idNoticia-1212314/"/>
    <meta property="og:site_name" content="www.elcorreogallego.es"/>
    <meta property="article:published_time" content="2019-11-07T04:55:00+00:00"/>
    <meta property="og:title" content="Brusco descenso das temperaturas e primeiras folerpas na montaña"/>
    <meta property="og:description" content="As mínimas caeron ata 4 graos na Coruña, e as máximas fixeron o propio en Pontevedra e Lugo // O vento obrigou a activar alertas nas Rías Baixas e no litoral noroeste, onde se agardan ondas de ata 6 metros // A situación mellorará un pouco mañá, á espera da entrada dunha nova borrasca o sábado"/>
  </head>
  <body>
    <article>
      <h1>Brusco descenso das temperaturas e primeiras folerpas na montaña</h1>
      <h2>As mínimas caeron ata 4 graos na Coruña, e as máximas fixeron o propio en Pontevedra e Lugo // O vento obrigou a activar alertas nas Rías Baixas e no litoral noroeste, onde se agardan ondas de ata 6 metros // A situación mellorará un pouco mañá, á espera da entrada dunha nova borrasca o sábado</h2>
      <address><time datetime="2019-11-07T04:55:00+00:00">07 Nov 2019, 04:55</time> by <a rel="author">SANTIAGO. OLGA VILAR   </a></address>
      <p>As previsións do tempo apuntaban a que a <b>entrada de aire frío</b> nas capas altas da atmosfera <b>faría caer os termómetros</b>, a así foi. Este xoves, dependendo da zona de Galicia, as temperaturas <b>mínimas descenderon</b> 1 grao en Ourense, Vigo, Ferrol, Pontevedra e Lugo, 2 graos en Santiago e <b>4 graos na Coruña</b>. No tocante ás <b>máximas</b>, e segundo recolle Meteogalicia, as cidades peor paradas foron <b>Pontevedra e Lugo</b>, onde onte chegaron aos 17 e os 13 graos, respectivamente, mentres hoxe non pasarán dos 13 e dos 9, <b>4 graos menos</b> en cada caso.</p>
      <p>O frío non será o único protagonista destes días. De feito, está previsto que xa este xoves caian as <b>primeiras folerpas na montaña</b> das provincias <b>de Lugo e Ourense</b>, onde se vai activar o <b>aviso amarelo</b> por neve a partires das 18.00 horas. A cota situarase entre os 800 e os 1.000 metros.</p>
      <p>A borrasca que afecta a Galicia conleva ademais un aumento da <b>intesidade dos ventos</b>, especialmente no mar, que obrigou a activar alertas no litoral noroeste e nas Rías Baixas. O peor agárdase na Coruña, na Costa da Morte e na Mariña luguesa, con <b>ondas que poderían chegar aos 6 metros</b>. De feito, <b>na cidade herculina prohibiuse o acceso ás praias</b>.</p>
      <p>As <b>chuvias intensificaranse</b> contra a tarde, e poderían ir acompañadas de sarabia e aparato eléctrico. Estas precipitacións tenderán a remitir mañá venres, cunha lixeira subida das temperaturas. Dacordo coas predicións de Meteogalicia, <b>o sábado entrará unha nova borrasca</b>, e <b>o domingo</b> quedaremos nunha situación intermedia se ben <b>persistirán as chuvias</b>.</p>
      <p>PRIMEIRAS FOLERPAS NA MONTAÑA LUGUESA</p>
      <p>Os primeiros copos de neve chegaron á montaña luguesa de <b>Pedrafita do Cebreiro, no corazón dos Ancares</b>, este xoves para inaugurar a tempada de neve deste inverno en Galicia. O alcalde do municipio lugués, José Luís Raposo Magdalena, viu como a súa localidade cubríase este xoves por "un manto branco" durante a tarde desta xornada. Desta maneira, a chegada dos primeiros copos case cumpre co refraneiro ao que aludiu Raposo: 'Por Santos, neve nos campos'.</p>
      <p>Dez días despois do festivo de todos os Santos, leves precipitacións en forma de neve aparecen en Galicia. A diferenza do ano pasado --cando a primeira nevada chegou aos 40 centímetros de espesor-- por agora, a montaña luguesa recibiu sen moita sorpresa a chegada dos copos que deixaron unha pequena capa branca sobre o pobo.</p>
      <p>Neste sentido, Meteogalicia activou a alerta amarela por neve tanto na montaña de Lugo, que se mantén desde as 12,00 horas deste xoves até as 12,00 de mañá; como na Ourense, que se activou ás 18,00 horas desta xornada e continuará até as 12,00 horas do venres.</p>
      <p>Despois do mediodía, fontes de Meteogalicia confirmaron a Europa Press que a cota de neve ascenderá do mil aos 1.400 metros. Espérase que unha borrasca situada sobre Inglaterra deixe paso a ventos do Noroeste que traerán inestabilidade e chuvascos xeneralizados que irán remitindo durante a tarde.</p>
      <p>Pola súa banda, as temperaturas manteranse sen moitos cambios durante esta madrugada e a próxima xornada. En Ou Cebreiro a mínima que se rexistrou é de -1,3 graos, mentres que o valor máis baixo de toda Galicia apareceu no municipio ourensán da Veiga, en Xares, próximo á fronteira con Castela e León, -4,2 graos.</p>
      <p>DISPOSITIVOS<br/>Pola súa banda, o Concello de Pedrafita ten listo todo o operativo de seguridade. A máquina quitaneves xa estivo traballando nas rúas e o resto de dispositivos cambiaron as rodas de verán polas de inverno a semana pasada. Ademais, a Xunta activou o pasado venres o Plan de Vialidad Invernal co fin de "garantir a mobilidade e a seguridade".</p>
    </article>
  </body>
</html>