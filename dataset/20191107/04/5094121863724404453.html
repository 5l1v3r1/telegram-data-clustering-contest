<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/nova-pokladna-i-cesta-v-nejnavstevovanejsim-letnim-kine-zacaly-posledni-opravy-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T04:59:00+00:00"/>
    <meta property="og:title" content="Nová pokladna i cesta. V nejnavštěvovanějším letním kině začaly opravy"/>
    <meta property="og:description" content="Nové zázemí. Šatny a toalety pro účinkující, nová pokladna, sklad nebo upravená přístupová cesta k amfiteátru. Dělníci se v těchto dnech pustili do finální etapy letního kina v Boskovicích na Blanensku, které ve své době patřilo k největším v Evropě."/>
  </head>
  <body>
    <article>
      <h1>Nová pokladna i cesta. V nejnavštěvovanějším letním kině začaly opravy</h1>
      <address><time datetime="2019-11-07T04:59:00+00:00">07 Nov 2019, 04:59</time> by <a rel="author">Jan Charvát</a></address>
      <p>Ta má stát necelých dvacet milionů korun. „Dělníci pokáceli stromy za promítacím plátnem a strhli původní objekt, kde byla pokladna. V nové budově počítáme se zázemím pro účinkující. Budou tam také veřejné, bezbariérové toalety pro návštěvníky kina. Část prostor využijeme jako sklad,“ uvedl vedoucí boskovického kina Tomáš Marvan.</p>
      <figure>
        <img src="https://g.denik.cz/57/60/bezdomovci-bezdomovec-ilu-ova20140113_denik-150-3x2.jpg"/>
      </figure>
      <aside>
        <a href="https://www.denik.cz/regiony/bezdomovci-se-v-brne-kvuli-mrazu-zakopou-i-pod-zem-20191107.html">Noc v teple? Bezdomovci se v Brně kvůli mrazu zakopou i pod zem Přečíst článek ›</a>
      </aside>
      <p>Na jaře přijde na řadu rekonstrukce promítacího plátna. Vše má být hotové do června, kdy začne promítací sezona. „Chtěli jsme opravy urychlit a proto jsme zbývající práce spojili do jedné finální etapy,“ poznamenal boskovický místostarosta Lukáš Holík.</p>
      <p>Do rozsáhlé opravy letního kina už Boskovičtí v posledních letech investovali několik desítek milionů korun. „Příští rok už bude kino kompletně opravené. Otázkou zůstává jeho zabezpečení. Tam ještě není rozhodnuto. Zda areál celý oplotit a uzavřít nebo ho nechat přístupný. Možná by stačily jen kamery. Ještě to musíme vyhodnotit. Kino je totiž součástí volně přístupného parku,“ dodal Holík.</p>
      <h3>Nová digitální technika</h3>
      <p>Město před časem investovalo také dva miliony korun do nové digitální techniky. Nového projektoru a dalšího příslušenství. Tuto techniku si museli Boskovičtí dosud půjčovat a výrazně jim to tak zkrátilo dobu promítání.</p>
      <figure>
        <img src="https://g.denik.cz/68/d2/umely-ostrov-si-oblibili-rybaci_denik-150-3x2.jpg"/>
      </figure>
      <aside>
        <a href="https://www.denik.cz/regiony/ptaci-maji-unikatni-ostrov-pomuze-take-v-boji-se-suchem-20191106.html">Ptáci na Nových Mlýnech mají unikátní ostrov: Pomůže také v boji se suchem Přečíst článek ›</a>
      </aside>
      <p>Letos promítali ještě v září, což se promítlo v návštěvnosti. „Za letošní rok jsme měli nejvyšší návštěvnost mezi letními kiny v celé republice. Jenom na filmové projekce dorazilo šestnáct tisíc lidí. Další tisíce pak na koncerty, slavnosti a další kulturní akce,“ dodal Marvan.</p>
    </article>
  </body>
</html>