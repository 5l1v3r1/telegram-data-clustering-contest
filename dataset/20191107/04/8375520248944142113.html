<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/hitech/tesla-vstanovila-absolyutniy-rekord-z-bezpeki-svojih-elektromobiliv-video-638045.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T04:19:48+00:00"/>
    <meta property="og:title" content="Tesla встановила абсолютний рекорд з безпеки своїх електромобілів (ВІДЕО)"/>
    <meta property="og:description" content="Компанія публікує свої щоквартальні звіти про безпеку авто з 2018 року"/>
  </head>
  <body>
    <article>
      <h1>Tesla встановила абсолютний рекорд з безпеки своїх електромобілів (ВІДЕО)</h1>
      <address>
        <time datetime="2019-11-07T04:19:48+00:00">07 Nov 2019, 04:19</time>
      </address>
      <h4>Компанія публікує свої щоквартальні звіти про безпеку авто з 2018 року</h4>
      <p>Електромобілі компанії Tesla у третьому кварталі 2019 року встановили новий рекорд безпеки, виходячи з кількості аварій під час ручного керування та на автопілоті.</p>
      <p>Про це повідомляє <a href="https://www.forbes.com/sites/bradtempleton/2019/10/25/teslas-3q-safety-numbers-show-improvement-but-continue-odd-wording/#7cf73e617676">Forbes</a> із посиланням на дані компанії.</p>
      <p>Зазначається, що напередодні у Tesla повідомляли про електрокар Model 3, який отримав найвищі оцінки з безпеки від профільних організацій Європи, Америки та Азії.</p>
      <p>«У третьому кварталі ми зареєстрували одну аварію на кожні 6,98 млн км для випадків, у яких брав участь увімкнений автопілот. Ті, хто не використовував автопілот, але їздив із увімкненими активними функціями безпеки, потрапляли в одну аварію на кожні 4,35 млн км. А у тих, хто їздив без автопілота і без функцій активної безпеки, була зареєстрована одна аварія на кожні 2,93 млн км», – зазначають у компанії.</p>
      <p>Аналітики відзначили успіх компанії, оскільки дані за другий квартал і за аналогічний показник минулого року були істотно гірші, і нинішні показники компанії є рекордними. При цьому останні дані Національного управління з безпеки руху на трасах (NHTSA) демонструють, що в США одна автомобільна аварія трапляється кожні 801 450 км.</p>
      <p>«До доповіді Tesla все ще є запитання. Здебільшого автопілот використовують на автомагістралях, де кількість аварій нижча, ніж на вулицях, де автопілот зазвичай не використовують. Якщо порівнювати рівень аварійності для транспортного засобу на шосе і на міській вулиці – результати завжди відрізнятимуться. Крім того, поки не зовсім зрозуміло, як Tesla визначає поняття «аварія». У США офіційні звіти засновані на повідомленнях у поліцію. При цьому звіти Tesla, ймовірно, засновані на повідомленнях автомобілістів про спрацювання подушок безпеки, або внутрішніх датчиках» , – повідомляє аналітик Forbes Бред Темплтон.</p>
      <figure>
        <iframe src="https://player.vimeo.com/video/360893284" width="640" height="360" data-service="Vimeo" scrolling="no"/>
      </figure>
      <p>Зазначимо, що Tesla публікує свої щоквартальні звіти про безпеку авто з 2018 року. Згодом вона почала повідомляти про випадки загоряння своїх авто.</p>
      <p>Нагадаємо, раніше повідомлялося, що Tesla Motors не потрапила до створеного страховою компанією Folksam списку найбезпечніших електромобілів 2019 року, незважаючи на усталену репутацію.</p>
      <related>
        <a href="https://glavcom.ua/world/hitech/britanskiy-inzhener-zapevnyaje-shcho-stvoriv-batareyu-yaka-dozvolit-elektromobilyam-projizhdzhati-2400-km--636781.html"/>
        <a href="https://glavcom.ua/world/hitech/mask-prokomentuvav-peregoni-tesla-i-porsche--637040.html"/>
        <a href="https://glavcom.ua/world/hitech/tesla-nazvala-novu-datu-vipusku-dovgoochikuvanogo-elektromobilya-model-y-635792.html"/>
      </related>
    </article>
  </body>
</html>