<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2023607/apodixis-i-anatropes-gia-to-aforologito-ke-to-30.html"/>
    <meta property="og:site_name" content="News.gr"/>
    <meta property="article:published_time" content="2019-11-07T05:52:41+00:00"/>
    <meta property="og:title" content="Αποδείξεις: Οι ανατροπές για το αφορολόγητο και το 30%"/>
    <meta property="og:description" content="Ποιοι εξαιρούνται – Το νέο πλαίσιο για τις παροχές σε είδος"/>
  </head>
  <body>
    <article>
      <h1>Αποδείξεις: Οι ανατροπές για το αφορολόγητο και το 30%</h1>
      <address><time datetime="2019-11-07T05:52:41+00:00">07 Nov 2019, 05:52</time> by <a rel="author">- Εισαγωγή σοβαρών κινήτρων για την προσέλκυση άμεσων ξένων κεφαλαίων και επενδύσεων.</a></address>
      <h3>Ποιοι εξαιρούνται – Το νέο πλαίσιο για τις παροχές σε είδος</h3>
      <p>Με διορθώσεις που έγιναν στο παραπέντε ειδικά στο μέτρο της υποχρεωτικής διενέργειας <a href="https://www.news.gr/tag/ilektronikes-synallages">ηλεκτρονικών συναλλαγών</a> ίσες με το 30% του δηλωθέντος εισοδήματος των φορολογούμενων γίνονται σήμερα τα αποκαλυπτήρια του νέου φορολογικού νομοσχεδίου.</p>
      <p>Το νέο καθεστώς των e- αποδείξεων το οποίο θα ενεργοποιηθεί από την Πρωτοχρονιά εκτός από ηλεκτρονικές πληρωμές οι οποίες θα πρέπει να αντιστοιχούν στο 30% του πραγματικού και όχι του τεκμαρτού εισοδήματος θα ενσωματωθεί ειδική ρύθμιση που θα εξαιρεί πλήρως από τη συλλογή αποδείξεων όλων όσοι σήμερα υποχρεούνται να εμφανίζουν χάρτινες αποδείξεις όπως οι ηλικιωμένοι 70 ετών και άνω, τα άτομα με αναπηρία 80% και άνω, οι φορολογούμενοι που κατοικούν σε χωριά με πληθυσμό έως 500 κατοίκους ή σε νησιά με πληθυσμό έως 3.100 κατοίκους και  οι στρατευμένοι.</p>
      <p>Εξετάζεται επίσης να  υπάρξουν κόφτες οι οποίοι θα εξουδετερώνουν την απειλή έξτρα φόρου στη μεσαία τάξη αλλά και σε φορολογούμενους οι οποίοι δαπανούν ένα μεγάλο μέρος του εισοδήματός τους για την εξυπηρέτηση δανειακών υποχρεώσεων ή έχουν υψηλές φορολογικές υποχρεώσεις. Μια εναλλακτική προσέγγιση αφορά στον υπολογισμό του ορίου 30% στο εισόδημα που είναι πραγματικά διαθέσιμο για κατανάλωση μετά την αφαίρεση των δανειακών υποχρεώσεων ή και των φόρων που αναλογούν ενώ μια άλλη πτυχή συναρτάται με το ύψος του ανώτατου πλαφόν των απαιτούμενων αποδείξεων το οποίο σύμφωνα με πληροφορίες έχει οριστεί στις 20.000 ευρώ.</p>
      <p>
        <b>Το φορολογικό νομοσχέδιο θα προβλέπει ακόμα:</b>
      </p>
      <p><b>1. Την εφαρμογή μιας  νέας φορολογικής κλίμακα με τον πρώτο συντελεστή να μειώνεται από το 22% στο 9% για το τμήμα του εισοδήματος έως τις 10.000 ευρώ.</b> Διατηρείται ο συντελεστής 22% για το τμήμα του εισοδήματος από τα 10.000 έως τα 20.000 ευρώ, ενώ μειώνεται στο 28% ο συντελεστής για τα εισοδήματα από 20.000 έως 30.000 ευρώ, στο 36% για εισοδήματα από 30.000 έως  40.000 ευρώ και ο ανώτατος συντελεστής διαμορφώνεται στο 44% για υψηλότερα εισοδήματα άνω των 40.000 ευρώ. Τα μεγαλύτερα οφέλη από την νέα <b>φορολογική κλίμακα</b> και την νέα έκπτωση φόρου θα έχουν οι έχοντες εισοδήματα από 10.000 έως και 15.000 ευρώ. Μισθωτοί και συνταξιούχοι σε αυτά τα όρια εισοδήματος, θα ωφεληθούν έως και 177 ευρώ τον χρόνο αν δεν έχουν παιδιά, έως και κατά 160 ευρώ αν έχουν ένα παιδί, έως και κατά 200 ευρώ αν έχουν δύο παιδιά και έως και κατά 320 ευρώ αν έχουν τρία παιδιά. Για τα μεσαία εισοδήματα από έως και 50.000 ευρώ τα οφέλη θα είναι μικρά ενώ μεγάλα οφέλη θα προκύψουν για όσους έχουν υψηλές αποδοχές άνω των 80.000 ευρώ. Ελεύθεροι επαγγελματίες - αυτοαπασχολούμενοι θα δουν τον φόρο να μειώνεται από 650 ευρώ τον χρόνο  έως και πάνω από 2.000 ευρώ τον χρόνο.</p>
      <p><b>2. Νέα αφορολόγητα όρια:</b> Το <a href="https://www.news.gr/tag/aforologhto">αφορολόγητο όριο</a> διατηρείται στα 8.636 ευρώ και αυξάνεται στα 9.000 ευρώ για όσους έχουν 1 παιδί, τα 10.000 ευρώ για φορολογούμενους με δυο παιδιά, 11.000 ευρώ για τρία παιδιά, 12.000 ευρώ για φορολογούμενους με τέσσερα παιδιά.</p>
      <p><b>3. Επιμήκυνση του χρόνου μέσα στον οποίο μπορεί να μεταφέρεται η φορολογική ζημιά των <a href="https://www.news.gr/tag/epiheirhseis">επιχειρήσεων</a>,</b> από τα πέντε έτη , στα δέκα έτη, για φορολογικές ζημιές που αφορούν στα έτη 2014 και μετά. Με τη ρύθμιση αυτή, η κυβέρνηση δίνει σε περισσότερες από 100.000 επιχειρήσεις τη δυνατότητα να σβήσουν σε δέκα χρόνια αντί για πέντε τις ζημιές που υπέστησαν  από το 2014 και μετά.</p>
      <p><b>4. Αλλαγή του τρόπου φορολόγησης των ειδικών αμοιβών και των δικαιωμάτων προαίρεσης μετοχών ή αλλιώς stock options.</b> Εξετάζεται η θέσπιση αφορολογήτου ορίου πάνω από το οποίο θα φορολογούνται όλες αυτές οι παροχές σε είδος (χρηματικά μπόνους, εταιρικές κάρτες, εταιρικά αυτοκίνητα, διατακτικές πληρωμής σε σούπερ μάρκετ και εστιατόρια, κ.ά).</p>
      <p><b>5. Κίνητρα για την τόνωση της αγοράς ακινήτων όπως το πάγωμα του <a href="https://www.news.gr/tag/fpa">ΦΠΑ</a> 24% για τρία χρόνια.</b> Το μέτρο ισχύει για τα ακίνητα των οποίων η άδεια έχει εκδοθεί από την 1η Ιανουαρίου 2006 και μετά. Οι αγοραστές ακινήτων θα πληρώνουν μόνο φόρο μεταβίβασης 3%.</p>
      <p><b>- Εισαγωγή σοβαρών κινήτρων για την προσέλκυση άμεσων ξένων κεφαλαίων και επενδύσεων.</b> Στην ελληνική φορολογική νομοθεσία αναμένεται να ενσωματωθούν διατάξεις αντίστοιχες με αυτές που υπάρχουν σε άλλες χώρες. Οι πολίτες εκτός Ελλάδας θα αποκτήσουν τη δυνατότητα να μεταφέρουν στην Ελλάδα τη φορολογική τους έδρα και να πληρώνουν ένα συγκεκριμένο ποσό για το σύνολο του εισοδήματος που αποκτούν εκτός Ελλάδας (π.χ 100.000 ευρώ). Για τα εισοδήματα που θα αποκτούν εντός Ελλάδας θα πληρώνουν κανονικά φόρο με βάση τους συντελεστές που ισχύουν και για τους υπόλοιπους κατοίκους της χώρας. Το συγκεκριμένο μέτρο συνιστά σοβαρό κίνητρο για την προσέλκυση ξένων κεφαλαίων καθώς εύποροι πολίτες τρίτων χωρών θα έχουν κάθε λόγο να εξετάσουν το ενδεχόμενο μεταφοράς της φορολογικής τους έδρας στην Ελλάδα. Μέχρι τώρα, η χώρα μετράει μόνο απώλειες σε αυτό το πεδίο εξαιτίας της πολύ υψηλής φορολογίας τόσο σε επίπεδο φυσικών όσο και σε επίπεδο νομικών προσώπων.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2022376/anasa-gia-epangelmaties-ke-epichirisis-ferni-diataxi-gia-tis-zimies-tous.html"/>
        <a href="https://www.news.gr/oikonomia/article/2021591/fpa-pos-tha-apallagite-an-agorasete-kinito-i-laptop.html"/>
        <a href="https://www.news.gr/oikonomia/article/2021555/dnt-epimeni-gia-perikopi-se-sintaxis-ke-aforologito.html"/>
      </related>
    </article>
  </body>
</html>