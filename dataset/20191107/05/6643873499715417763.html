<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/P9Xwyz/Godstog-sporet-av-i-natt-Full-togstans-mellom-Bergen-og-Arna"/>
    <meta property="og:site_name" content="Bergens Tidende"/>
    <meta property="article:published_time" content="2019-11-07T05:07:45+00:00"/>
    <meta property="og:title" content="Godstog sporet av i natt. Full togstans mellom Bergen og Arna."/>
    <meta property="og:description" content="200 meter med jernbanesviller må repareres etter godstogavsporingen. Først fredag morgen kommer persontrafikken i gang."/>
  </head>
  <body>
    <article>
      <h1>Godstog sporet av i natt. Full togstans mellom Bergen og Arna.</h1>
      <h2>200 meter med jernbanesviller må repareres etter godstogavsporingen. Først fredag morgen kommer persontrafikken i gang.</h2>
      <address><time datetime="2019-11-07T05:07:45+00:00">07 Nov 2019, 05:07</time> by <a rel="author">Marianne Nilsen</a></address>
      <p>Havarikommisjonen har nå frigitt skadestedet, og den ene konteineren er fjernet.</p>
      <p>De foreløpige prognosene tyder på at persontrafikken kan komme i gang igjen fredag morgen, og godstrafikken natt til lørdag, opplyser Bane NOR.</p>
      <p>– Vi jobber nå med å få fjernet de to konteinerne som gikk i bakken da godstoget sporet av ved munningen av Ulrikstunnelen, sa terminalsjef Kjell Nilsen i Railcombi tidligere i dag.</p>
      <p>Det var natt til torsdag at godstoget sporet av vest for Ulrikentunnelen. Bane NOR opplyser at det var den nest siste vognen som sporet av.</p>
      <p>Ingen personer ble skadet under avsporingen. Nødetatene ble varslet og rykket ut til stedet.</p>
      <h3>– Beregn ekstra tid</h3>
      <p>Representanter fra Havarikommisjonen for transport kom torsdag morgen fra Oslo for å undersøke. De friga området ved 11.30-tiden.</p>
      <p>– Nå er vi akkurat i gang med oppryddingsarbeid og reparasjoner for å få trafikken i gang igjen. Det er store skader på sporet og signalanlegget, sier banesjef Bjørn Skauge i en pressemelding.</p>
      <p>Alle tog til og fra Bergen stasjon er innstilt. Persontogene snur på Arna stasjon, og Vy organiserer busser mellom Arna og Bergen.</p>
      <p>– Vi oppfordrer alle som skal videre med tog fra Arna å beregne ekstra god tid, da bussen bruker lengre tid enn toget på denne strekningen, sier pressevakt Gina Scholz i Vy.</p>
      <h3>200 meter ødelagt</h3>
      <p>Før hovedsporet er ryddet og reparert, vil det ikke være mulig å få i gang passasjertrafikken fra jernbanestasjonen i Bergen.</p>
      <p>Godstoget var på vei gjennom Ulrikstunnelen mot Bergen da avsporingen skjedde.</p>
      <p>– Rundt 200 meter med jernbanesviller er ødelagt. Det er en vogn som har sporet av. Denne hadde to konteinere som ble dratt etter toget, forklarer Nilsen.</p>
      <p>Ifølge terminalsjefen var det ikke farlig gods i konteinerne. Det var Bring som eide de to konteinerne som falt av toget.</p>
      <h3>Havarikommisjonen på plass</h3>
      <p>Politiet fikk melding om ulykken klokken 02.43.</p>
      <p>– Det er ingen personskade eller farlig gods, men avsporingen har ført til at det kom skjevheter i vognen slik at to lastekonteinere veltet ned i jernbanesporet, opplyste operasjonsleder Tatjana Knappen i Vest politidistrikt.</p>
      <p>– Strømmen er tatt, og det er en del opprydningsarbeid før togene kan begynne å gå igjen.</p>
      <p>Havarikommisjonen ankom jernbanestasjonen i Bergen ved 09.00-tiden.</p>
      <p>– Vi skal undersøke hva som har skjedd. Mer kan vi ikke si foreløpig, sa en representant for kommisjonen tidligere i dag.</p>
      <figure>
        <img src="https://images.sacdn.no/v2/images/74da1341-fef1-4d09-9f2f-d2c7a9cea6d8?fit=crop&amp;h=1260&amp;w=1900&amp;s=b07dd918c87dfe147e91aab6186ae546acade80b"/>
        <figcaption>VELTET: Lasten ligger på jernbanesporet.<cite>Eirik Brekke</cite></figcaption>
      </figure>
      <figure>
        <img src="https://images.sacdn.no/v2/images/504bbb2f-68d8-4ff0-bf6c-37e96aed05b7?fit=crop&amp;h=1267&amp;w=1900&amp;s=06b4a21278204c1a56398036b44b4bf8b25d6c01"/>
        <figcaption>SPORET AV: Et godstog sporet av ved 02.40-tiden natt til torsdag. All togtrafikk mellom Bergen og Arna er innstilt.<cite>Eirik Brekke</cite></figcaption>
      </figure>
      <h3>Trøbbel for godstrafikken</h3>
      <p>Selskapet CargoNet opplyser at det var ett av deres tog som sporet av med nest bakerste vogn.</p>
      <p>– Dette medfører at vi ikke får kjørt tog inn eller ut til vår godsterminal i Bergen, <a href="https://www.cargonet.no/trafikkinfo/trafikkavvik/trafikkinformasjon-bergensbanen-07.11.2019/">skriver selskapet på nettsiden.</a></p>
      <p>– Vi er ferdig på stedet, men har opprettet sak på forholdet og anser det som en arbeidsulykke, sier operasjonsleder i politiet.</p>
      <p>Pressevakt i Bane NOR, Britt-Johanne Wang, forteller at ingenting skjer før Havarikommisjonen er på plass.</p>
      <p>– Først når de er ferdige vil vi starte opprydningen, sier Wang.</p>
      <figure>
        <img src="https://images.sacdn.no/v2/images/cb45c382-d5fe-4c4c-8948-93121b476a3f?fit=crop&amp;h=1267&amp;w=1900&amp;s=d9c791c3a6c61c9c0910394347bf7723db8b5e1f"/>
        <figcaption>JOBBER: Torsdag morgen var det flere personer fra Bane NOR som jobbet på stedet der godstoget sporet av.<cite>Eirik Brekke</cite></figcaption>
      </figure>
      <figure>
        <img src="https://images.sacdn.no/v2/images/b172d137-03b2-4868-ab35-be76b6e7d73c?fit=crop&amp;h=1425&amp;w=1900&amp;s=6ff4301faa74b11ecc3abc76c6243d2c7bdaa82d"/>
        <figcaption>TOGSTANS: Kø i Arna etter togavsporing. Venter på buss.<cite>Rune Sævig</cite></figcaption>
      </figure>
      <figure>
        <img src="https://images.sacdn.no/v2/images/a223ab21-bf29-4790-af2c-a204828692d3?fit=crop&amp;h=1425&amp;w=1900&amp;s=81bd5c3ae902874b9fc0e31f25f2387bad89f098"/>
        <figcaption>TIL VOSS: Eline Van Mol og Flore Cornu fra Belgia må benytte buss for tog.<cite>Adrian Brudvik</cite></figcaption>
      </figure>
      <figure>
        <img src="https://images.sacdn.no/v2/images/a5ce3017-6764-412f-8fb9-5732bab69565?fit=crop&amp;h=1328&amp;w=1900&amp;s=b460dd90e5a913ab8110aee2ef65972193438b9c"/>
        <figcaption>INNSTILT: All togtrafikk mellom Bergen-Arna er stengt torsdag morgen etter at et godstog sporet av.<cite>Marianne Nilsen</cite></figcaption>
      </figure>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/Xg3eVx/byraadet-vil-proeve-borgerloenn-i-bergen"/>
        <a href="https://www.bt.no/brandStudio/i/pLxQq1/verdens-mest-baerekraftige-flyselskap-igjen"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/P9Xwyz/godstog-sporet-av-i-natt-full-togstans-mellom-bergen-og-arna"/>
        <a href="https://www.bt.no/btmeninger/debatt/i/70oqX9/er-du-nav-har-du-lov"/>
        <a href="https://www.bt.no/btmeninger/debatt/i/4ql02e/nei-kvinner-treng-ikkje-skamme-seg"/>
      </related>
      <ol>
        <li>
          <a href="https://www.bt.no/tag/Jernbane">Jernbane</a>
        </li>
        <li>
          <a href="https://www.bt.no/tag/Tog">Tog</a>
        </li>
        <li>
          <a href="https://www.bt.no/tag/Vy">Vy</a>
        </li>
        <li>
          <a href="https://www.bt.no/tag/Bergen">Bergen</a>
        </li>
      </ol>
    </article>
  </body>
</html>