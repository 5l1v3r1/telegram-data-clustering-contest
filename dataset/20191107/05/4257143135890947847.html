<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/07/elore-szolunk-mar-itt-van-a-7000-forintos-dio"/>
    <meta property="og:site_name" content="infostart"/>
    <meta property="article:published_time" content="2019-11-07T05:52:00+00:00"/>
    <meta property="og:title" content="Előre szólunk: már itt van a 7000 forintos dió"/>
    <meta property="og:description" content="De nem kerül majd mindenhol ennyibe a karácsony slágergyümölcse, és bizony oka is van a drágulásnak."/>
  </head>
  <body>
    <article>
      <h1>Előre szólunk: már itt van a 7000 forintos dió</h1>
      <address><time datetime="2019-11-07T05:52:00+00:00">07 Nov 2019, 05:52</time> by <a rel="author">Infostart</a></address>
      <h3>De nem kerül majd mindenhol ennyibe a karácsony slágergyümölcse, és bizony oka is van a drágulásnak.</h3>
      <p>Már tart a diószezon, de a 2018-as után - amikor egy év alatt harmadával kevesebb dió termett - az idei termés sem túl kiemelkedő, így nem csoda, hogy még a tavalyi, megduplázódott árakhoz képest is 10-20 százalékos a drágulás - írja a <a href="https://www.hellovidek.hu/gazdasag/2019/11/06/aranyaron-merik-a-karacsony-slageret-a-piacok-7-ezerre-is-felkuszhat-a-kiloar?fbclid=IwAR1zExPJNT3BS5ecSVAuz-p60sNQq5BM9yh0Qr5XfgBfPsq_vHixo2f47eg">Hellovidék.hu</a>. Ennek a legegyszerűbb oka az, hogy súlyos betegség támadta meg a diót, aminek még az időjárás sem segített meggyógyulni. Aszályos volt a nyár, majd a hirtelen jött sok eső segített a gombáknak a diófák pusztításában.</p>
      <p>Az idei termés mennyisége - a termőterület növekedése mellett is csak - nagyjából 7-7,5 ezer tonna lesz, ez 10-15 százalékos csökkenés.</p>
      <p>A Magyar Zöldség-Gyümölcs Szakmaközi Szervezet és Terméktanács (FruitVeB) alelnöke, Apáti Ferenc szerint ezen okok következtében jelentős a drágulás.</p>
      <h4>Budapest/vidék</h4>
      <p>Az Agrárgazdasági Kutató Intézet Piaci Árinformációs Rendszere szerint ezen a héten a budapesti nagybani piacon 3650 forintért árulták a hazai diót, míg ez az ár tavaly ilyenkor 3200 forint volt. Ez eddig 14,06 százalékos áremelkedést jelent egy év alatt. A fogyasztói piacokon még ennél is borsosabb a dió ára: a Vámház körúti fogyasztói piacon most 3400, a Fehérvári úti piacon pedig 3980 forintot kérnek egy kiló termésért. Jobban jár azonban az, aki nem Budapesten, hanem vidéken vásárol be dióból, mind a szegedi, mind a debreceni nagybani piacon 2500 forintba kerül egy kilogramm tisztított dió, ez az ár pedig több mint 30 százalékkal olcsóbb, mint a fővárosban.</p>
      <p>A szegedi árképződésről <a href="https://www.delmagyar.hu/kozelet/helyi-kozelet/dragabb-a-diobel-mint-tavaly-ilyenkor-4704675/">ITT</a> lehet többet olvasni a Délmagyarország cikkében.</p>
      <p>A debreceni fogyasztói piacon érdekes számokról tájékoztatott az Agrárgazdasági Kutató Intézet Piaci Árinformációs Rendszere, mivel ott tavaly ilyenkor elképesztően sokat, 5000 forintot kértek a dióbél kilójáért, ezzel szemben most 3000 forintba kerül a termés, mely 40 százalékkal olcsóbb, mint tavaly ilyenkor.</p>
      <h4>Boltok</h4>
      <p>A mostani 4000-5000 forintos fogyasztói ár még nem a csúcs, további drágulás jöhet. A kereskedők szerint az ünnepekre akár 7000 forint is lehet a dió kilónkénti ára, a dió áremelkedése miatt pedig a karácsonyi bejgli is drágább lesz.</p>
      <p>Pucolt, lédig dióbél még nincs a hazai boltokban, csupán előre csomagolt, 100-200 grammos kiszerelésben lehet őket megvásárolni, melyek kilogrammonkénti ára már meghaladja a 7000 forintot.</p>
      <p>A Facebookon és a jófogáson is kínálnak diót, ám ügyelni kell arra, hogy itt komoly minőségi problémákba lehet beleszaladni.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>