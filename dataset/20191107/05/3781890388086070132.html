<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740425"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T05:51:00+00:00"/>
    <meta property="og:title" content="น้ำตาท่วมห้องสุขนิรันดร์ รับศพ13ผู้กล้าขออย่าลือดับเพิ่ม"/>
    <meta property="og:description" content="น้ำตาท่วมหน้าห้องดับจิต ครอบครัวรุดรับศพ 13 ผู้กล้า ที่ถูกโจรใต้โจมตี ด้าน 'สธ.' วอนขออย่าปล่อยข่าวลือว่าผู้เสียเจ้าหน้าที่เพิ่ม มันกระทบจิตใจ"/>
  </head>
  <body>
    <article>
      <h1>น้ำตาท่วมห้องสุขนิรันดร์ รับศพ13ผู้กล้าขออย่าลือดับเพิ่ม</h1>
      <address>
        <time datetime="2019-11-07T05:51:00+00:00">07 Nov 2019, 05:51</time>
      </address>
      <p>
        <b>น้ำตาท่วมหน้าห้องดับจิต ครอบครัวรุดรับศพ 13 ผู้กล้า ที่ถูกโจรใต้โจมตี ด้าน "สธ." วอนขออย่าปล่อยข่าวลือว่าผู้เสียเจ้าหน้าที่เพิ่ม มันกระทบจิตใจ</b>
      </p>
      <p>กรณี เกิดเหตุโหดเหี้ยมคนร้ายยิงถล่มป้อม ชรบ.ลำพะยา อ.เมืองยะลา เมื่อกลางดึกวันที่ 5 พ.ย.จนมีผู้เสียชีวิตรวมถึง 15 ศพ บาดเจ็บอีก 5 ราย โดยผู้เสียชีวิตทั้ง 15 ศพนั้นเป็นผู้นับถือศาสนาอิสลาม 2 ศพ ญาติได้นำศพกลับไปทำพิธีทางศาสนา ณ ภูมิลำเนาตั้งแต่วานนี้ (6 พ.ย.) ส่วนอีก 13 ศพ อยู่ที่ รพ.ยะลา<br/><br/>ความคืบหน้าเมื่อวันที่ 7 พ.ย. ที่หน้าห้องสุขนิรันดร์ (ห้องดับจิต) รพ.ยะลา ญาติและครอบครัวของผู้เสียชีวิตเริ่มทยอยเดินทางมารับศพและเคลื่อนย้ายไปบำเพ็ญกุศลตามวัดต่างๆ เพื่อจัดพิธีรดน้ำศพในช่วงเย็น โดยบรรยากาศเต็มไปด้วยความโศกเศร้าเสียใจ ครอบครัวยังรับศพคนอันเป็นที่รักด้วยน้ำตาอย่างน่าสะเทือนใจ</p>
      <figure>
        <img src="https://www.dailynews.co.th/admin/upload/20191107/news_BNnMCNOzxb124652_533.jpg?v=20191107134?v=1358"/>
      </figure>
      <p>ต่อมา นพ.สุขุม กาญจนพิมาย ปลัดกระทรวงสาธารณสุข  ได้เข้ามายัง รพ.ยะลา เพื่อเยี่ยมอาการของผู้บาดเจ็บ 5 รายคือ 1.นางสายัน ปานทอง  2.นายเนาวรัตน์ รัตนเสถียร  3.นายมะรอรี มะแซ  4.นายณรงค์ฤทธิ์  สิทธิพันธ์ และ5.นายอาหาหมัด รัตนตัญญู ทุกรายมีทีมแพทย์และพยาบาลอย่างใกล้ชิด<br/><br/>นพ.สุขุม เปิดเผยว่า นายอนุทิน ชาญวีรกุล รองนายกรัฐมนตรีและ รมว.สธ.ด้มอบหมายให้ตนลงพื้นที่มาเยี่ยมเจ้าหน้าที่ทุกนาย ก็พบว่ายังคงมีขวัญและกำลังใจดี มีความพร้อมที่จะดูแลพี่น้องประชาชนในพื้นที่ รวมทั้งได้สอบถามความต้องการของ รพ.สต.ลำพะยา ไม่ว่าจะเป็นเรื่องกล้องวงจรปิด รั้วต่างๆ ผู้ที่ได้รับบาดเจ็บทั้ง 5 ราย อาการดีขึ้น หลายท่านนำเอาท่อช่วยหายใจออกแล้ว ก็คงจะย้ายออกจากห้องผู้ป่วยหนักไปยังห้องผู้ป่วยธรรมดา ส่วนข่าวที่ว่ามีผู้เสียชีวิตเพิ่มขึ้นนั้นเป็นข่าวปลอม ล่าสุดยังอยู่ที่เสียชีวิต 15 ศพ เจ็บ 5 ราย วอนขอว่าอย่าปล่อยข่าวลือว่าเสียชีวิตเพิ่มอีกเลยเพราะมันกระทบจิตใจครอบครัวเขา รวมทั้งคนในพื้นที่ด้วย.</p>
      <figure>
        <img src="https://www.dailynews.co.th/admin/upload/20191107/news_dlQsdINMeK124654_533.jpg?v=20191107134?v=1728"/>
      </figure>
    </article>
  </body>
</html>