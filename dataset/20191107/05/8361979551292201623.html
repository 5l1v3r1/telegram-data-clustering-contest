<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/teplotrasu-prorvalo-mosti-stoyat-yak-kijivska-infrastruktura-vplivaye-na-biznes-klimat-50051974.html"/>
    <meta property="og:site_name" content="НВ"/>
    <meta property="article:published_time" content="2019-11-07T05:42:00+00:00"/>
    <meta property="og:title" content="Теплотрасу прорвало, мости стоять. Як київська інфраструктура впливає на бізнес-клімат"/>
    <meta property="og:description" content="Інфраструктура Києва «тріщить по швах». Скільки це коштує київському бізнесу"/>
  </head>
  <body>
    <article>
      <h1>Теплотрасу прорвало, мости стоять. Як київська інфраструктура впливає на бізнес-клімат</h1>
      <h2>Інфраструктура Києва «тріщить по швах». Скільки це коштує київському бізнесу</h2>
      <address><time datetime="2019-11-07T05:42:00+00:00">07 Nov 2019, 05:42</time> by <a rel="author">Олег Попенко</a></address>
      <p>Вчора всі соціальні мережі облетіла фотографія теплотраси, яку прорвало на вул. Саксаганського. Постраждало кілька автомобілів, власники яких розводили руками і з жахом дивилися за тим, що відбувається. Якщо транспортні засоби і підлягають ремонту, то вартість цих послуг буде чималою.</p>
      <p><b>Чому так сталося?</b> Теплотрасу в Києві прорвало, тому що її погано зробили? Та ні, її не встигли зробити. За цей міжопалювальний період зробили більше 60 ділянок (понад 130 км), де проводилися заміни цілих фрагментів разом з центральними тепловими пунктами й індивідуальними тепловими пунктами, на що виділено з бюджету Києва 500 млн гривень.</p>
      <p>Але це не дозволяє вирішити всі проблеми за один-два роки. У Києві розташована найдовша тепломережа в Європі й одна з найдовших у світі — понад 3 тис. км.</p>
      <p>І це стосується не тільки теплотрас.</p>
      <p><b>Думаєте, Південний міст ремонтують так часто через поганий асфальт?</b> Так цей міст не призначений для такого автомобільного потоку, він просто повільно руйнується.</p>
      <p>Роками місто не вклададо в ремонт інфраструктури грошей, невже ви розраховуєте щось можна зробити за рік-два?</p>
      <p><b>Далі буде гірше.</b> Ще в червні я прогнозував, що через п’ять-десять років інфраструктура почне валитися. Житловий фонд, 80% якого зношено, мости, теплотраси і лінії електропередач, — все те, що нам дісталося у спадок від СРСР і ми його нещадно використовуємо. Київ у цьому плані не самотній. Така ж ситуація спостерігається по всій Україні, з мостами і теплотрасами, ТЕЦ і невеликими котельнями.</p>
      <p>На мій погляд, місто має розробити системну програму розвитку інфраструктури. Непогано було б зрозуміти, де Києву краще будувати новий міст, що робити з перенаселеними Осокорками і Позняками, куди не так і просто дістатися. Що робити з метрополітеном, де на пересадочних станціях під час «години пік» скупчуються величезні черги, а на деяких станціях у вагон просто не зайти.</p>
      <aside>Чи є у міста розуміння, що необхідно, наприклад, розширювати платформи і додавати в поїзди вагони, будувати нові пересадочні станції? Чи все обмежується метро на Виноградар і Троєщину</aside>
      <p>Чи є у міста розуміння, що необхідно, наприклад, розширювати платформи і додавати в поїзди вагони, будувати нові пересадочні станції? Чи все обмежується метро на Виноградар і Троєщину. Сподіваюся, що нові станції будуть відкриті. Але це призведе тільки до зростання пасажиропотоку в підземці та зростання навантаження на центральні станції. Як вирішити цю проблему, і хто це робитиме в наш період турбулентності, не зрозуміло.</p>
      <p>Час серйозно задуматися над національною стратегією відновлення інфраструктури, адже проблеми з інфраструктурою погано впливають на економіку.</p>
      <p>Пам’ятаєте історію, як пілоти відразу декількох авіакомпаній застрягли в пробці і не змогли вчасно приїхати в аеропорт Бориспіль? Тисячі людей щодня годинами стоять у пробці, замість того, щоб працювати і приносити своїм компаніям гроші. Я вже не кажу про служби доставки, які не можуть привезти товар вчасно. Кожні 100 метрів не тільки в центрі міста, але і в багатьох спальних районах, доводиться «прориватися» з боєм. А це прямі збитки.</p>
      <p>Споживачі в Україні, як і в багатьох містах, не вміють чекати. Це коштує десятки мільярдів гривень недоотриманого прибутку на рік. І очевидно, що ця цифра буде тільки зростати.</p>
    </article>
  </body>
</html>