<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejiste-rozehraji-ve-svedsku-turnaj-karjala/1817948?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T05:00:00+00:00"/>
    <meta property="og:title" content="Hokejisté rozehrají ve Švédsku turnaj Karjala"/>
    <meta property="og:description" content="Praha - Čeští hokejisté dnes vstoupí do turnaje Karjala zápasem proti domácímu Švédsku. V úvodním utkání v nové reprezentační sezoně je v Leksandu povede jako kapitán útočník Jan Kovář. Zápas začne v 18:30 SEČ."/>
  </head>
  <body>
    <article>
      <h1>Hokejisté rozehrají ve Švédsku turnaj Karjala</h1>
      <address><time datetime="2019-11-07T05:00:00+00:00">07 Nov 2019, 05:00</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Čeští hokejisté dnes vstoupí do turnaje Karjala zápasem proti domácímu Švédsku. V úvodním utkání v nové reprezentační sezoně je v Leksandu povede jako kapitán útočník Jan Kovář. Zápas začne v 18:30 SEČ.</p>
      <slideshow>
        <figure>
          <img src="https://i3.cn.cz/6/1572887403_P201911040826501.jpg"/>
        </figure>
        <figure>
          <img src="https://i3.cn.cz/6/1572886524_P201911040810101.jpg"/>
        </figure>
        <figure>
          <img src="https://i3.cn.cz/6/1572886345_P201911040807601.jpg"/>
        </figure>
        <figure>
          <img src="https://i3.cn.cz/6/1572886364_P201911040807901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3292">Fotogalerie: Hokejová reprezentace 2019/2020</a>
        </figcaption>
      </slideshow>
      <p>Přestože ve Švédsku už sehrál národní tým dlouhou řadu zápasů, v Leksandu se představí vůbec poprvé. Malé švédské město má šest tisíc obyvatel, ale halu s kapacitou 7650 diváků. Tamní klub už byl čtyřikrát mistrem země.</p>
      <p>Poslední vzájemný duel se odehrál na mistrovství světa v Bratislavě a Češi zvítězili po výborném výkonu 5:2. Bilance předchozího průběhu minulé sezony byla vyrovnaná a oba celky si připsaly dvě vítězství. V rámci turnaje Karjala se loni hrálo v Praze a Švédové vyhráli 3:2.</p>
      <p>Po čtvrtečním utkání zůstane mužstvo ve Švédsku, v Leksandu má v pátek dopoledne na programu trénink a odpoledne se přesune letecky do Helsinek. Ve finské metropoli absolvuje v sobotu od 16:30 SEČ duel s domácími obhájci zlata z mistrovství světa, v neděli pak zakončí turnaj utkáním proti Rusku (12:30 SEČ).</p>
      <p>Prvenství v sérii EHT obhajují Rusové, český tým byl poslední za druhými Finy a třetími Švédy. Stejné bylo i pořadí na loňské Karjale, kde Češi bodovali až na závěr, když porazili už jistého vítěze turnaje sbornou 5:2.</p>
      <p>Jediný triumf českých barev na turnaji se vztahuje k roku 2012, kdy výběr trenéra Aloise Hadamczika vyhrál všechny tři zápasy.</p>
      <p><b>Pravděpodobná sestava ČR:</b> Will - Šustr, Jeřábek, Moravčík, Krejčík, Zámorský, M. Doudera, Pyrochta, Galvas - Nestrašil, Jan Kovář, Řepík - H. Zohorna, T. Zohorna, R. Zohorna - Jaškin, Sedlák, T. Rachůnek - M. Stránský, Filippi, R. Pavlík.</p>
    </article>
  </body>
</html>