<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/nariman-aliyev-rezhiser-dodomu-shcho-skazhe-yakshcho-otrimaye-zolotiy-globus-video-50051969.html"/>
    <meta property="og:site_name" content="НВ"/>
    <meta property="article:published_time" content="2019-11-07T05:45:00+00:00"/>
    <meta property="og:title" content="Шанси є. Що скаже Наріман Алієв, якщо отримає Золотий глобус — відео"/>
    <meta property="og:description" content="Український режисер Наріман Алієв, дебютний повнометражний фільм якого Додому щойно вийшов у широкий прокат, прокоментував НВ номінацію на кінопремію Золотий глобус."/>
  </head>
  <body>
    <article>
      <h1>Шанси є. Що скаже Наріман Алієв, якщо отримає Золотий глобус — відео</h1>
      <h2>Український режисер Наріман Алієв, дебютний повнометражний фільм якого Додому щойно вийшов у широкий прокат, прокоментував НВ номінацію на кінопремію Золотий глобус.</h2>
      <address>
        <time datetime="2019-11-07T05:45:00+00:00">07 Nov 2019, 05:45</time>
      </address>
      <p>Порефлексувати щодо можливої промови під час отримання поважної нагороди режисерові запропонували не просто так — днями стало відомо, що він увійшов до списку фільмів, що <a href="https://style.nv.ua/ukr/kultura/film-dodomu-narimana-aliyeva-uviyshov-do-spisku-pretendentiv-na-zolotiy-globus-50051466.html">претендують на номінацію премії Голлівудської асоціації іноземної преси Золотий глобус</a>. А ще раніше фільм <a href="https://style.nv.ua/ukr/kultura/film-dodomu-pretendent-na-oskar-vid-ukrajini-novini-ukrajini-50038946.html"><i>Додому</i> став претендентом від України на здобуття премії Оскар</a> в номінації Найкращий фільм іноземною мовою.</p>
      <p>«Для нас це певний досвід, який не купиш за жодні гроші. Це робота на північно-американському ринку, презентація свого фільму, презентація себе як митця. Ми зараз у такий спосіб представляємо свій контент для американського глядача. Чи є в нас можливість отримати Оскар, Золотий глобус? Статистично є. Ми зі свого боку будемо робити все, щоб це стало можливим», — сказав Алієв.</p>
      <p>При цьому він зазначив, що для нього велика честь бути номінованим зі своєю повнометражною драмою про кримських татар поряд з відомими на весь світ режисерами.</p>
      <p>У той же час режисер філософськи відреагував на пропозицію уявити свою переможну промову: «Моя промова звучала б, якби я її (премію — <b>НВ</b>) отримав і стояв на цій сцені. Тому що будь-яка промова не має жодного значення, якщо вона створена на пустому місці. Коли прийде час, якщо він прийде, то будуть потрібні слова. Усьому свій час».</p>
      <p>Драма <i>Додому </i>розповідає історію кримського татарина Мустафи, чиї сини покинули півострів після його анексії. Брати влаштовуються в Києві, але старший, Назім, гине, і батько вирушає в столицю за тілом сина, щоб поховати його на батьківщині. Також він має намір забрати в Крим і молодшого сина, Аліма.</p>
      <p>Головні ролі у фільмі <i>Додому</i> зіграли Ахтем Сеітаблаєв та Ремзі Білялов. Світова прем'єра стрічки відбулася у конкурсній програмі Особливий погляд Каннського кінофестивалю.</p>
      <p>Читайте також:<br/><a href="https://style.nv.ua/ukr/kultura/film-dodomu-narimana-aliyeva-prem-yera-v-odesi-50032349.html">&amp;nbspБільш хвилююче, ніж у Каннах. На ОМКФ відбулася прем'єра фільму Додому Нарімана Алієва</a></p>
    </article>
  </body>
</html>