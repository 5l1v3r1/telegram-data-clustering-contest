<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740250"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T05:00:00+00:00"/>
    <meta property="og:title" content="'มิจฉาชีพ'อยู่รอบตัวเรา เมื่อสื่อต้องทำหน้าที่หนักขึ้น"/>
    <meta property="og:description" content="สัปดาห์นี้สะท้อนข่าวแวดวงอาชญากรรม “แชร์แม่มณี- ซินแสโชกุน-ร้านอาหารทะเลแหลมเกตุ-กระทงลิขสิทธิ์” ล้วนแต่ลวงเหยื่อหลงเชื่อ บทบาทสื่อต้องจัดการมิจฉาชีพไม่ให้ใครโดนหลอกอีก"/>
  </head>
  <body>
    <article>
      <h1>'มิจฉาชีพ'อยู่รอบตัวเรา เมื่อสื่อต้องทำหน้าที่หนักขึ้น</h1>
      <address>
        <time datetime="2019-11-07T05:00:00+00:00">07 Nov 2019, 05:00</time>
      </address>
      <p>
        <b>สัปดาห์นี้สะท้อนข่าวแวดวงอาชญากรรม “แชร์แม่มณี- ซินแสโชกุน-ร้านอาหารทะเลแหลมเกตุ-กระทงลิขสิทธิ์” ล้วนแต่ลวงเหยื่อหลงเชื่อ บทบาทสื่อต้องจัดการมิจฉาชีพไม่ให้ใครโดนหลอกอีก</b>
      </p>
      <p>ช่วงนี้ข่าวในแวดวงอาชญากรรม คงไม่มีข่าวไหนดังไปกว่าข่าว <b>“แชร์แม่มณี” </b>หรือข่าววงแชร์ของ <b>น.ส.วันทนีย์ ทิพย์ประเวช </b>ที่ฟังแล้วก็อึ้งๆ อยู่ว่า <b>“อะไรมันจะขนาดนั้น”</b> ชวนมาออมทรัพย์กับแม่มณี ได้กำไรเงินออมตั้ง 93% คือเห็นสื่อโฆษณาชวนออมเงินของแม่มณีแล้วก็ได้แต่งงๆ ไม่ได้อยากดูถูก แต่รู้สึกว่า <b>“ไม่มีความน่าเชื่อถือ” </b>เอารูปแต่งสวยจนหน้าจริงไม่ตรงปกมาเชิญชวน แล้วก็ไม่มีที่มาที่ไปของการสร้างกำไรชัดเจน<br/><br/>อ่านประวัติจากข่าว คือ แม่มณีนี่ทำงานตั้งแต่ขายตุ๊กตาออนไลน์ ทำรายการให้โทรทัศน์ช่องหนึ่ง ไม่ได้มีประวัติเป็นนักลงทุนอะไร ที่เป็นข่าวเห็นชัดเจนเลยว่า เป็นการลงทุนที่สามารถสร้างกำไรจนมาออมเงินแล้วจ่ายดอกเบี้ย 93% ได้จริง บอกว่าลงทุนทำภาพยนตร์ ทำเครื่องสำอาง ทำปลาร้า มันก็ไม่ใช่การลงทุนสเกลใหญ่ ยิ่งเรื่องทำภาพยนตร์นี่ยิ่งแล้วใหญ่ ใครๆ ก็เห็นว่าวงการหนังไทยซบเซาจะตายชัก สร้างมาสักเรื่องนายทุนภาวนาแล้วภาวนาอีกให้กำไรบ้าง</p>
      <figure>
        <img src="https://www.dailynews.co.th/admin/upload/20191106/news_OYFfsSMPJn154147_533.jpg?v=20191113153?v=2549"/>
      </figure>
      <p>แล้วจะใจบุญสุนทานอะไรขนาดที่ให้ดอกเบี้ย 93% ถ้าว่ากันด้วยหลักการลงทุนพื้นฐาน แปลว่า แม่มณีอะไรนี่ต้องทำกิจการแล้วได้ดอกเบี้ยเกิน 100% เลยทีเดียวถึงใจป้ำขนาดแบ่งค่าดอกเบี้ยให้คนมาออมเงิน 93% ได้ คือประวัตินางก็ไม่ค่อยน่าเชื่อถือแล้ว ย้อนกลับไปสมัยก่อน ตอนแชร์วง<b> “แม่ชม้อย ทิพย์โส” </b>ดังๆ นั้นยังมีการสร้างข่าวเรื่องการลงทุนที่ฟังดูเออน่าเชื่อถือบ้าง คือการลงทุนในธุรกิจน้ำมัน ที่แม่ชม้อยซื้อน้ำมันถูกมาขายแพงได้<br/><br/>แล้วเห็นตั้งตัวเป็นเจ้าแม่วงแชร์ จ่ายดอกเยอะขนาดนั้น <b>อายุจริงแม่มณีเพิ่ง 28 ปี </b>ไม่รู้ว่าเป็นเพราะคนเชื่ออะไรประเภท <b>“อายุน้อยร้อยล้าน”</b> เยอะไปหน่อยถึงกลายเป็นตัวแปรให้ไว้ใจมาลงทุนหรือเปล่า แต่ฟังยอดผู้เสียหายที่มาแจ้งต่อกรมสอบสวนคดีพิเศษคือดีเอสไอก็ได้แต่อึ้งๆ เมื่อวันที่ 4 พ.ย.ที่ผ่านมา จากการลงทะเบียนผู้เสียหายออนไลน์มี 4,058 ราย รวมวงเงินทั้งสิ้น 1,191,579,210 บาท อ่านไม่ผิดหรอก หนึ่งพันหนึ่งร้อยเก้าสิบล้านบาท<br/><br/>ไม่อยากจะพูดหยาบๆ ว่าคนตกเป็นเหยื่อคือคนโลภ ขอใช้คำว่า <b>“โลกสวย”</b> แล้วกันว่า บางคนเขาก็เรียกว่า <b>“มีความหวังในชีวิต” </b>ที่อยากลองผิดลองถูกดู เผื่อจะมีเงินได้ไปทำอะไรตามฝันของตัวเองบ้าง และคนเหล่านี้พอแม่มณีถูกจับ บางคนก็ยังปลอบใจตัวเองว่า <b>“แม่ไม่โกงหรอก แค่หมุนเงินช้า แต่ปัญหาคืออีพวกแม่ข่ายที่ส่งต่อคนอื่น มันเล่นตุกติกกลัวไม่ได้เงินเลยไปแจ้งจับแม่” </b>เรียกว่าขอยึดความหวังไว้จนนาทีสุดท้าย เพราะบางคนเขาเหลือแค่ความหวังจริงๆ<br/><br/>ในยุคโซเชี่ยลเน็ตเวิร์คเฟื่องๆ แบบนี้ เราต่างเห็นหลายคนอวดชีวิตหรู อวดอาหารแพง เที่ยวแพง หลายคนก็มีความหวังจะได้ลิ้มรสการบริโภคแบบนั้นบ้าง ลำพังเงินเดือนหรือเงินจากน้ำพักน้ำแรงหมุนใช้สิ่งจำเป็นในชีวิตประจำวันก็ไม่ค่อยจะพออยู่แล้ว ก็พยายามหาทางลัดให้ได้เงิน แล้วก็ตกเป็นเหยื่อ แต่ขณะเดียวกัน ยุคโซเชี่ยลฯ เฟื่องๆ นี่ เราควรจะพลิกความคิดไหมว่า ต้องใช้โซเชี่ยลฯ นั่นแหละในการหาข้อมูลก่อนจะตัดสินใจอะไร</p>
      <figure>
        <img src="https://www.dailynews.co.th/admin/upload/20191106/news_lFsXcmHWDT154148_533.jpg?v=20191113153?v=8762"/>
      </figure>
      <p>ที่ผ่านมาวงแชร์หลายวงถูกแจ้งจับ แต่ไม่เป็นข่าว ก่อนหน้าแม่มณี มีเรื่องที่ดังขึ้นมาเพราะเกิดเหตุไปอื้ออึงกันที่สนามบินสุวรรณภูมิ แห่กันเรียกหาตั๋วไปเที่ยวญี่ปุ่น คือกรณี <b>“ซินแสโชกุน”</b> ที่ชวนมาลงทุนแล้วจัดสมนาคุณเป็นทัวร์ญี่ปุ่นราคาถูกแบบเหมือนให้เปล่าได้ เอาเงินรอบแรกมาหมุนจัดทัวร์ได้สำเร็จ ก็ล่อแมงเม่าเข้ามาได้อีกเยอะ แล้วก็เข้าอีหรอบเดิม พอรวบรวมเงินได้ระดับหนึ่งแล้วก็หาทางหนี สุดท้ายก็ถูกตามจนมุมติดตะรางไป<br/><br/>หรือก่อนหน้านี้ไม่นาน ก็มีข่าว <b>voucher ร้านอาหารทะเลแหลมเกตุ</b> ซึ่งเจ้าของร้านเปิดขาย voucher กินบุฟเฟต์อาหารทะเลแบบราคาถูกเหมือนได้เปล่า แต่ต้องซื้อในช่วงนาทีทองนี้เท่านั้นๆ ก็มีคนแห่ซื้อจำนวนมากเพื่อเอา voucher ไปปล่อยขายต่อ พอถึงเวลาจริงเงื่อนไขกลับเยอะจนใช้ voucherไม่ได้ นั่นก็อีหรอบเดียวกันคือการรวบรวมเงินจากแมงเม่า ได้เงินก้อนแล้วก็หาทางหนีเนียนๆ ผู้เสียหายหลายพันรายต้องรวมตัวไปแจ้งความ และก็ถูกจับ<br/><br/>พฤติกรรมหากินกับความหวัง (หรือจะเรียกว่าความโลภก็ได้) ของคน มันมีออกมาเรื่อยๆ และจะมีเทคนิคแพรวพราวอะไรมากขึ้น เช่นการจ้างสื่อมวลชนมาสร้างภาพก็อย่างนึง ซึ่งสื่อมวลชนบางทีก็ไม่ได้สอบถึงความไม่ชอบมาพากลละเอียด เห็นเป็น <b>“งานลูกค้า” </b>ก็ทำให้เหมือนงานประชาสัมพันธ์สักงานหนึ่งนั่นแหละ ในโลกยุคโซเชี่ยลฯ เฟื่องๆ แบบนี้สื่อควรสะกิดใจเร็วกับพฤติกรรมเหล่านี้และเตือนภัย และต้องอาศัยคนเห็นความไม่ชอบมาพากลเตือนให้เห็นอีกระดับ</p>
      <figure>
        <img src="https://www.dailynews.co.th/admin/upload/20191106/news_HjzimHkWaJ154148_533.jpg?v=20191113153?v=2450"/>
      </figure>
      <p>เคยอ่านนิยายเรื่อง<b> “บ้านบุญหล่น” </b>ของ ว.วินิจฉัยกุล ที่เอาเรื่องแชร์แม่ชม้อยมาเป็นพล็อต คิดว่าเรื่องนี้ก็ยังทันสมัยในสังคมนี้แม้จะเขียนมานานแล้ว เพราะกรณีวงแชร์ล้มมันก็มีเรื่อยๆ และพฤติกรรมของคนเล่น พอได้เงินง่าย มันก็ถูกจ่ายเป็นเบี้ยหัวแตก หรือรายจ่ายที่ไม่จำเป็นไปเสียเยอะ เพราะ <b>“มันมีโอกาสมีเงินแล้วให้รางวัลกับชีวิตบ้าง”</b> ไม่ใช่นำไปลงทุนที่มันน่าเชื่อถือให้งอกเงยต่อ พอวงแชร์ล้ม หลายคนก็รู้สึกว่าตัวเองไม่มีอะไรเหลือแล้ว<br/><br/>ภัยมิจฉาชีพมีอยู่มากมาย และเกิดขึ้นบ่อยครั้ง บางทีสื่ออาจต้องเป็นกระบอกเสียงที่เน้นย้ำ เตือนภัยเรื่องนี้ให้มากขึ้น ให้มันตระหนักเข้าไปในชั้นการรับรู้ของคนเราเลยว่า <b>“อย่าไว้ใจอะไรง่ายๆ โดยเฉพาะลงทุนน้อยได้ผลตอบแทนสูงเกินจริง” </b>และไม่ใช่แค่เรื่องการหลอกให้ลงทุนแชร์ลูกโซ่ มิจฉาชีพมันมีหลายรูปแบบกระทั่งการเบียดเบียนคนจน ไร้ความปรานีความสงสารอะไรทั้งสิ้น เอาแค่ว่าตัวเองได้เงิน ใครเดือดร้อนช่างมัน<br/><br/>มีข่าวออกมาบ่อยๆ เรื่องการจ้างทำงานฝีมือแล้วจ่ายค่าตอบแทน เช่น <b>จ้างปักครอสติช จ้างแยกสีลูกปัด จ้างทำข้าวกล่องจำนวนมาก</b> แต่เงื่อนไขคือ <b>“ผู้รับเหมาหรือผู้ว่าจ้าง” </b>ต้องลงทุนไปเองก่อน อย่างกรณีจ้างปักครอสติช ก็ซื้อวัสดุจากคนจ้างนั่นแหละไปปัก หรือซื้อลูกปัดจากคนจ้างไปนั่งแยกสี พอถึงขั้นตอนการตรวจงานก็ติโน่นอ้างนี่จะไม่รับงาน เท่ากับคนทำก็ต้องควักเงินตัวเองจ่ายฟรีๆ ไป ทั้งที่เขายอมรับงานยิบย่อยนี้ก็ไม่ได้หวังเงินมากอยู่แล้ว</p>
      <figure>
        <img src="https://www.dailynews.co.th/admin/upload/20191106/news_ihOpkWsGuf154148_533.jpg?v=20191113153?v=5919"/>
      </figure>
      <p>หรืออย่างล่าสุด มีกรณีจ้างเด็กทำกระทงลายการ์ตูน ซึ่งมันมีค่าลิขสิทธิ์ในการนำมาใช้ แล้วไอ้คนจ้างนี่แหละก็ทำเป็นขบวนการ ไปซื้อลิขสิทธิ์จากเจ้าของมาแล้วเอามาหลอกเพื่อล่อจับ เรียกค่าปรับว่า สิ่งที่ลงทุนไปละเมิดลิขสิทธิ์ เพิ่งมีกรณีเด็กโดนหลอกทำกระทงลายนกแองกรี้เบิร์ดไป แล้วถูก <b>“หมาลิขสิทธิ์” </b>หาเรื่องแจ้งจับละเมิดลิขสิทธิ์ แต่เจรจาต่อรองว่าไม่อยากให้เรื่องมันฉาวให้จ่ายมาห้าหมื่น คนไทยไม่อยากขึ้นโรงขึ้นศาลก็ต้องยอม<br/><br/>พอเป็นข่าวออกไป ถึงจะมีการเคลื่อนไหวทางสังคมพลิกเกมมาจัดการพวก <b>“หมาลิขสิทธิ์” </b>คืน หลายคนพร้อมให้ความช่วยเหลือ การสร้างความรับรู้เรื่องรูปแบบการโกงต่างๆ นานาเหล่านี้ และการรวมตัวกันทางสังคมให้เกิดแรงขับเคลื่อนกดดันจึงมีความจำเป็นมาก ที่สำคัญ อย่างที่ย้ำแล้วว่า ในโซเชี่ยลฯ มันหาข่าวกันง่ายขึ้น ไม่ใช่ยุคแม่ชม้อยแล้วที่พูดปากต่อปากไม่มีหลักฐาน ไม่อยากตกเป็นเหยื่อก็ต้องเฉลียวใจ และศึกษารู้เท่าทันพวกนี้ให้ได้<br/><br/><b>หวังว่านี่จะเป็นบทบาทสำคัญของสื่อที่จะจัดการมิจฉาชีพให้ไม่มีใครโดนหลอกอีก.</b><br/>........................................<br/>คอลัมน์ : <mark><b>ที่เห็นและเป็นอยู่</b></mark><br/>โดย <mark><b>“บุหงาตันหยง”</b></mark></p>
    </article>
  </body>
</html>