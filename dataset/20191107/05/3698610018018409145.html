<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/stalo-vidomo-im-ya-poterpilogo-vid-vibuhu-avto-v-kiyevi-328778_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T05:08:00+00:00"/>
    <meta property="og:title" content="Стало відомо ім'я потерпілого від вибуху авто в Києві"/>
    <meta property="og:description" content="Людина, на яку вчинили замах, публічністю не відрізняється, але досить відома"/>
  </head>
  <body>
    <article>
      <h1>Стало відомо ім'я потерпілого від вибуху авто в Києві</h1>
      <h2>Людина, на яку вчинили замах, публічністю не відрізняється, але досить відома</h2>
      <address>
        <time datetime="2019-11-07T05:08:00+00:00">07 Nov 2019, 05:08</time>
      </address>
      <p>В ЗМІ з'явилася інформація про потерпілого у замаху від вибуху гранати у Святошинському районі Києва. Ним виявився, за попередньою інформацією, директор <a href="https://dt.ua/ECONOMICS/z-amku-zvilnyayetsya-kurator-farmacevtiki-zmi-304065_.html"><b>фармацевтичної компанії</b></a> Ігор Сало. Загинув його охоронець, Сало та інший пасажир травмовані.</p>
      <p>Ігор Сало, на якого, увечері 6 листопада було скоєно замах у Києві, повідомляє <a href="https://www.unian.net/society/10745736-reyderstvo-ugolnye-shemy-i-svyaz-s-rf-chto-izvestno-o-direktore-farmkompanii-avto-kotorogo-vzorvali-v-kieve.html">УНІАН</a>, не відрізняється публічністю, інформації про нього в пресі відносно небагато, і вся вона, переважно, має негативний контекст.</p>
      <p>Відомо, що Ігор Сало народився умісті Балаклея Харківської області, закінчив Харківський фармацевтичний інститут.</p>
      <p>У низці публікацій повідомляється про десятки "віджатих" Ігорем Салом підприємств і спроби рейдерських атак. Серед таких – спроба рейдерства на завод "Індар", що займається виробництвом інсуліну, вітамінний завод та агрохолдинг.</p>
      <p>Також є відомості про "будівельне кидалово" з боку Ігоря Сала, замовні вбивства і корупційні "вугільні" схеми. Деякі видання заявляють про начебто наявність у Сала 8 паспортів, які він використовував для того, аби ховатися від переслідувань скривджених бізнесменів в інших країнах.</p>
      <p>Крім того, Ігоря Сала підозрюють у зв'язках з російським бізнесом і спецслужбами, а також "нечистими на руку" колишніми нардепами та іншими політиками. Відомо також, що Сало привертав увагу співробітників НАБУ і СБУ, однак до серйозного кримінального переслідування справа так і не дійшла.</p>
      <p>Зокрема, як повідомляють деякі ЗМІ, на Ігоря Сала були заведені справи щодо "тіньової" торгівлі вугіллям, що закуповувалося за завищеною ціною в окупованих районах Донбасу, після чого поставлялося в Україну через російські митні пункти. Повідомляється, що Ігор Сало "завдяки" таким схемам отримував чималі прибутки</p>
      <p>Як відомо, у Святошинському районі Києва <b><a href="https://dt.ua/UKRAINE/pidriv-avtivki-specsluzhbovcya-u-kiyevi-stezhiti-za-ob-yektom-dopomagav-policeyskiy-308620_.html">підірвали автомобіль</a></b>, в результаті чого щонайменше одна людина загинула. Про це повідомляє прес-служба Нацполіції.</p>
      <p>Інцидент стався сьогодні, 6 листопада, приблизно о 22:00 у Святошинському районі столиці.</p>
      <p>Як наголошується, людина на мотоциклі під'їхала до автомобіля марки Mercedes-Benz, після чого поклала на дах легковика невідомий предмет і зникла з місця події.</p>
      <p>Відразу після того, як чоловік зник, предмет на даху автомобіля вибухнув. В результаті вибуху загинула одна людина, двоє отримали поранення.</p>
      <p>За попередньою інформацією, автомобіль належить 34-річній мешканці столиці.</p>
      <footer>За матеріалами: <a href="https://dt.ua/go/aHR0cDovL3d3dy51bmlhbi5uZXQv">УНІАН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>