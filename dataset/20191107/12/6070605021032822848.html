<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/anunci-grossa-cap-any-2019_0_2339766141.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T12:05:48+00:00"/>
    <meta property="og:title" content="Així és el nou anunci de la Grossa de Cap d'Any del 2019"/>
    <meta property="og:description" content="No hi ha cançó encomanadissa però manté l'humor característic amb la Neus, una dona de 80 anys, com a protagonista"/>
  </head>
  <body>
    <article>
      <h1>Així és el nou anunci de la Grossa de Cap d'Any del 2019</h1>
      <h2>No hi ha cançó encomanadissa però manté l'humor característic amb la Neus, una dona de 80 anys, com a protagonista</h2>
      <address>
        <time datetime="2019-11-07T12:05:48+00:00">07 Nov 2019, 12:05</time>
      </address>
      <p>Una història quotidiana, costumista i emotiva –habitual en anuncis de loteries de Nadal– que fa un gir i acaba com un gag humorístic. Així és l'anunci de la Grossa de Cap d'Any, que aquesta vegada abandona la música encomanadissa d'edicions anteriors i conserva l'humor com a tret més característic, segons ha explicat el director general de Loteries de Catalunya, Jaume Torrabadella.</p>
      <p>La Neus i el Josep són el matrimoni octogenari protagonista de l'espot, que comença amb la dona a la cuina fent el dinar amb la ràdio engegada i s'adona que el número guanyador és el del seu bitllet. Quan veu el seu home assegut mirant la televisió, la Neus imagina justament el que diu el lema de la Grossa d'aquest any, <i>Feliç vida nova,</i> mentre de fons la veu en off convida a "compartir o no" els bitllets del sorteig.</p>
      <p>La Grossa de Cap d'Any incorpora la possibilitat de regalar bitllets acompanyats de vídeos personalitzats gràcies a la tecnologia de realitat augmentada. Descarregant l'aplicació de Loteries de Catalunya o la de la Grossa, específicament, es podran gravar vídeos que el receptor podrà visualitzar al mòbil si té l'aplicació instal·lada i a través del codi que figurarà al sobre que conté els bitllets que es regalen. Als vídeos, s'hi pot gravar qualsevol missatge: des de desitjos fins a promeses per al nou any, ha explicat Torrabadella.</p>
      <h3>Més números emesos</h3>
      <p>La Grossa de Cap d'Any ampliarà fins a 100.000 els números emesos –respecte als 80.000 de l'edició passada– i mantindrà els premis (vuit en total) i els imports: 200.000 euros per bitllet del primer premi, 65.000 el segon, 30.000 el tercer, 10.000 euros cadascun dels dos quarts premis i 5.000 euros per cadascun dels tres cinquens premis. Així mateix, es mantenen els premis per a les terminacions anterior i posterior de cada número premiat. En total hi haurà 850.000 bitllets que podran obtenir algun premi.</p>
      <p>Les participacions aniran a l'alça, segons el Govern, que calcula un 5% més que l'any passat. Ja hi ha més de 2.000 associacions, entitats, clubs esportius i empreses que n'han reservat participacions. Es poden sol·licitar fins al 15 de novembre als llocs de venda habituals o també a través de la web de Loteries de Catalunya, que permet personalitzar-se amb imatge pròpia i logotip.</p>
    </article>
  </body>
</html>