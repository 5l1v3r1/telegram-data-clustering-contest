<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816034.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T12:18:00+00:00"/>
    <meta property="og:title" content="معاون وزیر برق عراق: ما به برق ایران نیاز داریم"/>
    <meta property="og:description" content="به گزارش ایسنا، عباس جابر، معاون وزیر برق عراق در کنفرانسی در قاهره اظهار کرد که شاید عراق تا سه سال دیگر به خودکفایی دست پیدا کند اما چنین امری چالش برانگیز خواهد بود زیرا مصرف کنندگان تنها بخشی از هزینه های تولید را پرداخت می کنند."/>
  </head>
  <body>
    <article>
      <h1>معاون وزیر برق عراق: ما به برق ایران نیاز داریم</h1>
      <address>
        <time datetime="2019-11-07T12:18:00+00:00">07 Nov 2019, 12:18</time>
      </address>
      <p>یک مقام وزارت برق عراق اعلام کرد که این کشور برای جبران کمبود تولید داخلی و تامین نیازهایش، هفت گیگاوات برق از ایران وارد می‌کند.</p>
      <p>به گزارش ایسنا، عباس جابر، معاون وزیر برق عراق در کنفرانسی در قاهره اظهار کرد که شاید عراق تا سه سال دیگر به خودکفایی دست پیدا کند اما چنین امری چالش برانگیز خواهد بود زیرا مصرف کنندگان تنها بخشی از هزینه های تولید را پرداخت می کنند.</p>
      <p>چند دهه تحریم و جنگ، عراق را که یک تولیدکننده بزرگ نفت به شمار می رود با کمبود برق مواجه کرده است.</p>
      <p>به گفته جابر، ظرفیت تولید داخلی عراق ۱۹.۵ گیگاوات است، در حالی که نیاز این کشور ۲۶.۵ گیگاوات است و واردات از ایران کمبود موجود را جبران می کند.</p>
      <p>این آمار شامل منطقه نیمه مختار کردستان عراق نیست.</p>
      <p>این مقام عراقی درباره ضرورت واردات از ایران گفت: ما به واردات برق از ایران نیاز داریم زیرا ظرفیت تولید کافی نیرو برای تامین تقاضا در عراق نداریم.</p>
      <p>اما انتظار می رود عراق تامین کنندگان خود را متنوع کند زیرا قرار است فعالیت یک خط برق با ظرفیت حدود ۵۰۰ مگاوات به کشورهای عربی منطقه خلیج فارس در تابستان سال ۲۰۲۰ آغاز شود.</p>
      <p>جابر گفت: تعرفه پرداختی از سوی مصرف کنندگان عراقی کمتر از ۱۰ درصد هزینه های تولید را پوشش می دهد اما عراق در حال افزودن به ظرفیت تولید است.</p>
      <p>وی همچنین خاطرنشان کرد که خسارات به بار آمده از سوی داعش، ظرفیت تولید داخلی را به میزان حدود ۴.۵ گیگاوات کاهش داد.</p>
    </article>
  </body>
</html>