<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/kam-vse-s-sv-martinom"/>
    <meta property="og:site_name" content="Primorske novice"/>
    <meta property="article:published_time" content="2019-11-07T12:13:34+00:00"/>
    <meta property="og:title" content="Kam vse s sv. Martinom"/>
    <meta property="og:description" content="Pred vrati je praznik sv. Martina, ko se mošt spremeni v vino in nastopi čas za pokušine novega letnika. Na martinovo in v dnevih pred praznikom bo pestro po vsej Primorski. Pripravili smo pregled javnih prireditev v slovenski Istri, na severnem Primorskem, na kraško-brkinskem koncu ter v zamejstvu, kamor se lahko odpravite na pokušino vina in na z njo povezana rajanja."/>
  </head>
  <body>
    <article>
      <h1>Kam vse s sv. Martinom</h1>
      <address><time datetime="2019-11-07T12:13:34+00:00">07 Nov 2019, 12:13</time> by <a rel="author">Uredništvo</a></address>
      <p>
        <b>Pred vrati je praznik sv. Martina, ko se mošt spremeni v vino in nastopi čas za pokušine novega letnika. Na martinovo in v dnevih pred praznikom bo pestro po vsej Primorski. Pripravili smo pregled javnih prireditev v slovenski Istri, na severnem Primorskem, na kraško-brkinskem koncu ter v zamejstvu, kamor se lahko odpravite na pokušino vina in na z njo povezana rajanja.</b>
      </p>
      <figure>
        <img src="https://static.primorske.si/foto/highres/zanimivosti/718743_256-smartno.jpg"/>
        <figcaption>Utrinek z lanskoletnega martinovanja v Šmartnem Foto: Andrej Colja</figcaption>
      </figure>
      <p><b>PRIMORSKA</b> &gt; Na martinovo se pripravljajo v vseh štirih istrskih občinah. Ena izmed tradicionalnih prireditev je Martinja v Marezigah, kjer bo živahno od jutri do nedelje.</p>
      <h3>Razglasili bodo botre in kronali kraljico</h3>
      <p>Konec tedna bodo martinovo proslavili tudi v šotoru na parkirišču ob koprskem stadionu. Jutri bosta ob mladem vinu občinstvo zabavali skupini <b>Mambo Kings</b> in <b>Tequila</b>, v soboto <b>Luka Basi</b> in skupina <b>Gedore</b>, v nedeljo pa klape <b>Capris</b>, <b>Solinar</b> in <b>Semikantà</b>.</p>
      <p>V kleti Vinakoper bodo jutri ves dan možni vodeni ogledi vinske kleti in degustacije. Od 14. ure dalje bo v vinskem butiku “afterwork party”, od 17. ure dalje pa bo v Hiši refoška martinova degustacija z razglasitvijo vinskih botrov, kronanjem nove vinske kraljice slovenske Istre, kulinaričnim razvajanjem, ob mladem vinu pa ne bo manjkal niti kostanj.</p>
      <p>Po njem bo jutri dišalo tudi na Gažonu, kjer bodo pokušino mladega vina pospremili s kostanjado. V soboto bodo martinovanje in Martinov pohod organizirali v Sečovljah, v nedeljo, 10. novembra, pa bo živahno tudi v Izoli, kjer se bodo med 13. in 19. uro predstavili pridelovalci lokalnih vin z vsemi svojimi žlahtnimi sortami in drugimi priboljški.</p>
      <p>Za druženje ob mladih vinih lokalnih vinarjev, pečenem kostanju in živi glasbi so poskrbeli tudi v Ankaranu, in sicer v soboto od 18. ure dalje na osrednjem trgu.</p>
      <h3>Do kleti na Krasu kar z avtobusom</h3>
      <p>Na Krasu se bo martinov vikend pričel že jutri, ko bodo v Štanjelu ocenjevali mlada vina ter na simpoziju o teranu in kraških dobrotah spregovorili o trajnostnem razvoju kmetijstva in turizma na čezmejnem Krasu. Isti dan v Pliskovici pripravljajo vodene sprehode po vasi z degustacijo mladih vin in drugih dobrot. Največ obiskovalcev na Krasu pa vendarle pričakujejo v soboto, ko bodo več kot 20 vinskih kleti na Kraški vinski cesti znova povezali z avtobusnim prevozom. Poleg odprtih kleti bo najbolj pestro dogajanje v Štanjelu, kjer bodo v soboto ob 13. uri blagoslovili mošt in podelili nagrade najbolje uvrščenim vinarjem na petkovem ocenjevanju vin.</p>
      <p>Pri Kraški hiši bo za glasbeno spremljavo poskrbela skupina <b>Počeni škafi</b>. Tako v soboto kot tudi v nedeljo se bodo na grajskem dvorišču predstavili vinarji in ponudniki lokalnih dobrot, za obiskovalce pa bodo organizirani tudi vodeni ogledi. Sobotno martinovanje se bo zaključilo v Sežani pod šotorom, kjer bosta nastopili skupini <b>Jastrebi</b> in Mambo Kings.</p>
      <h3>Martinove furenge in fure</h3>
      <p>Eno največjih javnih martinovanj bo v soboto in v nedeljo v Šmartnem v Goriških brdih. Oba dneva se program začenja ob 10. uri, v ospredju bodo degustacije, krst vina pa bo v soboto ob 15. uri.</p>
      <p>Še en blagoslov bo ob 20.30 uri na prostoru Čelo pri Neblem, kjer martinovanje ob 19.30 prireja društvo Briške busklce. Tudi tokrat bo dobrodelno. V nedeljo bo še Martinov pohod. Start bo ob 8.30 v vili Vipolže, dogodek bo trajal šest ur, hoje bo za tri.</p>
      <p>Martinovanje v Bukovici, se v soboto začne ob 13. uri. Izpred kulturnega doma bo na pot šla Martinova furenga, ob 19. uri bo v domu rajanje. Društvo vinogradnikov in vinarjev Brje prireja jutri od 15. ure dan odprtih kleti s pokušino brejskih vin in martinovih dobrot, sledil bo koncert. V nedeljo bo Martinova kolesarska fura z gorskim kolesarjem <b>Aljažem Kodričem</b>. Konjeniško društvo Sveti Štefan Vipavska dolina jutri prireja Martinovo furengo, blagoslov mladega vina bo ob 15. uri na Glavnem trgu v Vipavi.</p>
      <p>V grajski kleti v Ložah bo martinovanje ob 18. uri, ljubitelji kolesarjenja pa se lahko ob 9. uri odpravijo na 50-kilometrsko Martinovo furo s <b>Kristijanom Korenom</b>. Martinovo naznanja tudi začetek 21. sezone vinsko kulinarične prireditve Vinski hrami Vipavske doline. S furengo bodo od 11. do 17. ure martinovali tudi v Šempetru.</p>
      <h3>Na Proseku zdravica s prosekarjem</h3>
      <p>Ob martinovem bo živahno tudi na Proseku, kjer se bodo dogodki vrstili od danes do ponedeljka. Z letošnjim prosekarjem bodo danes ob 19. uri nazdravili v Domu prosekarja, kjer bodo jutri ob 18. uri na okrogli mizi spregovorile ženske pridelovalke vina. Po sobotnem dopoldanskem šahovskem turnirju, predstavitvi z degustacijo prosekarjev in večerni zabavi bo v nedeljo ob 10. uri izpred spomenika padlim krenil tretji orientacijski tek Lov na prosekarja. V nedeljo bo na prenovljenem Placu pred cerkvijo sv. Martina zaživel tudi sejem lokalnih proizvodov, od 14.30 pa se bo po vaških ulicah vila martinova furenga. Ob 16.30 bodo v Kulturnem domu vitezi in kraljice vina krstili letošnji prosekar.</p>
      <p>Zares pa bo šlo v ponedeljek, na dan sv. Martina, ko bodo v jutranjih urah proseške ulice napolnile raznovrstne stojnice: na Kržadi bo kmetijski sejem, na Balancu pa obrtniški in bolšji sejem. Priložnost za degustacijo (in ocenjevanje) vin lokalnih proizvajalcev bo ob 14.30 v Domu prosekarja, kjer bo ob 19. uri razglasitev zmagovalcev. Kot vsako leto bodo tudi letos na Proseku vse do ponedeljka odprte osmice, na Mandriji pa bo deloval lunapark.</p>
      <slideshow>
        <figure>
          <img src="https://static.primorske.si/foto/highres/zanimivosti/718743_256-martin-stanjel.jpg"/>
          <figcaption>Poleg odprtih kraških kleti bo pestro tudi v Štanjelu, kjer bodo v soboto blagoslovili mošt in podelili nagrade vinarjem. Foto: Samanta Coraci</figcaption>
        </figure>
        <figure>
          <img src="https://static.primorske.si/foto/highres/zanimivosti/718743_256-furenga.jpg"/>
          <figcaption>Kot veleva tradicija, bo v Vipavi Konjeniško društvo Sveti Štefan tudi letos pripravilo Martinovo furengo z blagoslovom mladega vina. Foto: Alenka Tratnik</figcaption>
        </figure>
      </slideshow>
    </article>
  </body>
</html>