<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/bruselj-poslabsal-gospodarsko-napoved-za-slovenijo"/>
    <meta property="og:site_name" content="Primorske novice"/>
    <meta property="article:published_time" content="2019-11-07T12:13:37+00:00"/>
    <meta property="og:title" content="Bruselj poslabšal gospodarsko napoved za Slovenijo"/>
    <meta property="og:description" content="Evropska komisija Sloveniji za letos napoveduje 2,6-odstotno rast BDP, za prihodnji leti pa 2,7-odstotno, kar je v primerjavi z julijsko napovedjo za letos in prihodnje leto za 0,6 oziroma 0,1 odstotno točko slabše, a še vedno znatno nad povprečjem v območju evra."/>
  </head>
  <body>
    <article>
      <h1>Bruselj poslabšal gospodarsko napoved za Slovenijo</h1>
      <address><time datetime="2019-11-07T12:13:37+00:00">07 Nov 2019, 12:13</time> by <a rel="author">STA</a></address>
      <p>
        <b>Evropska komisija Sloveniji za letos napoveduje 2,6-odstotno rast BDP, za prihodnji leti pa 2,7-odstotno, kar je v primerjavi z julijsko napovedjo za letos in prihodnje leto za 0,6 oziroma 0,1 odstotno točko slabše, a še vedno znatno nad povprečjem v območju evra. "Rast se ohlaja, a ostaja trdna," povzema komisija stanje v Sloveniji.</b>
      </p>
      <figure>
        <img src="https://static.primorske.si/foto/highres/gnweb/718742_256-graf.jpg"/>
        <figcaption>Fotografija je simbolična. Foto: STA</figcaption>
      </figure>
      <p><b>BRUSELJ</b> &gt; Gospodarska rast v Sloveniji se je v prvi polovici leta upočasnila zaradi šibkejšega tujega povpraševanja. Po pričakovanjih bo ostala v prihodnjih dveh letih pretežno stabilna. Domače povpraševanje naj bi ostalo močno. Slovenija naj bi še naprej beležila javnofinančni presežek, strukturni položaj naj bi se letos poslabšal, nato pa v triletnem obdobju nekoliko izboljšal, izpostavlja komisija.</p>
      <p>Medtem ko julijska napoved ni vključevala podatkov o javnih financah, jesenska vključuje tudi te. Komisija Sloveniji za letos in prihodnje leto napoveduje 0,5-odstotni javnofinančni presežek, v letu 2021 pa 0,6-odstotnega, kar je nekoliko slabša napoved od majske, ko je komisija Sloveniji za letos napovedala presežek v vrednosti 0,7 odstotka BDP, za prihodnje leto pa 0,9-odstotnega.</p>
      <p>Strukturni položaj - torej položaj ob izločitvi učinka krepke gospodarske rasti - naj bi se letos poslabšal, nato pa postopno izboljšal. Strukturni primanjkljaj naj bi bil letos odstoten, prihodnje leto 0,9-odstoten, v letu 2021 pa 0,7-odstoten, kaže razpredelnica komisije. V majski gospodarski napovedi je komisija ocenila, da naj bi strukturni primanjkljaj letos znašal 0,8 odstotka, prihodnje leto pa naj bi se zmanjšal na 0,3 odstotka.</p>
    </article>
  </body>
</html>