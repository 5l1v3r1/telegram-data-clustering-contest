<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/tudi-dacarji-so-ljudje-238738"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T12:13:00+00:00"/>
    <meta property="og:title" content="Tudi dacarji so ljudje"/>
    <meta property="og:description" content="LJUBLJANA – Finančna uprava (Furs) oziroma dacarji, kot jih marsikdo imenuje, v vsakdanjiku ne spada med najbolj priljubljene državne organe; deloma gre razlog za to pripisati dejstvu, da zaradi ..."/>
  </head>
  <body>
    <article>
      <h1>Tudi dacarji so ljudje</h1>
      <h2>Na Fursu zbirajo hrano in potrebščine za ljudi v stiski. Decembra bodo obdarili otroke.</h2>
      <address><time datetime="2019-11-07T12:13:00+00:00">07 Nov 2019, 12:13</time> by <a rel="author">Tomica Šuljić</a></address>
      <slideshow>
        <figure>
          <img src="https://www.slovenskenovice.si/images/slike/2019/10/15/1401717.jpg"/>
          <figcaption>Akcija se imenuje Furs smo ljudje. FOTO: Furs</figcaption>
        </figure>
        <figure>
          <img src="https://www.slovenskenovice.si/images/slike/2019/10/15/1401630.jpg"/>
          <figcaption>Generalna direktorica Fursa Jana Ahčin je predala nabirko. FOTO: Furs</figcaption>
        </figure>
        <figure>
          <img src="https://www.slovenskenovice.si/images/slike/2019/10/15/1401634.jpg"/>
          <figcaption>Generalni finančni urad je zbiral prvi in dal zgled preostalim 16. FOTO: Furs</figcaption>
        </figure>
        <figure>
          <img src="https://www.slovenskenovice.si/images/slike/2019/10/15/1401663.jpg"/>
          <figcaption>Na akcijo Furs smo ljudje so dacarji upravičeno ponosni. FOTO: Furs</figcaption>
        </figure>
      </slideshow>
      <p>LJUBLJANA – Finančna uprava (Furs) oziroma dacarji, kot jih marsikdo imenuje, v vsakdanjiku ne spada med najbolj priljubljene državne organe; deloma gre razlog za to pripisati dejstvu, da zaradi narave njenega dela lahko trpi marsikatera denarnica. To je kanček razvidno tudi z njihovih strani na družabnem omrežju facebook: če slovenski policiji sledi 31.000 ljudi, naši vojski pa 21.000, ima Furs le nekaj nad 3000 sledilcev. Toda fursovci so prav na facebooku pridobili kar precej simpatij navadnih občank in občanov zaradi njihove dobrodelne note – v zadnjih dveh mesecih namreč pogosto objavljajo fotografije pomoči, ki so jo sami nabrali.</p>
      <figure>
        <img src="https://www.slovenskenovice.si/images/slike/2019/10/15/1401630.jpg"/>
        <figcaption>Generalna direktorica Fursa Jana Ahčin je predala nabirko. FOTO: Furs</figcaption>
      </figure>
      <p>Konec avgusta so namreč začeli projekt FURS smo ljudje. »Na Fursu delamo le ljudje, ki opravljamo svoje delo, ob tem pa znamo stopiti skupaj in narediti nekaj dobrega. Dobrega za ljudi, ki so se znašli v takšni ali drugačni stiski,« pojasnjujejo dacarji. Zbirajo hrano, šolske potrebščine, otroška oblačila, higienske pripomočke, likovne oziroma ustvarjalne pripomočke, igračke, pa posteljnino ter brisače. »Vsak mesec bo sredstva zbiral drug finančni urad, teh je po Sloveniji 17. Novembra bomo vsi uradi zbirali igračke oziroma darila za otroke, ki jih bodo prejeli decembra.«</p>
      <blockquote>17 uradov Fursa je v Sloveniji.</blockquote>
      <p>Svoje akcije niso obešali na veliki zvon; le na strani na facebooku objavljajo svoje nabirke, ob katerih se znajdejo čustveni zapisi kot: »Tisti, ki nas spremljate, veste, da nam ta projekt ogromno pomeni.« Da nabrana pomoč res pride do tistih, ki so je najbolj potrebni, so se povezali z Zvezo prijateljev mladine Moste-Polje, v okviru njihovega projekta Veriga dobrih ljudi ter Čarobna zima. S tem, pravijo, so se vključili v celostni program pomoči, ki ga je ZPM Moste-Polje razvil skozi dolgoletno sodelovanje z družinami: »Poleg tega, da je v nas vzbudil dober občutek, da nekomu omogočamo kanček boljše življenje, nas je tudi zbližal.«</p>
    </article>
  </body>
</html>