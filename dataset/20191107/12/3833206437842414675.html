<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Vuvezhdat-voden-rezhim-v-cyala-oblast-Nad-120-000-dushi-shte-sa-zasegnati-911933"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T12:26:00+00:00"/>
    <meta property="og:title" content="Въвеждат воден режим в цяла област! Над 120 000 души ще са засегнати"/>
    <meta property="og:description" content="Воден режим в цяла Пернишка област. Решението ще засегне около 122 хиляди души, които живеят в облас..."/>
  </head>
  <body>
    <article>
      <h1>Въвеждат воден режим в цяла област! Над 120 000 души ще са засегнати</h1>
      <address>
        <time datetime="2019-11-07T12:26:00+00:00">07 Nov 2019, 12:26</time>
      </address>
      <p>Воден режим в цяла Пернишка област. Решението ще засегне около 122 хиляди души, които живеят в областта. Причината за тази извънредна мярка, която се взема за първи път от 1993 г. насам, е намаленото количество вода в язовир "Студена".</p>
      <p>Скоро решение може да няма, освен ако не завали, категорични са шефовете на ВиК-Перник. Очаква се водата да бъде пускана за няколко часа през деня, когато режимът влезе в сила. Неофициален режим обаче в областта има през цялото лято, когато водата доста често бива спирана.</p>
      <p>В момента нивото на водата в единствения питеен източник на вода за Перник е критично ниско. Налични са 5 млн. куб.м при капацитет от 25 млн. куб.м. Според шефа на ВиК-Перник причината е продължителната суша.</p>
      <p>"Нивото на язовира падна до критичния минимум - ситуация, в която трябваше да се предприемат болезнени мерки. За съжаление те не бяха предприети. Оправданията - било предизборна кампания, че видите ли има шанс да завали дъжд. Конкретна отговорност трябва да се търси от шефа на ВиК и от областния управител. Това са хората, които трябваше да следят случващото се от месеци наред", заяви кметът на Перник Станислав Владимиров.</p>
      <p>"Снощи в 20 ч. пак я спряха. От няколко месеца е така", споделя жителка на града. Перничани са принудени да пълнят съдове с вода, за да се справят с проблема, съобщава Нова тв.</p>
      <p>За рисковете от безводие се знае отдавна. Според последния доклад на Комисията за енергийно и водно регулиране загубите на вода в региона заради стара инфраструктура и спукани тръби е 75% загуба на питейна вода. За безводието се сигнализира в Атласа на водния риск, представен от световния ресурсен институт, като по скалата от 0 до 5 рискът от засушаване в региона е над 4,5.</p>
    </article>
  </body>
</html>