<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/911944.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T12:19:00+00:00"/>
    <meta property="og:title" content="Поредно доказателство за класата на Локомотив този сезон"/>
    <meta property="og:description" content="Капитанът на Локомотив (Пловдив) Димитър Илиев спечели приза за Футболист №1 в efbet Лига за месец о..."/>
  </head>
  <body>
    <article>
      <h1>Поредно доказателство за класата на Локомотив този сезон</h1>
      <address>
        <time datetime="2019-11-07T12:19:00+00:00">07 Nov 2019, 12:19</time>
      </address>
      <p>Капитанът на Локомотив (Пловдив) <a href="https://www.plovdiv24.bg/sport/persons/81.html">Димитър Илиев</a> спечели приза за Футболист №1 в efbet Лига за месец октомври според InStat Index. Класацията се прави за втори пореден сезон от Асоциацията на българските футболисти (АБФ), в сътрудничество с ИНСТАТ - една от най-големите компании за футболни анализи и статистика.</p>
      <p>31-годишният нападател събра индекс на ИНСТАТ 320.67 и за първи път спечели приза. Само преди няколко дни <a href="https://www.plovdiv24.bg/sport/persons/81.html">Димитър Илиев</a> получи първата в своята кариера повиквателна за националния отбор на България за предстоящите мачове с Парагвай и Чехия. Пловдивчанинът е лидер в класирането при голмайсторите в родния елит с 10 попадения и 4 асистенции.</p>
      <p>Второ място в класацията зае вратарят на Лудогорец <a href="https://www.plovdiv24.bg/sport/persons/2247.html">Пламен Илиев</a>. Националът събра индекс 303.33 и стана първият страж, намирал място в Топ 3 от създаването на анкетата досега.</p>
      <p>Призовата тройка допълва друг футболист на Локомотив (Пловдив) – Парвизджон Умарбаев. Таджикският национал има индекс на ИНСТАТ 299.67, като той също попада за първи път в класацията.</p>
      <p>Припомняме, че за победител се обявява играчът с най-висок InStat Index, който се определя чрез формула на основа действията на футболиста - голове, асистенции, точност на подавания, успешни единоборства и други показатели. Процентът на успешни действия увеличава индекса, като върху него оказва влияние и нивото на опонента в мача.</p>
      <p>През настоящия сезон победителите в предишните класации за най-добър футболист според InStat Index за съответните месеци бяха <a href="https://www.plovdiv24.bg/sport/persons/5156.html">Иван Горанов</a> (Левски), Евандро (ЦСКА-София) и Холмар Ейолфсон (Левски).</p>
    </article>
  </body>
</html>