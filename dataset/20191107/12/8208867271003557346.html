<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/juventus/2019/11/07/news/sarri_a_meta_strada-240496923/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T12:56:00+00:00"/>
    <meta property="og:title" content="Sarri e la ricerca della perfezione, intanto la Juve sa solo vincere"/>
    <meta property="og:description" content="Ora i bianconeri è come se fossero a metà strada: non sono ancora i trituratori che il tecnico va addestrando ma stanno smarrendo la"/>
  </head>
  <body>
    <article>
      <h1>Sarri e la ricerca della perfezione, intanto la Juve sa solo vincere</h1>
      <h2>Ora i bianconeri è come se fossero a metà strada: non sono ancora i trituratori che il tecnico va addestrando ma stanno smarrendo la capacità cinico-scientifica di gestire i match. È per questo che, affinché il sarrismo attecchisca definitivamente, serve ancora tempo</h2>
      <address><time datetime="2019-11-07T12:56:00+00:00">07 Nov 2019, 12:56</time> by <a rel="author">EMANUELE GAMBA</a></address>
      <p><b>MOSCA - </b>Sarri vorrebbe "triturare le partite", per il momento deve invece accontentarsi di vincerle all'ultimo respiro, con un colpo di genio oppure di fortuna. È già la terza volta che accade, perché dopo l'eccitante slalom di <a href="https://www.repubblica.it/sport/calcio/serie-a/juventus/2019/11/06/news/lokomotiv_mosca_juventus_partita_douglas_costa-240431671/">Douglas Costa tra otto birilli della Lokomotiv</a> c'erano stati anche lo <a href="https://www.repubblica.it/sport/calcio/serie-a/2019/08/31/news/juventus-napoli_4-3_incredibile_rimonta_azzurra_ma_koulibaly_beffa_i_suoi-234831269/">sciagurato autogol di Koulibaly in Juventus-Napoli</a> e il rigore di Ronaldo in <a href="https://www.repubblica.it/sport/calcio/serie-a/2019/10/30/news/juventus-genoa_2-1_-239920063/">Juventus-Genoa</a>: tutte reti segnate ben oltre il 90', a risultato oramai apparentemente archiviato e senza che i bianconeri stessero mettendo, in quegli sgoccioli, una pressione asfissiante all'avversario in difesa. È successo punto e basta. Si potrebbe anche aggiungere la doppietta tardiva, tra il 77' e il 79', con cui Dybala aveva ribaltato la Lokomotiv allo Stadium o il gol di Higuain a 10' dalla fine del confronto diretto con l'Inter, mentre a parti invertite bisogna ricordare la rimonta in extremis, da 0-2 a 2-2, dell'Atletico al Wanda. Ma le costanti sono due: la Juve non chiude mai le partite in anticipo (finora è successo solamente col Bayer Leverkusen), la Juve ha diversi conigli nei suoi molti cilindri, compresi quelli che può estrarre dalla panchina. Ultimo in ordine di apparizione, Douglas Costa.<br/><br/><a href="https://www.repubblica.it/sport/calcio/serie-a/juventus/2019/11/06/news/juventus_sarri_cambio_ronaldo_per_preservarlo_ha_problemi_al_ginocchio_-240439491/">Sarri di tutto questo è contento soltanto a metà</a>. Apprezza lo spirito della squadra, che da anni non molla l'osso fino a che l'arbitro non fischia, ma vorrebbe maggiore controllo sugli avvenimenti in campo, perché sa che questa situazione gli si può ribaltare contro, perché le gare in bilico non cadono poi sempre tutte dalla stessa parte. Vorrebbe, insomma, che la Juve imparasse a prendere le partite per il collo e che eliminasse quei momenti d'assenza, o di distaccata superficialità, che consentono agli avversari di rimanere perennemente in corsa. "L'errore che commettiamo più di frequente", spiega, "è rallentare dopo essere passati in vantaggio. Succede troppo spesso e troppe volte siamo stati raggiunti del punteggio. Di questo ne stiamo parlando molto, con i giocatori".</p>
      <figure>
        <iframe data-src="https://twitter.com/Cristiano/status/1192413533604065281?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sarri desidererebbe un atteggiamento più disinvolto. Fatto un gol, vorrebbe che i suoi andassero immediatamente a caccia del secondo, senza cambiare l'impostazione tattica pianificata inizialmente: attaccare, insistere, dominare, dilagare, triturare. Invece la squadra tende a ritrarsi, ma non si può dire che questo sia un retaggio del passato: è vero che con Allegri la Juve era incline a giocare al risparmio, ma aveva un modo quasi spietato di anestetizzare le partite, di gestirle, di schiodarle e poi di ibernarle in quella situazione di vantaggio. È una delle ragioni per cui con Sarri molti parametri (lui ha citato il possesso palla, l'altezza del baricentro, i tiri fatti e subiti) sono migliorati: prima la Juve non aveva necessità di attaccare, di fare gioco, di sbilanciarsi, di creare occasioni (e quindi di gonfiare le statistiche) perché la maggior parte delle gare le risolveva in un amen. Dieci minuti di bel gioco, ottanta di noia: quella era la regola. Ora i bianconeri è come se fossero a metà strada: non sono ancora i trituratori che Sarri va addestrando ma stanno smarrendo la capacità cinico-scientifica di gestire i match. È per questo che, affinché il sarrismo attecchisca definitivamente, serve ancora tempo, secondo alcuni ancora un paio di mesi.<br/><br/>Nell'attesa la Juve vince sempre, è l'unica squadra imbattuta d'Europa e la seconda per rendimento, con appena un punto in meno dei campioni continentali del Liverpool, se si considerano i punti conquistati tra i campionati nazionali e le coppe internazionali. E per paradosso, vince sempre di corto muso, come piaceva dire e fare ad Allegri, grande appassionato di ippica. Quant'è strano il calcio, quant'è rotondo il pallone.</p>
    </article>
  </body>
</html>