<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/07/xiaomi-italia-raddoppia-679360/"/>
    <meta property="og:site_name" content="AndroidWorld"/>
    <meta property="article:published_time" content="2019-11-07T12:09:58+00:00"/>
    <meta property="og:title" content="Xiaomi ha più che raddoppiato la sua presenza in Italia nell’ultimo anno e punta ad insidiare il terzo posto di Apple"/>
    <meta property="og:description" content="Xiaomi è sbarcata nel nostro paese da circa un anno e mezzo. Nel’autunno del 2017 ci furono i primi avvistamenti,..."/>
  </head>
  <body>
    <article>
      <h1>Xiaomi ha più che raddoppiato la sua presenza in Italia nell’ultimo anno e punta ad insidiare il terzo posto di Apple</h1>
      <address><time datetime="2019-11-07T12:09:58+00:00">07 Nov 2019, 12:09</time> by <a rel="author" href="https://www.androidworld.it/author/nik0/" target="_blank">Nicola Ligas</a></address>
      <p><b>Xiaomi</b> è sbarcata nel nostro paese da circa un anno e mezzo. Nel’autunno del 2017 ci furono i primi avvistamenti, ma è stato solo nella primavera dell’anno successivo che l’azienda cinese <a href="https://www.smartworld.it/tecnologia/xiaomi-italia-5-punti-video.html">annunciò formalmente</a> il suo ingresso in Italia. Da allora sembra passato un secolo, ma in realtà in un lasso di tempo relativamente breve la presenza di Xiaomi si è fatta così importante sul nostro mercato che sembra quasi di averla qui da sempre.</p>
      <p>In occasione del lancio di <a href="https://www.androidworld.it/2019/11/06/xiaomi-mi-note-10-uscita-italia-678646/">Mi Note 10</a> e <a href="https://www.androidworld.it/2019/11/06/xiaomi-redmi-note-8t-uscita-678694/">Redmi Note 8T</a> l’azienda ha orgogliosamente condiviso l’ultimo report Canalys, con le stime sulle spedizioni di smartphone a novembre 2019, che vedono un <b>+116% di anno in anno</b> per Xiaomi. Inutile dire che nessun’altra azienda ha fatto registrare nemmeno lontanamente una simile crescita, anche se è ovvio che solo Xiaomi poteva raggiungere simili vette, partendo praticamente da zero pochi mesi prima.</p>
      <p><b>Samsung</b> rimane infatti saldamente al comando, con il 40% di share ed una crescita del 18% di anno in anno. <b>Huawei</b> accusa <a href="https://www.mobileworld.it/2019/08/12/canalys-q2-2019-226793/">chiaramente</a> il colpo dei problemi con gli USA, rimanendo comunque al secondo posto con il 25%. Al termine del podio <b>Apple</b>, con il 15% e poi c’è appunto il 9% di Xiaomi, che se continuasse con questo trend il prossimo anno potrebbe superare l’azienda di Cupertino (ma non sarà facile).</p>
      <p>Chiude al quinto posto <b>LG</b> (sinceramente avremmo pensato a Nokia), che si ferma al 2%, segno di quanto poco tutti gli altri brand non citati incidano sul mercato italiano. (Ricordiamo che sono comunque stime, non dati assoluti.)</p>
      <p>Grande vittoria quindi per Xiaomi, che sta allargando sempre più il proprio <b>ecosistema</b> in Italia. Dai <a href="https://www.smartworld.it/recensioni/xiaomi-mi-electric-scooter-pro">monopattini elettrici</a> alle <a href="https://www.smartworld.it/tecnologia/xiaomi-mi-tv-4-ufficiali-italia-uscita-prezzo.html">TV</a>, l’azienda cinese vende sempre più prodotti diversi sul nostro mercato, e considerando che in Cina ne vengono continuamente sfornati di nuovi non ci resta che aspettare per vedere quanto crescerà ancora la sua presenza sul nostro territorio.</p>
    </article>
  </body>
</html>