<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596171/sti-skotia-o-tzonson-en-meso-proeklogikon-paraitiseon-se-toris-kai-ergatikous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T12:39:00+00:00"/>
    <meta property="og:title" content="Στη Σκωτία ο Τζόνσον εν μέσω προεκλογικών παραιτήσεων σε Τόρις και Εργατικούς"/>
    <meta property="og:description" content="Στη Σκωτία θα βρεθεί σήμερα ο Μπόρις Τζόνσον για τη δεύτερη ημέρα της επίσημης προεκλογικής εκστρατείας ενόψει των εκλογών της 12ης Δεκεμβρίου στο Ηνωμένο..."/>
  </head>
  <body>
    <article>
      <h1>Στη Σκωτία ο Τζόνσον εν μέσω προεκλογικών παραιτήσεων σε Τόρις και Εργατικούς</h1>
      <address><time datetime="2019-11-07T12:39:00+00:00">07 Nov 2019, 12:39</time> by <a rel="author">SigmaLive</a></address>
      <p>Στη Σκωτία θα βρεθεί σήμερα ο Μπόρις Τζόνσον για τη δεύτερη ημέρα της επίσημης προεκλογικής εκστρατείας ενόψει των εκλογών της 12ης Δεκεμβρίου στο Ηνωμένο Βασίλειο.</p>
      <p>Ο Βρετανός πρωθυπουργός θα τονίσει, για ακόμα μία φορά, ότι μια κυβέρνηση Εργατικών υπό τον Τζέρεμι Κόρμπιν θα αποδεχθεί το αίτημα του Εθνικού Κόμματος Σκωτίας (SNP) για δεύτερο δημοψήφισμα ανεξαρτησίας της Σκωτίας.</p>
      <p>«Μόνο μία ψήφος για τους Συντηρητικούς θα σταματήσει τα σχέδια του SNP να διαλύσει το Ηνωμένο Βασίλειο, την πιο φανταστική και επιτυχημένη ένωση στον κόσμο», δήλωσε ο κ. Τζόνσον πριν από το ταξίδι του.</p>
      <p>Το βράδυ της Τετάρτης ο κ. Τζόνσον εγκαινίασε την προεκλογική του εκστρατεία με ομιλία στο Μπέρμιγχαμ, από όπου υποσχέθηκε ότι εφόσον εκλεγεί με αυτοδυναμία θα αρχίσει τη διαδικασία υλοποίησης του Brexit «από την πρώτη ημέρα» μετά από τις εκλογές.</p>
      <p>Από την πλευρά τους, οι Εργατικοί θα δώσουν και σήμερα έμφαση στα σχέδιά τους για αναδιάρθρωση της βρετανικής οικονομίας.</p>
      <p>Από το Λίβερπουλ ο σκιώδης υπουργός Οικονομικών Τζον ΜακΝτόνελ θα ανακοινώσει, μεταξύ άλλων, σχέδιο για τη σύσταση ενός Ταμείου Κοινωνικής Μεταμόρφωσης με κονδύλια 150 δισεκατομμυρίων λιρών, για τη χρηματοδότηση σχολείων, νοσοκομείων, κέντρων φροντίδας και δημοτικών κατοικιών.</p>
      <p>Ο κ. ΜακΝτόνελ θα υποσχεθεί μία ριζική αναδιανομή πλούτου και εξουσίας υπέρ των εργαζομένων και των φτωχών.</p>
      <p>Απαντώντας με δική του προεκλογική ομιλία, ο υπουργός Οικονομικών Σάτζιντ Τζάβιντ θα πει από το Μάντσεστερ ότι οι Εργατικοί «θέλουν να λάβουν κάθε δυνατό μέτρο για να καταστήσουν και πάλι ασθενή τη βρετανική οικονομία».</p>
      <p>Πάντως, η επίσημη έναρξη της προεκλογικής περιόδου για τα δύο μεγάλα κόμματα σημαδεύτηκε από δύο παραιτήσεις.</p>
      <p>Αρχικά ο υπουργός Ουαλίας, Άλουν Κέιρνς, παραιτήθηκε λόγω της κριτικής που δέχεται για την κατηγορία πως γνώριζε ότι στέλεχος των Τόρις και σύμβουλός του προκάλεσε εσκεμμένα την κατάρρευση μιας δίκης για υπόθεση βιασμού. Ο κ. Κέιρνς έκανε λόγο για «εικασίες».</p>
      <p>Την παραίτησή του υπέβαλε χθες το βράδυ και ο αναπληρωτής ηγέτης του Εργατικού Κόμματος, Τομ Γουάτσον, ο οποίος είχε συχνές συγκρούσεις με τον Τζέρεμι Κόρμπιν επί θεμάτων πολιτικής και διαχείρισης του κόμματος.</p>
      <p>Η παραίτηση εκλαμβάνεται ως απόδειξη της πλήρους επικράτησης της πιο αριστερής πτέρυγας του κόμματος υπό τον Τζέρεμι Κόρμπιν, καθώς ο κ. Γουάτσον ήταν ο βασικός εκπρόσωπος της πιο μετριοπαθούς πτέρυγας των Εργατικών.</p>
      <p>Ο κ. Γουάτσον ανακοίνωσε, επίσης, ότι δεν θα διεκδικήσει ξανά την έδρα του στις προσεχείς εκλογές. Γίνεται έτσι ο 69ος βουλευτής που ανακοινώνει ότι δε θα διεκδικήσει εκ νέου την εκλογή του. Ένα μεγάλο ποσοστό αυτών των 69, τόσο από τους Εργατικούς όσο και από τους Συντηρητικούς, θεωρούνται μετριοπαθείς πολιτικοί.</p>
      <p>Εξάλλου, ο πρόσφατα παραιτηθείς από την κοινοβουλευτική ομάδα του Εργατικού Κόμματος ανεξάρτητος βουλευτής Ίαν Όστιν, κάλεσε τους ψηφοφόρους «να δανείσουν την ψήφο του στον Μπόρις Τζόνσον και στους Συντηρητικούς».</p>
      <p>Όπως είπε, ο Τζέρεμι Κόρμπιν είναι «πολύ μεγάλος κίνδυνος» για την εθνική ασφάλεια, καθώς πάντα συντάσσεται με τους εχθρούς του Ηνωμένου Βασιλείου, είτε είναι ο ΙΡΑ, είτε η Χαμάς και Χεζμπολάχ, είτε ο Πούτιν. «Δεν νομίζω ότι ο Τζέρεμι Κόρμπιν αγαπά τη χώρα μας», έγραψε στην τοπική εφημερίδα της περιφέρειάς του ο κ. Όστιν.</p>
      <p>Εν τω μεταξύ, οι Φιλελεύθεροι Δημοκράτες, το ουαλικό κόμμα Plaid Cymru και το Πράσινο Κόμμα κατέληξαν σε συμφωνία συμμαχίας σε 60 περιφέρειες, ώστε να κατέλθει υποψήφιος μόνο από το κόμμα που έχει ρεαλιστικές πιθανότητες εκλογής.</p>
      <p>Παράλληλα, η Νίκολα Στέρτζιον του SNP επικεντρώθηκε στην τελευταία της δήλωση στο ταξίδι του Μπόρις Τζόνσον στη Σκωτία, λέγοντας ότι ο μόνος λόγος για να πραγματοποιήσει επίσκεψη εκεί ο πρωθυπουργός πρέπει να είναι «για να απολογηθεί για το χάος στο οποίο ο ίδιος και το κόμμα του μας έχουν υποβάλει επί χρόνια».</p>
      <p>Πηγή: ΚΥΠΕ</p>
    </article>
  </body>
</html>