<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545350.html/%D9%87%D8%AC%D9%85%D9%87-%D9%85%D8%BA%D8%B1%D8%B6%D8%A7%D9%86%D9%87--%D8%A7%D8%B2-%D9%BE%DB%8C%D8%B4-%D8%A8%D8%A7%D8%AE%D8%AA%D9%87-%D9%87%D8%A7--%D8%B9%D9%84%DB%8C%D9%87-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T12:18:00+00:00"/>
    <meta property="og:title" content="هجمه مغرضانه «از پیش باخته‌ها» علیه شورای‌نگهبان"/>
    <meta property="og:description" content="عده‌ای افراد معلوم‌الحال در کرمانشاه آنهایی که قافیه را از پیش باخته‌اند با فرافکنی و اظهاراتی خلاف واقع و مغرضانه علیه شورای نگهبان اتهاماتی به این نهاد مقدس و قانونی می‌زنند."/>
  </head>
  <body>
    <article>
      <h1>هجمه مغرضانه «از پیش باخته‌ها» علیه شورای‌نگهبان</h1>
      <h2>معلوم‌الحال‌هایی که شمشیر را از رو بسته‌اند؛</h2>
      <address>
        <time datetime="2019-11-07T12:18:00+00:00">07 Nov 2019, 12:18</time>
      </address>
      <p>عده‌ای افراد معلوم‌الحال در کرمانشاه آنهایی که قافیه را از پیش باخته‌اند با فرافکنی و اظهاراتی خلاف واقع و مغرضانه علیه شورای نگهبان اتهاماتی به این نهاد مقدس و قانونی می‌زنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/386674/%D9%87%D8%AC%D9%85%D9%87-%D9%85%D8%BA%D8%B1%D8%B6%D8%A7%D9%86%D9%87-%C2%AB%D8%A7%D8%B2-%D9%BE%DB%8C%D8%B4-%D8%A8%D8%A7%D8%AE%D8%AA%D9%87%E2%80%8C%D9%87%D8%A7%C2%BB-%D8%B9%D9%84%DB%8C%D9%87-%D8%B4%D9%88%D8%B1%D8%A7%DB%8C%E2%80%8C%D9%86%DA%AF%D9%87%D8%A8%D8%A7%D9%86">مرصادنیوز</a> هجمه علیه شورای نگهبان در آستانه انتخابات مجلس با کلیدواژه «رد صلاحیت بدون دلیل» در کرمانشاه توسط عده‌ای افراد معلوم‌الحال شکل گرفته و جالب اینکه استارت این هجمه را آنهایی می‌زنند که مدعی قانون هستند.</p>
      <p>همان‌هایی که با فرافکنی و اظهاراتی خلاف واقع و خلاف عدل و عدالت بر این نهاد مقدس و قانونی حمله می‌کنند و برخلاف اصول مسلم حقوقی و صرفا با نگاهی مغرضانه و کنایه آمیز نسبت به نهادهای انقلابی متولی بررسی صلاحیت‌های انتخابات قضاوت می‌کنند.</p>
      <p>البته عقبه این اظهارات کاملا اظهر من الشمس است؛ آنهایی که قافیه را از پیش باخته‌اند و با مهره‌های کم‌وزنشان امید چندانی به پیروزی در این وادی ندارند با این کار صرفا قصد دارند جوسازی کرده و دلیل باخت با احتمال قوی‌شان را توجیه کنند.</p>
      <p>این افراد با کلی ‌گویی همیشگی‌شان و استفاده از اظهارات کنایه آمیز موضوع رد صلاحیت بدون دلیل را پیش کشیده‌اند و جسارت این را ندارند که با صراحت بگویند چه نهادی افراد را بدون دلایل قانونی رد صلاحیت و به حق آنها تجاوز کرده است؟!</p>
      <p>اما اگر منظورشان نهاد شورای نگهبان است؛ مزید اطلاع‌شان و تنویر افکار عمومی، شورای نگهبان هیچکس را رد صلاحیت نمی‌کند و صرفا احراز صلاحیت افراد را اعلام می‌کند و چه بسا افرادی باشند که فی الحال احراز صلاحیت نشوند و در آینده صلاحیتشان به علت تحقیقات و اسناد حاصله بعدی محرز گردد.</p>
      <p>شورای نگهبان بر اساس مبانی حقوقی و قانونی با نظر شخصیت های برجسته حقوقی و فقهی صلاحیت افراد را بررسی می‌کند و صرفا در مورد احراز صلاحیت ها اعلام نظر می کند؛ بنابراین اظهارات مطرح شده اساسا کذب است و به نظر می‌رسد با توجه به در پیش بودن انتخابات جهت تشویش اذهان عمومی باشد در این صورت مدعی العموم باید نسبت به رفتارهای این چنینی ورود کند.</p>
      <p>در مورد ادعای مهندسی انتخابات هم که مطرح می‌کنند باید به صراحت مشخص کنند که چه کسی و یا چه کسانی این کار را انجام داده یا می‌دهند، چون این گفتار اتهام وارد کردن به نظام اسلامی و ارکان دست اندرکاران انتخابات است و باید این افراد -البته در صورت وجود- تحت عناوین دیگر به صورت جزئی نام برده شوند نه کلیت نظام و انقلاب مورد سوال واقع شود.</p>
      <p>به این افراد معلوم‌الحال و امثال آنها توصیه می‌شود به جای کنایه گفتن و اتهام زدن و تشویش اذهان عمومی به صراحت اعلام موضع کنند تا افراد صاحب نظر به شایستگی پاسخگوی ادعاهای‌شان باشند.</p>
      <p>انتهای پیام/</p>
    </article>
  </body>
</html>