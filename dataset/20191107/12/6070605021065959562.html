<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Adevinta-antic-Schibsted-obre-espanyola_0_2339766158.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T12:39:30+00:00"/>
    <meta property="og:title" content="La propietària de Fotocasa o Infojobs obre la seu mundial més important a Barcelona"/>
    <meta property="og:description" content="Adevinta, que s'ha instal·lat al 22@, preveu ampliar la plantilla un 15% abans de finals d'any"/>
  </head>
  <body>
    <article>
      <h1>La propietària de Fotocasa o Infojobs obre la seu mundial més important a Barcelona</h1>
      <h2>Adevinta, que s'ha instal·lat al 22@, preveu ampliar la plantilla un 15% abans de finals d'any</h2>
      <address>
        <time datetime="2019-11-07T12:39:30+00:00">07 Nov 2019, 12:39</time>
      </address>
      <p>Adevinta s'ha consolidat com a marca aquest dilluns amb la inauguració d'una nova seu que la visualitza com a grup. La companyia és el resultat de l'escissió a l'abril de l'empresa noruega Schibsted en dues parts: la que es queda tota l'activitat relacionada amb el sector comunicatiu i Adevinta, que agrupa tots els <i>marketplaces</i> de què disposa. En el cas d'Espanya, són Fotocasa, Habitaclia, Infojobs, Coches.net, Motos.net, Milanuncios i Vibbo, totes situades, des d'aquest mes, al mateix edifici del 22@.</p>
      <p>"Creant una empresa única ens vam plantejar traslladar-nos tots junts", ha explicat <a href="https://emprenem.ara.cat/talent/Gianpaolo-Santorsola_0_2253374683.html">Gianpaolo Santorsola, conseller delegat d'Adevinta a Espanya</a>. L'operativa de l'empresa era abans en unes quantes localitzacions a Barcelona, Habitaclia era a Mataró i Fotocasa, Coches.net i Vibbo a Sant Cugat. "Volíem crear una cultura comuna", ha justificat el màxim directiu de l'empresa a Espanya.</p>
      <p>La companyia té altres seus distribuïdes per Europa, com a París o a Oslo, però la que ha obert a Barcelona serà la més important: unes 300 persones de les mil que hi treballaran són responsables internacionals i la innovació de tot el grup es coordinarà des de la seu catalana, que ocupa nou plantes d'un edifici del 22@. La intenció, a més, és incrementar la plantilla global en un 15% i que una gran part d'aquests nous empleats treballin a Barcelona. La inversió per establir-se al 22@ ha sigut d'uns quants milions i el temps d'espera, de més de dos anys: el lloguer de les plantes es va acordar abans que s'hagués construït l'edifici.</p>
      <p>Les raons per les quals s'ha triat Barcelona no són noves. Segons Rolv Erik Ryssdal, conseller delegat d'Adevinta, han sigut claus els atributs propis de la ciutat, la disponibilitat de talent i les possibilitats de captar-lo. "També que hi ha un teixit empresarial i d'innovació molt fort, i un pol universitari que aporta talent de molta qualitat", ha comentat per la seva banda Santorsola. En aquest sentit, el conseller delegat a Espanya assegura que no han tingut reticències econòmiques o polítiques. Tot i la desacceleració, ha justificat, Espanya continuarà creixent més que França i Itàlia i, pel que fa a la situació política, entenen que l'impacte és puntual i no sistèmic: "Si la gent s'està manifestant no circularà per les nostres pàgines, però això no es convertirà en un problema sistèmic".</p>
      <h3>La companyia en xifres</h3>
      <p>Adevinta acumula 18 milions d'usuaris globals a tot Espanya cada mes, han assegurat els dos directius. Una de cada dues persones, han insistit, utilitza cada mes alguna de les seves plataformes. "L'any passat vam facturar 160 milions d'euros, i els primers tres trimestres d'aquest any ja hem arribat a 135 milions, així que clarament batrem el rècord aquest 2019", ha afegit Gianpaolo Santorsola. L'ebitda (beneficis abans d'impostos) generat va ser de 47 milions d'euros i enguany, a aquestes altures, ja se situa en 43 milions. Els diners arriben a la companyia per tres vies: els usuaris que paguen perquè els seus anuncis tinguin més visibilitat, la part que paguen les empreses per aparèixer en segons quines plataformes (per publicar, per exemple, ofertes de feina a Infojobs) i a través de les marques que es publiciten als portals dels quals són propietaris.</p>
      <p>"Volem créixer també invertint en altres companyies, com hem fet fins ara", ha assenyalat Rolv Erik Ryssdal. Tot i que de moment no tenen cap pla immediat, segons han avançat aquest dijous, segurament intentaran ser presents en sectors que ja cobreixen en altres països, com la venda de vols.</p>
    </article>
  </body>
</html>