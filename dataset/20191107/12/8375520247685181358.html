<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/criminal/policiya-kvalifikuvala-biyku-lyashka-z-gerusom-yak-nasilstvo-shchodo-nardepa-638380.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T12:03:36+00:00"/>
    <meta property="og:title" content="Поліція кваліфікувала бійку Ляшка з Герусом як «насильство щодо нардепа»"/>
    <meta property="og:description" content="Санкція статті передбачає обмеження або позбавлення волі на строк до п'яти років"/>
  </head>
  <body>
    <article>
      <h1>Поліція кваліфікувала бійку Ляшка з Герусом як «насильство щодо нардепа»</h1>
      <address>
        <time datetime="2019-11-07T12:03:36+00:00">07 Nov 2019, 12:03</time>
      </address>
      <h4>Санкція статті передбачає обмеження або позбавлення волі на строк до п'яти років</h4>
      <p>Бійку лідера Радикальної партії Олега Ляшка з нардепом від «Слуги народу» Андрієм Герусом кваліфікували як погроза або насильство щодо державного діяча. Про це йдеться в повідомленні поліції Київської області.</p>
      <p>Повідомляється, що для з'ясування обставин бійки Ляшка з Герусом поліція відкрила кримінальну справу за статтею 346 (Погроза або насильство щодо державного чи громадського діяча) Кримінального кодексу України.</p>
      <p>«Санкція статті передбачає обмеження волі на строк до п'яти років або позбавлення волі на той самий строк», - відзначили в поліції.</p>
      <p>У поліції також додали, що на місці події в залі міжнародних делегацій аеропорту «Бориспіль» вже нікого не було, коли на виклик прибула слідчо-оперативна група.</p>
      <p>«Поліція встановила, що учасниками конфлікту були діючий народний обранець Верховної ради і екс-депутат. Жодна із сторін в поліцію з офіційними заявами не зверталася», - йдеться в повідомленні.</p>
      <p>Раніше <a href="https://glavcom.ua/">Главкому</a> стало відомо, що поліція <a href="https://glavcom.ua/news/policiya-vidkrila-spravu-shchodo-biyki-lyashka-z-gerusom--638320.html">відкрила справу щодо бійки</a> Ляшка з Герусом.</p>
      <p>Нагадаємо, лідер Радикальної партії Олег Ляшко і народний депутат, глава комітету з ПЕК Андрій Герус <a href="https://glavcom.ua/news/ti-zradnik-ti-pustiv-v-ukrajinu-rosiyan-lyashko-pobiv-gerusa-video-638191.html">побилися 6 листопада в аеропорту «Бориспіль»</a>. Радикал звинуватив «слугу народу» в тому, що той відкрив імпорт електроенергії з країни-агресора Росії, чим зрадив національні інтереси України.</p>
      <p>Згодом <a href="https://glavcom.ua/news/gerus-opublikuvav-foto-pislya-biyki-z-lyashkom-638194.html">Герус опублікував фото після бійки з Ляшком</a>.</p>
      <p>31 жовтня обидва політики зустрічалися в ефірі ток-шоу «Свобода слова Савіка Шустера». Тоді Герус відмовився відповідати на питання Ляшка і демонстративно покинув студію.</p>
      <p>Нагадаємо, 18 вересня Верховна Рада з ініціативи Андрія Геруса прийняла закон «Про внесення змін до деяких законів України у сфері використання ядерної енергії», який дозволив закуповувати електроенергію за двосторонніми договорами з Росії та Білорусі. За словами Геруса, імпорт повинен був здійснюватися з Білорусі. Однак, з 1 жовтня почалася поставка електроенергії з Росії в режимі імпорту. Постачальником виступила компанія Ігоря Коломойського «Юнайтед Енерджі».</p>
      <p>Ряд енергоекспертів розцінили початок імпорту електроенергії з РФ як загрозу енергонезалежності України та переконані, що Росія буде використовувати його для політичного тиску на Київ. Також негативну оцінку цьому рішенню дали в Секретаріаті Європейського енергетичного співтовариства.</p>
      <p>Поставки електроенергії з РФ різко виросли з 1 листопада і склали 12 млн кВт годин на добу, що в чотири рази вище показників жовтня. Про це свідчать дані на сайті системного оператора НЕК «Укренерго».</p>
      <p>Згідно з новими даними, поставки ведуться рівним графіком потужністю 500 МВт. Добовий імпорт з Росії і Білорусі з 1 листопада досяг 23,5 млн кВт годин, що складає близько 18% обсягу торгів на українському ринку на добу вперед.</p>
      <p>Раніше глава парламентського комітету з ПЕК Андрій Герус заявляв, що імпорт з Росії становить близько 1%. Крім того, у соцмережі він написав, що імпорт з Росії і Білорусі є збитковим, і в листопаді компанії припинять ці поставки.</p>
      <p>Єдиним експортером російської електроенергії виступає державна монополія «Інтер РАО», головою правління якої є Ігор Сечин, який перебуває під українськими та американськими санкціями.</p>
      <related>
        <a href="https://glavcom.ua/news/policiya-vidkrila-spravu-shchodo-biyki-lyashka-z-gerusom--638320.html"/>
        <a href="https://glavcom.ua/news/gerus-opublikuvav-foto-pislya-biyki-z-lyashkom-638194.html"/>
        <a href="https://glavcom.ua/news/ti-zradnik-ti-pustiv-v-ukrajinu-rosiyan-lyashko-pobiv-gerusa-video-638191.html"/>
      </related>
    </article>
  </body>
</html>