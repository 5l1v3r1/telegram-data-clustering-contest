<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/7/653434/"/>
    <meta property="og:site_name" content="Економічна правда"/>
    <meta property="article:published_time" content="2019-11-07T12:11:00+00:00"/>
    <meta property="og:title" content="Україна готується отримувати газ через Балкани"/>
    <meta property="og:description" content="Укртрансгаз модернізував газовимірювальну станції “Гребеники” на кордоні з Молдовою, відтепер станція готова до реверсного трансбалканського транспортування газу у випадку припинення транзиту з РФ. "/>
  </head>
  <body>
    <article>
      <h1>Україна готується отримувати газ через Балкани</h1>
      <address>
        <time datetime="2019-11-07T12:11:00+00:00">07 Nov 2019, 12:11</time>
      </address>
      <p>Укртрансгаз модернізував газовимірювальну станції (ГЗВ) "Гребеники" на кордоні з Молдовою, відтепер станція готова до реверсного трансбалканського транспортування газу у випадку припинення транзиту з РФ. </p>
      <p>Про це повідомляє прес-служба  <a href="http://utg.ua/utg/media/news/2019/11/gazovymiryuvalna-stancia-grebenyky-ukrtransgazu-povnistyu-gotova-do-reversu.html">Укртрансгазу</a>.</p>
      <p>Роботи здійснені відповідно до меморандуму про співпрацю з операторами ГТС Болгарії, Румунії та Греції, що передбачає забезпечення транспортування газу через трансбалканські трубопроводи у реверсному напрямку по території цих країн до України та Молдови. </p>
      <p>Проектна потужність станції після модифікації складає 70 млн куб. м на добу в аверсному режимі та 4 млн куб. м на добу в реверсному режимі з Молдови.</p>
      <p>Повідомляється, що у 2018 році Укртрансгаз успішно провів оцінку попиту на вхідні потужності в Україну з Румунії та підтвердив економічну доцільність створення таких потужностей на трансбалканському маршруті.</p>
      <p>Готовність об’єкта до роботи перевірили та підтвердили представники суміжного оператора ГТС "Молдовагаз", підписавши відповідний акт.</p>
      <p><b>Нагадаємо</b>:<br/><br/><i>5 листопада глава "Нафтогазу" Андрій Коболєв <a href="https://www.epravda.com.ua/news/2019/11/5/653361/">відмовився "понять и простить" 22 мільярди</a> доларів Газпрому</i></p>
      <p>
        <i>Перед цим президент Росії Володимир Путін </i>
        <a href="https://www.epravda.com.ua/news/2019/10/31/653167/">
          <i>закликав обнулити всі вимоги</i>
        </a>
        <i> як зі сторони "Нафтогазу", так і з боку "Газпрому" у газовій суперечці.</i>
      </p>
      <p>
        <i>Раніше в Брюсселі відбулися тристоронні газові переговори між Україною, Росією та ЄС про новий довгостроковий контракт на транзит російського газу через Україну, після яких віцепрезидент Єврокомісії Марош Шефчович висловив розчарування.</i>
      </p>
      <p>
        <i>Шефчович зазначив, що </i>
        <a href="https://www.eurointegration.com.ua/news/2019/10/28/7102377/">
          <i>не вдалося домовитись</i>
        </a>
        <i> щодо тривалості контракту, обсягів та тарифів. За його словами, параметри, які він представив, були прийнятні для українських партнерів, але росіяни на них не погоджувалися</i>
      </p>
      <p>
        <i>Також, 10 жовтня Болгарія <a href="https://www.epravda.com.ua/news/2019/10/10/652489/">підписала угоду з Грецією</a> для скорочення повної газової залежності від РФ</i>
      </p>
      <p>Економічна<i> </i>правда</p>
    </article>
  </body>
</html>