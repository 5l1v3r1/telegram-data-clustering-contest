<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kolumne/clanek/zuzelka-greta-in-trg-tomaz-246353"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T12:16:00+00:00"/>
    <meta property="og:title" content="Žuželka Greta in Trg Tomaž"/>
    <meta property="og:description" content="Jebelacesta, sem zavzdihnil oni dan, ko sem prebral, da je novoodkritega hrošča medene barve odkritelj poimenoval po mladi švedski okoljski aktivistki Greti Thunberg. Entomolog Michael Darby iz Pri..."/>
  </head>
  <body>
    <article>
      <h1>Žuželka Greta in Trg Tomaž</h1>
      <h2>Trga Tomaža Pengova ni, je pa zato svet dobil žuželko z imenom Nelloptodes gretae.</h2>
      <address><time datetime="2019-11-07T12:16:00+00:00">07 Nov 2019, 12:16</time> by <a rel="author">Dejan Vodovnik</a></address>
      <slideshow>
        <figure>
          <img src="https://www.slovenskenovice.si/images/slike/2019/11/06/1581303.jpg"/>
          <figcaption>Ekologistka, po kateri so imenovali žuželko. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1581304.jpg"/>
          <figcaption>Tomaž Pengov, po katerem niso imenovali trga v Ljubljani. FOTO: RTV Slovenija</figcaption>
        </figure>
      </slideshow>
      <p>Jebelacesta, sem zavzdihnil oni dan, ko sem prebral, da je novoodkritega hrošča medene barve odkritelj poimenoval po mladi švedski okoljski aktivistki Greti Thunberg. Entomolog Michael Darby iz Prirodoslovnega muzeja v Londonu se je namreč odločil za ime Nelloptodes gretae. »Ime sem izbral, ker je delo mlade aktivistke name naredilo velik vtis, zato bi se rad poklonil njenemu izjemnemu prispevku pri okoljskih vprašanjih,« je pojasnil Darby, ki je hrošča iz poddružine rodu Ptinidae odkril med približno 22 milijoni primerkov v zbirki Prirodoslovnega muzeja v britanski prestolnici. Nelloptodes gretae je dolg manj kot milimeter ter nima oči in kril. V šestdesetih letih minulega stoletja so ga pobrali iz prsti v Nairobiju, so sporočili iz londonskega muzeja. Vodja zbirke hroščev Max Barclay je pojasnil, da na odkrit­je čaka še več sto primerkov teh žuželk – v muzejskih zbirkah ali na prostem po svetu. Nekatere bodo zaradi krčenja biotske raznovrstnosti verjetno izumrle, še preden jih bodo popisali.<br/><br/>No, sem si rekel, res je hudič s temi poimenovanji. Le kaj bi si mislile dežurne tercijalke in dežurni dušebrižniki, če bi kaka od še več sto primerkov žuželk, ki čakajo na odkritje v zbirki Prirodoslovnega muzeja v Londonu, dobila ime po kakem slovenskem estradniku. Npr. Tanji Žagar? Viliju Resniku? Roku Švabu? Modrijanih ali Veselih planšarjih? Vendar takih in podobnih odkritij naši univerzitetni javno-zasebni predavatelji in znanstveniki še niso odkrili. Imajo veliko več dela sami s seboj in s svojimi espeji in zaslužki za lasten žep … No, vendar je to neka druga zgodba.<br/><br/>In spet k imenovanjem in poimenovanjem. O tem, kakšne politične igrice so se dogajale ob imenovanju ene od ulic v Ljubljani, je znano, vendar naj bo pozabljeno. Ne glede na to, da zapleti niso bili posledica »privška«, ampak ker se je imenovanje ulice znašlo v nekem političnem paketu in ker vemo, da s politiko pač ni dobro češenj zobati, je pač nekaj časa ostalo na ledu imenovanje ulice – ene prvih te vrste v glavnem mestu – po slovitem slovenskem glasbeniku Jožetu Privšku.<br/><br/>Kot vemo, letošnje leto med drugim mineva tudi v znamenju sedemdesetletnice rojstva slovenskega kantavtorja Tomaža Pengova, ki se je tako z glasbo kot z besedo že s prvencem Odpotovanja vpisal v zgodovino slovenske ustvarjalnosti. Joj, koliko lepih besed je bilo izrečenih na njegov račun in v njegov spomin.<br/><br/>Kot vemo, je lani ljubljanska mestna oblast razgrnila namero, da ulice na območju AKC Metelkova mesto uradno poimenuje in s tem izniči neuradno ime južnega dela Metelkove, namreč Trg brez zgodovinskega spomina.<b> </b>V predlogu Odloka o določitvi imen ulic, parkov, trgov in sprememb potekov ulic na območju Mestne občine Ljubljana je Komisija za poimenovanje naselij in ulic na predlog Društva slovenskih pisateljev v gradivu predlagala, da se trga na novo imenujeta: Trg Jureta Detele in Trg Tomaža Pengova. No, pa se je zataknilo. AKC Metelkova je namreč sama od sebe poimenovala del svoje cone Trg brez zgodovinskega spomina, ki izhaja, kot so povedali, iz zgodovinskega koncepta dogajanja pred 25 leti. Pa se je oglasila še izbranka naroda, ki zastopa Levico, Nataša Sukič: »V Levici smo prepričani, da je kakršno koli preimenovanje trgov znotraj avtonomne cone brez soglasja Foruma AKC Metelkova mesto v nasprotju z dobrimi praksami civilnega dialoga in participiranja zainteresirane javnosti pri odločitvah javnega pomena,« je mogoče razbrati iz magnetograma 35. seje mestnega sveta Mestne občine Ljubljana. Svetnica je tudi poudarila, svetniki pa so ji verjeli, da je poimenovanje trgov znotraj AKC Metelkova mesto torej stvar odločitev omenjene avtonomne cone, zato je pozvala mestne svetnice in svetnike, da podprejo amandma in se tako iz akta izloči predlagano poimenovanja trgov. Z večino glasov ji je to tudi uspelo.<br/><br/>No, tako. Trga Tomaža Pengova zato ni, je pa zato svet dobil žuželko z imenom Nelloptodes gretae. In priznati jo morajo tudi člani Foruma AKC Metelkova mesto, ki jih, za vraga, o tem ni nihče nič vprašal!</p>
    </article>
  </body>
</html>