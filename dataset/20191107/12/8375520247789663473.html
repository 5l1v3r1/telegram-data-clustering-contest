<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/sutichki-bilya-skandalnogo-gurtozhitku-v-kijevi-policiya-zatrimala-11-osib-638392.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T12:51:28+00:00"/>
    <meta property="og:title" content="Сутички біля скандального гуртожитку в Києві: поліція затримала 11 осіб"/>
    <meta property="og:description" content="Правоохоронці продовжують стежити за порядком на місці події"/>
  </head>
  <body>
    <article>
      <h1>Сутички біля скандального гуртожитку в Києві: поліція затримала 11 осіб</h1>
      <address>
        <time datetime="2019-11-07T12:51:28+00:00">07 Nov 2019, 12:51</time>
      </address>
      <h4>Правоохоронці продовжують стежити за порядком на місці події</h4>
      <p>Столичні правоохоронці з’ясовують обставини бійки біля гуртожитку на вулиці Польовій у Солом’янському районі Києва.</p>
      <p>Як <a href="https://kyiv.npu.gov.ua/news/xuliganstvo/stolichni-pravooxoronczi-z-yasovuyut-obstavini-bijki-na-vuliczi-polovij/">повідомляє</a> пресслужба поліції Києва, сьогодні близько 11:00 на спецлінію 102 надійшло повідомлення про бійку біля гуртожитку.</p>
      <p>За викликом виїхали екіпажі патрульної поліції.</p>
      <p>«На місці події поліцейські встановили: у гуртожитку представники виконавчої служби на підставі рішення суду проводили виконавчі дії. Згідно з договором до цих дій залучалися представники приватної охоронної структури. Між громадянами та приватними охоронцями виникла штовханина з бійкою. У ситуацію негайно втрутилися правоохоронці та припинили протиправні дії», - розповіли в поліції. </p>
      <p>Для з’ясування об’єктивних обставин цієї події до Солом’янського управління поліції доставлено 11 осіб. Після проведення перевірки їх діям буде надана правова оцінка. Інформація про потерпілих наразі уточнюється.</p>
      <p>Зібрані відомості за цим фактом внесені до Єдиного реєстру досудових розслідувань. Слідчим відділом Солом’янського управління поліції відкрито кримінальне провадження за ч. 4 ст. 296 (Хуліганство) Кримінального кодексу України.</p>
      <p>Правоохоронці продовжують стежити за порядком на місці події і закликають усі сторони конфлікту вирішувати спірні питання лише у рамках правового поля.</p>
      <p>Раніше стало відомо, що сьогодні на вулиці Польовій, 19/8 сталися сутички біля скандального гуртожитку.</p>
      <p>На викладеному у групі «Гуртожиток м. Київ, вул. Польова, буд. 19/8» у <a href="https://www.facebook.com/groups/253444601932794/">Facebook</a> відео видно, як люди у формі захопили гуртожиток і не пускають мешканців до будинку. На першому поверсі побиті вікна та двері. </p>
      <p>Мешканці повідомили, що до гуртожитку увірвались представники виконавчої служби з «тітушками», які побили людей та змусили їх вийти з будинку. «Тітушки» застосували проти мешканців гуртожитку сльозогінний газ.<br/>Згодом на засіданні Київради мер столиці Віталій Кличко повідомив, що поліція <a href="https://glavcom.ua/kyiv/news/policiya-zatrimala-osib-yaki-zahopili-gurtozhitok-v-kijevi-638363.html">затримала осіб, які намагалися силою виселити людей з аварійного гуртожитку</a> на вулиці Польовій у Солом’янському районі Києва.</p>
      <p>Нагадаємо, мешканців цього гуртожитку намагаються переселити через нібито аварійність будівлі. Однак люди виїжджати не погоджуються, вони живуть у гуртожитку без газу та світла.</p>
      <related>
        <a href="https://glavcom.ua/kyiv/news/policiya-zatrimala-osib-yaki-zahopili-gurtozhitok-v-kijevi-638363.html"/>
        <a href="https://glavcom.ua/country/criminal/policiya-kvalifikuvala-biyku-lyashka-z-gerusom-yak-nasilstvo-shchodo-nardepa-638380.html"/>
        <a href="https://glavcom.ua/kyiv/news/u-kijevi-molodiki-vityagli-cholovika-z-mashini-i-pobili-cherez-neisnuyuchiy-borg-637215.html"/>
      </related>
    </article>
  </body>
</html>