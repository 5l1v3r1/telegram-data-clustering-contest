<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/do-prahy-se-pristi-rok-vrati-britska-kapela-iron-maiden/1818309?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T12:27:00+00:00"/>
    <meta property="og:title" content="Do Prahy se příští rok vrátí britská kapela Iron Maiden"/>
    <meta property="og:description" content="Praha - Britská heavymetalová skupina Iron Maiden se příští rok při svém turné s názvem Legacy Of The Beast Tour vrátí po dvou letech do Prahy. V rámci závěrečné části turné, které zahájila loni, vystoupí 7. července ve vršovickém Sinobo Stadium (dříve Eden Arena). Vstupenky na koncert budou v prodeji od 15. listopadu. ČTK to dnes sdělili zástupci pořadatelů."/>
  </head>
  <body>
    <article>
      <h1>Do Prahy se příští rok vrátí britská kapela Iron Maiden</h1>
      <address><time datetime="2019-11-07T12:27:00+00:00">07 Nov 2019, 12:27</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Britská heavymetalová skupina Iron Maiden se příští rok při svém turné s názvem Legacy Of The Beast Tour vrátí po dvou letech do Prahy. V rámci závěrečné části turné, které zahájila loni, vystoupí 7. července ve vršovickém Sinobo Stadium (dříve Eden Arena). Vstupenky na koncert budou v prodeji od 15. listopadu. ČTK to dnes sdělili zástupci pořadatelů.</p>
      <p>Skupina při turné dosud navštívila čtyřicítku zemí po celém světě, včetně České republiky, kde vystoupila v červnu 2018 na letňanském letišti v Praze. Příští rok se se sérií koncertů vrací do Evropy a podle pořadatelů nabídne skladby z celé své kariéry, přičemž zazní nejen její hity, ale i věci oblíbené u fanoušků. Hosty nadcházející části turné budou australská hardrocková skupina Airbourne a německá rocková kapela Lord The Lost.</p>
      <p>"Dosud jsme se měli na turné Legacy fantasticky a reakce na jevištní show a na všechny šílené rekvizity, které jsme představili, byly všude fenomenální. Celá skupina si užila spoustu zábavy a jsme nadšeni, že se vracíme do Evropy, kde oslovíme ještě více našich fanoušků," odůvodnil návrat skupiny do Evropy její zpěvák Bruce Dickinson.</p>
      <p>Loňský pražský koncert Iron Maiden navštívilo podle pořadatelů na 30.000 lidí a několik stovek fanoušků sledovalo vystoupení za plotem letištního areálu. Kapela tehdy zahrála především skladby z alb Piece of Mind, The Number of the Beast a Powerslave a říznou muziku doprovodila scéna s řadou rekvizit. Při jedné ze skladeb se nad kapelou vznášel zavěšený stíhací letoun spitfire, při další se na jevišti objevil historický meč, se kterým pak Dickinson bojoval s maskotem kapely zombiem Eddiem oblečeným do staré vojenské uniformy.</p>
      <p>Předtím kapela vystoupila v Praze v červenci 2016 na fotbalovém stadionu Eden a koncert navštívilo přibližně 28.000 lidí. Iron Maiden jsou považováni za jednu z nejvlivnějších metalových kapel. Prodali téměř 90 milionů alb a odehráli přes 2000 vystoupení v 58 zemích po celém světě. Dosud vydali 16 studiových desek.</p>
    </article>
  </body>
</html>