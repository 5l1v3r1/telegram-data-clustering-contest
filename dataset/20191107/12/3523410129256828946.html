<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638648/%D8%B3%D8%AE%D9%86%DA%AF%D9%88%DB%8C-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%AE%D9%88%D8%A7%D8%B3%D8%AA%D8%A7%D8%B1-%D9%BE%D8%A7%DB%8C%D8%A8%D9%86%D8%AF%DB%8C-%D8%AA%D9%85%D8%A7%D9%85-%D8%B7%D8%B1%D9%81%DB%8C%D9%86-%D8%A8%D9%87-%D8%A8%D8%B1%D8%AC%D8%A7%D9%85-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T12:54:00+00:00"/>
    <meta property="og:title" content="سخنگوی سازمان ملل خواستار پایبندی تمام طرفین به برجام شد"/>
    <meta property="og:description" content="سخنگوی دبیر کل سازمان ملل روز چهارشنبه در واکنش به آغاز گام چهارم کاهش تعهدات برجامی ایران، از طرفین برجام خواست تا به این توافق پایبند بمانند."/>
  </head>
  <body>
    <article>
      <h1>
        <a href="https://www.bultannews.com/fa/news/638648/%D8%B3%D8%AE%D9%86%DA%AF%D9%88%DB%8C-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%AE%D9%88%D8%A7%D8%B3%D8%AA%D8%A7%D8%B1-%D9%BE%D8%A7%DB%8C%D8%A8%D9%86%D8%AF%DB%8C-%D8%AA%D9%85%D8%A7%D9%85-%D8%B7%D8%B1%D9%81%DB%8C%D9%86-%D8%A8%D9%87-%D8%A8%D8%B1%D8%AC%D8%A7%D9%85-%D8%B4%D8%AF">سخنگوی سازمان ملل خواستار پایبندی تمام طرفین به برجام شد</a>
      </h1>
      <h2>سخنگوی دبیر کل سازمان ملل روز چهارشنبه در واکنش به آغاز گام چهارم کاهش تعهدات برجامی ایران، از طرفین برجام خواست تا به این توافق پایبند بمانند.</h2>
      <address><time datetime="2019-11-07T12:54:00+00:00">07 Nov 2019, 12:54</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، استفان دوجاریک، سخنگوی آنتونیو گوترش، سخنگوی دبیرکل سازمان ملل روز چهارشنبه در واکنش به آغاز گام چهارم کاهش تعهدات برجامی ایران گفت: ما از گازدهی ایران به سانتریفیوژهای تاسیسات فردو اطلاع داریم. سازمان ملل از تمامی طرفین می‌خواهد از توافق هسته‌ای ۲۰۱۵ حمایت کنند که دستاوردی بزرگ در عدم اشاعه هسته‌ای محسوب می‌شود و به حفظ صلح و امنیت منطقه‌ای و بین‌المللی کمک می‌کند.</p>
      <p> دونالد ترامپ از زمان به روی کار آمدن دولتش با نقض برجام آشکارا از آن خارج شد و از سویی تاکنون هیچ یک از طرف‌های اروپایی به تعهدات خود در زمینه برجام عمل نکرده‌اند و صرفا خواستار تعهد یک طرفه ایران به توافق هسته‌ای هستند.</p>
      <p>حسن روحانی روز سه‌شنبه در بخشی از سخنرانی‌اش در مراسم افتتاح رسمی کارخانه نوآوری آزادی با اعلام آغاز گام چهارم کاهش تعهدات برجامی ایران و با اشاره به اقدامات ایران برای کاهش تعهدات برجامی خود اظهار کرد: من امروز به سازمان انرژی اتمی می‌گویم که از فردا گام چهارم کاهش تعهدات برجامی را بردارد. البته پیشاپیش به ۱+۴ اعلام می‌کنم که فعالیت ما با نظارت آژانس انرژی اتمی خواهد بود. گام چهارم ما مانند سه گام دیگر قابل بازگشت است و اگر آن‌ها به تعهدات خود در اول ژانویه ۲۰۱۷ بازگردند ما هم به این تاریخ برمی‌گردیم.</p>
      <p>وی ادامه داد: طبق برجام ۱۰۴۴ سانتریفیوژ در فردو داریم که قرار بود آن‌ها بچرخند اما به آن‌ها گاز تزریق نکنیم اما از فردا گازدهی را در فردو آغاز می‌کنیم. ما حساسیت‌های طرف مقابل را می‌دانیم و همچنین می‌دانیم که ممکن است آن‌ها سروصدا کنند اما هر وقت آن‌ها به تعهدات خود عمل کردند این گام ما قابل بازگشت خواهد بود.</p>
      <p>دیمیتری پسکوف سخنگوی کاخ ریاست جمهوری روسیه (کرملین) روز سه‌شنبه پس از آنکه ایران اعلام کرد گام چهارم برای کاهش اجرای تعهداتش در برجام را اجرایی می‌کند، گفت: روسیه نگرانی‌های تهران نسبت به تحریم‌ها را درک می‌کند اما ما اقدام ایران (درخصوص برجام) را نیز نگران کننده می‌دانیم.</p>
      <p>اتحادیه اروپا نیز روز سه‌شنبه نسبت به اعلام جدید ایران برای برداشتن گام جدید در راستای کاهش تعهدات برجامی‌اش ابراز نگرانی کرد. این اتحادیه همچنین خواستار بازگشت کامل ایران به تعهداتش در توافق هسته‌ای ۲۰۱۵ شد.</p>
      <p>دومینیک راب، وزیر امور خارجه انگلیس روز سه‌شنبه در واکنش به اعلام ایران در خصوص اجرای گام چهارم کاهش تعهدات برجامی گفت: اقدامات اخیر ایران به وضوح توافق هسته‌ای را نقض می‌کند و تهدیدی علیه امنیت ملی ما محسوب می‌شود.</p>
      <p>امانوئل مکرون، رئیس جمهور فرانسه نیز در این خصوص گفت: من فکر می‌کنم این اولین بار است که ایران به گونه‌ای آشکار و بی‌پرده تصمیم گرفته است که از برجام خارج شود که این نشان‌دهنده یک تغییر موضع اساسی است.</p>
      <p>هایکو ماس، وزیر امور خارجه آلمان روز چهارشنبه مدعی شد: این مسئله غیرقابل قبول است. این گام با تعهدات ایران ذیل توافق هسته‌ای در تضاد است. ایران با این کار توافق هسته‌ای را در خطر قرار می‌دهد. ما قویا از ایران می‌خواهیم تا از تمامی اقدامات خود که از ماه جولای انجام داده، بازگردد و پایبندی کامل به تعهدات خود را از سربگیرد.</p>
      <p>یوشیهیده سوگا، وزیر کابینه ژاپن روز چهارشنبه در واکنش به آغاز گام چهارم کاهش تعهدات برجامی ایران گفت که توکیو، با وجود تصمیم اخیر ایران برای از سر گرفتن غنی‌سازی اورانیوم هر اقدام دیپلماتیکی را برای کاهش تنش میان آمریکا و ایران انجام خواهد داد.</p>
      <p>سخنگوی آژانس بین‌المللی انرژی اتمی پس از آن‌که سازمان انرژی اتمی کشورمان اعلام کرد گازدهی به سانتریفیوژهای تاسیسات فردو را آغاز کرده است، گفت: ما از اخبار امروز رسانه‌ها درباره [تاسیسات هسته‌اس] فردو مطلع هستیم. بازرسان آژانس در محل هستند و هرگونه فعالیت مرتبط را به مقر آژانس بین‌المللی انرژی اتمی در وین گزارش خواهند داد.</p>
    </article>
  </body>
</html>