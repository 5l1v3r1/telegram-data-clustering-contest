<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vojvodina/119000-pajtic-sns-gasi-vojvodinu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T12:55:04+00:00"/>
    <meta property="og:title" content="Pajtić: SNS gasi Vojvodinu"/>
    <meta property="og:description" content="Bivši premijer Vojvodine i nekadašnji predsednik Demokratske stranke (DS) Bojan Pajtić izjavio je danas da pokrajinsku vlast u Vojvodini čine ljudi koji su se decenijama zalagali za potpuno ukidanje autonomije.&quot;Danas oni Vojvodinu polako, ali sigurno gase realizujući svoj program, ukidajući sve veći broj nadležnosti i pretvarajući pokrajinske institucije u zgrade lišene svakog sadržaja i smisla, a na rukovodeće položaje imenuju ljude koji nisu stručni&quot;, rekao je on.&quot;Posle nekoliko godina će javno postaviti pitanje: 'Šta će nam pokrajina koja nema nikakve nadležnosti i u čijim institucijama se ne radi ništa?'. Ukidanje autonomije tada više neće biti samo naprednjački san, već realnost&quot;, ocenio je Pajtić u intervjuu za novosadski portal autonomija.info.Po ema njegovim rečima, pokrajinska administracija je &quot;potpuno nevidljiva&quot; i &quot;skrštenih ruku gleda kako ih republička administracija razvlašćuje i obesmišljava&quot;.Kao primer je naveo izmenu Zakona o osnovama sistema obrazovanja kojom je &quot;oduzeto pravo da Pokrajina…"/>
  </head>
  <body>
    <article>
      <h1>Pajtić: SNS gasi Vojvodinu</h1>
      <address>
        <time datetime="2019-11-07T12:55:04+00:00">07 Nov 2019, 12:55</time>
      </address>
      <p>Bivši premijer Vojvodine i nekadašnji predsednik Demokratske stranke (DS) Bojan Pajtić izjavio je danas da pokrajinsku vlast u Vojvodini čine ljudi koji su se decenijama zalagali za potpuno ukidanje autonomije.<br/><br/>"Danas oni Vojvodinu polako, ali sigurno gase realizujući svoj program, ukidajući sve veći broj nadležnosti i pretvarajući pokrajinske institucije u zgrade lišene svakog sadržaja i smisla, a na rukovodeće položaje imenuju ljude koji nisu stručni", rekao je on.<br/><br/>"Posle nekoliko godina će javno postaviti pitanje: 'Šta će nam pokrajina koja nema nikakve nadležnosti i u čijim institucijama se ne radi ništa?'. Ukidanje autonomije tada više neće biti samo naprednjački san, već realnost", ocenio je <a href="https://www.autonomija.info/bojan-pajtic-naprednjaci-vojvodinu-polako-ali-sigurno-gase.html">Pajtić u intervjuu za novosadski portal autonomija.info</a>.<br/><br/>Po ema njegovim rečima, pokrajinska administracija je "potpuno nevidljiva" i "skrštenih ruku gleda kako ih republička administracija razvlašćuje i obesmišljava".<br/><br/>Kao primer je naveo izmenu Zakona o osnovama sistema obrazovanja kojom je "oduzeto pravo da Pokrajina odlučuje o izboru direktora u školama, polako ukidaju i višejezičnost u pokrajinskim institucijama".<br/><br/>Službeni list, koji je uvek bio prevodjen u celosti na sve službene jezike, rekao je Pajtić, sada se prevodi samo u opštem delu.<br/><br/>Naveo je da su ukinute sve nadležnosti Pokrajine za Frušku goru kao jedini vojvodjanski nacionalni park, a oduzeti su i poslovi koji se odnose na upravljanje šumama i deo inspekcijskog nadzora.<br/><br/>"Stručnjaci upozoravaju i da je Vojvodina potpuno isključena iz procesa evropskih integracija", rekao je Pajtić.<br/><br/>Ocenio je da je Vojvodina već decenijama "žrtva Vučićeve i Miloševićeve politike", te da se ništa neće promeniti dok ljudi koji su bili istaknuti funkcioneri Miloševićevog režima, "ne budu zauvek izbrisani sa političke scene".<br/><br/>Podsetio je da je najnoviji izveštaj Evropske komisije o napretku Srbije "najgori izveštaj o bilo kojoj državi kandidatu ikada do sada".<br/><br/>"Nije taj izveštaj posledica nekog naglog pogoršanja stanja u medijima, pravosuđu, ili u oblasti ljudskih prava u poslednjih godinu dana. Ova država već gotovo sedam godina u evropskim političkim i intelektualnim krugovima ima status 'balkanske Severne Koreje' ", rekao je Pajtić.</p>
    </article>
  </body>
</html>