<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/premierul-ludovic-orban-anunta-un-deficit-de-peste-doua-miliarde-de-lei-la-fondul-de-pensii-18552035"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T12:55:39+00:00"/>
    <meta property="og:title" content="Premierul Ludovic Orban anunţă un deficit de peste două miliarde de lei la Fondul de pensii"/>
    <meta property="og:description" content="Premierul Ludovic Orban a anunţat, joi, că, în loc de excedentul anunţat de Guvernul Viorica Dăncilă la Fondul de pensii, ministrul actual al Finanţelor l-a informat că, în realitate, Fondul de pensii înregistrează un deficit de nu mai puţin două miliarde de lei. "/>
  </head>
  <body>
    <article>
      <h1>Premierul Ludovic Orban anunţă un deficit de peste două miliarde de lei la Fondul de pensii</h1>
      <address><time datetime="2019-11-07T12:55:39+00:00">07 Nov 2019, 12:55</time> by <a rel="author" href="https://www.zf.ro/autor/firuta-flutur" target="_blank">Firuta Flutur</a></address>
      <p>Premierul Ludovic Orban a anunţat, joi, că, în loc de excedentul anunţat de Guvernul Viorica Dăncilă la Fondul de pensii, ministrul actual al Finanţelor l-a informat că, în realitate, Fondul de pensii înregistrează un deficit de nu mai puţin două miliarde de lei. </p>
      <p>"Suntem foarte îngrijoraţi privitor la fondul de pensii. Din discuţiile pe care le-am avut cu ministrul Finanţelor, în loc de excedent la Fondul de pensii, aşa cum a prezentat Guvernul PSD la Legea bugetului de stat, un excedent care, dacă ţin eu bine minte, era de 2,4 miliarde prevăzut, astăzi (joi -n.r.) ne confruntăm cu un deficit la Fondul de pensii. Gândiţi-vă că este un deficit de peste două miliarde, vom avea cu siguranţă cât de curând care este deficitul exact", a anunţat Ludovic Orban.</p>
      <p>Premierul a fost întrebat exact de unde are informaţiile despre deficit, el răspunzând că de la ministrul Finanţelor, Florin Cîţu.</p>
      <p>"Sunt cifrele neoficiale pe care le-am avut înainte de moţiunea de cenzură, am cerut ministrului Finanţelor să-mi prezinte care este situaţia la zi şi mi-a spus că (deficitul -n.r.) este de peste două miliarde. Transferul contribuţiilor a fost un hocus-pocus care a redus veniturile la bugetul statului şi la bugetele locale, pentru ca să poată să crească veniturile la bugetul de pensii şi la bugetul de sănătate şi, evident, la şomaj. A fost un hocus-pocus. Acolo s-au mutat banii dintr-un buzunar al statului în buzunarul Fondului de pensii, pentru că e normal, trecându-se toată sarcina în spinarea angajatului, normal că la un grup mai mare, un procent mai mare a reprezentat un venit mai mare pentru bugetul de pensii. Acolo nu a existat nicio creştere a salariului mediu, care să stea la baza acestei aparente echilibrări a bugetului. Pur şi simplu, în loc să se transfere banii de la bugetul de stat spre bugetul de pensii pentru a acoperi deficitul, banii au fost mutaţi prin transferul acesta hocus-pocus al contribuţiilor direct la cele două bugete, de pensii şi de sănătate", a completat Ludovic Orban.</p>
      <p>Liderul de la Palatul Victoria a precizat că, la următoarea rectificare bugetară, Executivul va cuprinde banii necesari pentru a asigura plata pensiilor.</p>
      <p>"Este o lege (a pensiilor -n.r.) în vigoare pe care noi vrem să o respectăm. (..) Gândiţi-vă că va creşte transferul, valoarea sumelor care trebuie transferate de la bugetul de stat spre bugetul de pensii, pentru a echilibra bugetul de pensii şi a asigura plata pensiilor. Evident, aici trebuie să analizăm foarte serios de ce, faţă de obiectivele de colectare, există o nerealizare majoră în ceea ce priveşte colectarea contribuţiei de asigurări sociale, de pensii", a completat premierul.</p>
    </article>
  </body>
</html>