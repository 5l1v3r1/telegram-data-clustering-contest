<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/07/kypriaki-aoz-ypegrafi-adeia-ekmetallefsis-oikopedo-afroditi"/>
    <meta property="og:site_name" content="euronews"/>
    <meta property="article:published_time" content="2019-11-07T12:55:22+00:00"/>
    <meta property="og:title" content="Κυπριακή ΑΟΖ: Υπεγράφη η άδεια εκμετάλλευσης για το οικόπεδο «Αφροδίτη»"/>
    <meta property="og:description" content="O Γιώργος Λακκοτρύπης υπέγραψε την Άδεια Εκμετάλλευσης του κοιτάσματος φυσικού αερίου «Αφροδίτη», για περίοδο 25 ετών"/>
  </head>
  <body>
    <article>
      <h1>Κυπριακή ΑΟΖ: Υπεγράφη η άδεια εκμετάλλευσης για το οικόπεδο «Αφροδίτη»</h1>
      <address><time datetime="2019-11-07T12:55:22+00:00">07 Nov 2019, 12:55</time> by <a rel="author">euronews </a></address>
      <figure>
        <iframe src="https://www.youtube.com/embed/3Z7nWJUCMok" width="640" height="360" data-service="Youtube" scrolling="no"/>
      </figure>
      <p>Το Υπουργείο Ενέργειας, Εμπορίου και Βιομηχανίας της Κυπριακής Δημοκρατίας, ανακοίνωσε το μεσημέρι της Πέμπτης, ότι ο Υπουργός κ. Γιώργος Λακκοτρύπης, κατόπιν σχετικής έγκρισης από το Υπουργικό Συμβούλιο, υπέγραψε την Άδεια Εκμετάλλευσης του κοιτάσματος φυσικού αερίου «Αφροδίτη», για περίοδο 25 ετών, την οποία και παρέδωσε σε εκπροσώπους της συμβασιούχου κοινοπραξίας των Noble Energy, Shell και Delek.</p>
      <p>Κατά τη σύντομη τελετή που πραγματοποιήθηκε το πρωί στο Υπουργείο Ενέργειας, παρουσία και των Πρέσβεων των ΗΠΑ, του Ηνωμένου Βασιλείου και του Ισραήλ, ο κ. Λακκοτρύπης υπέγραψε, παράλληλα, το αναθεωρημένο Συμβόλαιο Αναλογικού Καταμερισμού Παραγωγής του Ερευνητικού Τεμαχίου 12 της Αποκλειστικής Οικονομικής Ζώνης (ΑΟΖ) της Κύπρου που, επίσης, ενέκρινε χθες το Υπουργικό Συμβούλιο.</p>
      <p>Η Άδεια Εκμετάλλευσης του «Αφροδίτη», η πρώτη του είδους της που παραχωρείται σε αδειούχους στην ΑΟΖ της Κυπριακής Δημοκρατίας, βασίζεται στο τελικό Σχέδιο Ανάπτυξης και Παραγωγής του κοιτάσματος που συμφωνήθηκε μεταξύ του Υπουργείου Ενέργειας και της συμβασιούχου κοινοπραξίας και το οποίο ενέκρινε, σύμφωνα με τις πρόνοιες της κείμενης Νομοθεσίας, ο Υπουργός Ενέργειας, Εμπορίου και Βιομηχανίας. Βάσει του Σχεδίου, θα γίνεται μεταφορά του φυσικού αερίου του κοιτάσματος «Αφροδίτη» με απευθείας υποθαλάσσιο αγωγό στο τερματικό υγροποίησης Ίντκου, της Αιγύπτου, από όπου και θα εξάγεται ως LNG στην Ευρώπη και τις διεθνείς αγορές.</p>
      <p>Η σημερινή εξέλιξη, της οποίας προηγήθηκαν εκτενείς διαπραγματεύσεις ενός σχεδόν χρόνου, κρίνεται ιδιαίτερα σημαντική για το ενεργειακό πρόγραμμα της Κυπριακής Δημοκρατίας, αφού ανοίγει πλέον ο δρόμος στην κοινοπραξία του «Αφροδίτη» να προχωρήσει σε εμπορική εκμετάλλευση του κοιτάσματος. Τίθενται, κατά συνέπεια, και οι βάσεις τόσο για ολοκλήρωση της αλυσίδας υδρογονανθράκων και μετατροπή της Κύπρου σε παραγωγό φυσικού αερίου όσο και για υλοποίηση του κοινού οράματος των χωρών της περιοχής για δημιουργία του Διαδρόμου Φυσικού Αερίου της Ανατολικής Μεσογείου προς την Ευρώπη.</p>
    </article>
  </body>
</html>