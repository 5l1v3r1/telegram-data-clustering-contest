<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638642/10-%DA%A9%D8%B4%D9%88%D8%B1-%D8%AF%D8%B1-%D8%B5%D9%81-%D8%A7%D9%86%D8%AA%D8%B8%D8%A7%D8%B1-%D8%A8%D8%B1%D8%A7%DB%8C-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%AF%D8%B1-%D8%A8%D9%86%D8%A7%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T12:41:00+00:00"/>
    <meta property="og:title" content="10 کشور در صف انتظار برای سرمایه گذاری در بنادر ایران"/>
    <meta property="og:description" content="مدیرکل موافقتنامه‌های بین المللی و توسعه بازار سازمان بنادر و دریانوردی اعلام کرد که ۱۰ کشور در صف سرمایه‌گذاری در بنادر ایران قرار دارند."/>
  </head>
  <body>
    <article>
      <h1>
        <a href="https://www.bultannews.com/fa/news/638642/10-%DA%A9%D8%B4%D9%88%D8%B1-%D8%AF%D8%B1-%D8%B5%D9%81-%D8%A7%D9%86%D8%AA%D8%B8%D8%A7%D8%B1-%D8%A8%D8%B1%D8%A7%DB%8C-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%AF%D8%B1-%D8%A8%D9%86%D8%A7%D8%AF%D8%B1-%D8%A7%DB%8C%D8%B1%D8%A7%D9%86">10 کشور در صف انتظار برای سرمایه گذاری در بنادر ایران</a>
      </h1>
      <h2>مدیرکل موافقتنامه‌های بین المللی و توسعه بازار سازمان بنادر و دریانوردی اعلام کرد که ۱۰ کشور در صف سرمایه‌گذاری در بنادر ایران قرار دارند.</h2>
      <address><time datetime="2019-11-07T12:41:00+00:00">07 Nov 2019, 12:41</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد سعید اصل سعیدی پور اظهار کرد:<b> پتانسیل های</b> بسیار مناسبی در زمینه <b>سرمایه گذاری</b> و جذب سرمایه داخلی و خارجی در بنادر کشور وجود دارد و تا کنون هزاران میلیارد تومان از زمان آغاز سرمایه گذاری ها به بنادر کشور جذب شده است اما همچنان موارد متعددی در این زمینه دخیل هستند و به همین دلیل با وجود این که بنادر ایران در حال حاضر در اوج رشد و بالندگی قرار دارند، کشورهای دنیا ترجیح می‌دهند در جایی سرمایه‌گذاری کنند که اطمینان خاطر بالاتری نسبت به وجود دارد.</p>
      <p>وی با بیان اینکه کشورهای بسیاری علاقه‌مند به سرمایه‌گذاری در بنادر ایران هستند، افزود: تا کنون بیش از ۱۰ کشور اروپایی، آسیایی، خاورمیانه‌ای و غیره ابراز علاقه و تمایل برای سرمایه‌گذاری در بنادر ایران کرده‌اند و در صف سرمایه‌گذاری هستند، افزود: آن‌ها غالباً منتظرند تا ببینند شرایط تحریم ها چگونه پیش می‌رود یا آنکه به گونه‌ای در بنادر کشور سرمایه‌گذاری کنند تا کشور و شرکت‌های شان با مشکل مواجه نشود.</p>
      <p>مدیرکل موافقتنامه های بین المللی و توسعه بازار سازمان بنادر و دریانوردی ادامه داد: کشورهایی مانند افغانستان، هند و ترکیه تمایل بسیار بالایی برای سرمایه گذاری در بندر چابهار از خود نشان دادند که البته در این میان افغانستان و هند با یکدیگر رقابت بیشتری دارند. البته آن‌ها هیچ مشکلی برای این که اعلام کنند که می خواهند در چابهار سرمایه گذاری کنند، ندارند.</p>
      <p>سعیدی پور همچنین درباره علت بسته نشدن قرارداد برای سرمایه گذاری و جذب سرمایه خارجی در بنادر کشور گفت: تحریم‌های ظالمانه یکی از دلایلی است که کشورها و شرکت‌های مختلفی که می‌خواهند در بنادر ایران سرمایه‌گذاری کنند را مردد می‌کند و به همین دلیل آن‌ها احتیاط هایی دارند اما تاکنون بیش از ۱۰ کشور در صف سرمایه گذاری هستند. همچنین برخی قوانین بالادستی داخلی نیز محدودیت‌هایی برای سرمایه‌گذاری خارجی ایجاد کرده و به همین دلیل سرمایه‌گذاران خارجی غالباً سعی دارند از طریق کانال‌های ایرانی شان این سرمایه‌گذاری‌ها را انجام دهند تا بتوانند بهتر از سرمایه خود منتفع شوند چرا که قوانین داخلی ما برای سرمایه‌گذاری خارجی چندان چالاک و چابک نیست.</p>
      <p>وی ضمن ابراز امیدواری نسبت به آینده سرمایه‌گذاری خارجی در بنادر کشور با توجه به جذابیت‌های بالای آن‌ها اظهار کرد: بنادری مانند بندر چابهار، بندر شهید رجایی و بندر امام خمینی در صدر توجهات برای سرمایه گذاری داخلی و خارجی قرار دارند و از سوی دیگر نیز می توان به چهار شهر لجستیک تعریف شده تهران، رجایی، چابهار و امام خمینی در سند لجستیک کشور اشاره کرد که ظرفیت‌های بسیار خالی بر اساس این سند ملی وجود دارد که هنوز ریالی به آن تزریق نشده است و صدها میلیارد دلار پتانسیل اولیه در آن‌ها وجود دارد.</p>
      <p>مدیرکل موافقتنامه‌های بین المللی و توسعه بازار سازمان بنادر و دریانوردی گفت: بیش از ۴۵۰ میلیون نفر در منطقه خاورمیانه زندگی می کنند و ایران با ۱۵ کشور مختلف مرز آبی و خشکی مشترک دارد و همین این مسئله سبب می شود که نسبت به آینده سرمایه گذاری خارجی در بنادر مختلف کشور خوشبین باشیم چرا که در همین سال هایی که تحریم ها به صورت ظالمانه اعمال شده است بنا در کشور بهترین عملکرد را داشته اند و حتی تحریم کننده ها نیز تصورش را هم نمی کردند.</p>
    </article>
  </body>
</html>