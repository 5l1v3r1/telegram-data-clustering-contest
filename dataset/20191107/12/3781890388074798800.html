<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740529"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T12:36:00+00:00"/>
    <meta property="og:title" content="งงตร.ช่วยเคลียร์ให้แก๊งลิขสิทธิ์ ไร้เงินขอติดคุกก็ไม่ยอม"/>
    <meta property="og:description" content="แม่ค้าขายชุดนอนลายการ์ตูน แฉแก๊งจับลิขสิทธิ์รีดทรัพย์อาละวาดไปทั่ว พอไม่มีเงินจ่ายจะขอติดคุก แก๊งแสบก็ไม่ยอมอ้างจะลดค่าปรับให้ งงซ้ำตำรวจยังช่วยเคลียร์ให้แก๊งรีดอีก"/>
  </head>
  <body>
    <article>
      <h1>งงตร.ช่วยเคลียร์ให้แก๊งลิขสิทธิ์ ไร้เงินขอติดคุกก็ไม่ยอม</h1>
      <address>
        <time datetime="2019-11-07T12:36:00+00:00">07 Nov 2019, 12:36</time>
      </address>
      <p>
        <b>แม่ค้าขายชุดนอนลายการ์ตูน แฉแก๊งจับลิขสิทธิ์รีดทรัพย์อาละวาดไปทั่ว พอไม่มีเงินจ่ายจะขอติดคุก แก๊งแสบก็ไม่ยอมอ้างจะลดค่าปรับให้ งงซ้ำตำรวจยังช่วยเคลียร์ให้แก๊งรีดอีก</b>
      </p>
      <p>เมื่อวันที่ 7 พ.ย. ที่ตลาดประชารัฐต้องชมบ้านไพรพัฒนา ชายแดนไทย-กัมพูชา ต.ไพรพัฒนา อ.ภูสิงห์ จ.ศรีสะเกษ นางสุพัตรา ไพรบึง อายุ 61 ปี แม่ค้าขายเสื้อผ้าภายในตลาดดังกล่าว เปิดเผยว่า อยากแจ้งเตือนไปยังกลุ่มพ่อค้าแม่ค้าและประชาชนทั่วไปให้ระมัดระวังการจำหน่ายสินค้าที่มีลิขสิทธิ์และระมัดระวังกลุ่มมิจฉาชีพอ้างตัวเป็นเจ้าหน้าที่เรียกรับผลประโยชน์ เช่นเมื่อช่วงกลางเดือน ส.ค.ที่ผ่านมา มีกลุ่มอ้างตัวเป็นตำรวจยศ ร.ต.อ. และเจ้าหน้าที่ลิขสิทธิ์รวม 10 คน เป็นชาย 7 คน และผู้หญิง 3 คน เข้ามาล่อซื้อสินค้าที่มีลายการ์ตูนโดเรมอน และจับกุมกลุ่มแม่ค้า 6 คน ยึดสิ่งของและเสื้อผ้าชุดนอนลายโดเรมอนของตนไปด้วยอีก 5 ชุด โดยไม่ได้แสดงบัตรประจำตัวหรือเอกสารมอบอำนาจใดๆให้ดู พร้อมกับบังคับให้ขึ้นรถไปที่โรงพัก</p>
      <figure>
        <img src="https://www.dailynews.co.th/admin/upload/20191107/news_lXIJkQwegH193811_533.jpg?v=20191108067?v=2855"/>
      </figure>
      <p>เมื่อไปถึงกลุ่มบุคคลได้บังคับจ่ายเงินคนละ 50,000 บาท แลกกับไม่ต้องถูกจับเข้าห้องขัง ทำให้ตนและกลุ่มแม่ค้ารู้สึกกลัวและหวาดผวาไปตามๆกัน เนื่องจากไม่มีเงินมากมายขนาดนั้น จึงจะยอมติดคุกแลกกับเงินค่าปรับ แต่กลุ่มบุคคลดังกล่าวไม่ยอม ได้เจรจาต่อรองลดค่าปรับลงเหลือคนละ 25,000 บาท รวม 6 คน ต้องจ่ายให้เป็นเงิน 1.5 แสนบาท มีการแอบรับจ่ายเงินตามห้องน้ำและใต้ร่มไม้ในโรงพัก และไม่ได้ให้ใบเสร็จค่าปรับด้วย ก่อนจะหนีออกจากพื้นที่ไปพร้อมกับนำสินค้าบางอย่างที่ยึดมานำไปด้วย<br/><br/>ต่อมา ตนและกลุ่มพ่อค้าแม่ค้าที่ถูกจับกุมทั้ง 6 คน ได้รวมตัวกันเข้าแจ้งความเพื่อให้ตรวจสอบและดำเนินคดีกับกลุ่มบุคคลดังกล่าว ตำรวจจึงเชิญตัวกลุ่มบุคคลที่อ้างเป็นเจ้าหน้าที่ลิขสิทธิ์มาเจรจาไกล่เกลี่ยกัน ตัวแทนเจ้าของลิขสิทธิ์ได้ยินยอมนำเงินที่ได้เรียกเก็บไปในวันเกิดเหตุมาคืนกลุ่มพ่อค้าแม่ค้า รายละ 15,000 บาท อ้างว่าอีก 10,000 บาท ที่เหลือเป็นเงินค่าปรับ และขอให้กลุ่มพ่อค้าแม่ค้าเซ็นเอกสารตกลงยินยอมและไม่ติดใจเอาความส่งผลทำให้พวกเราไม่พอใจอย่างมาก</p>
      <figure>
        <img src="https://www.dailynews.co.th/admin/upload/20191107/news_gzTSCJoKGI193810_533.jpg?v=20191108067?v=6427"/>
      </figure>
      <p>"ป้าติดใจว่าทำไมเงินที่เรียกรับจากพวกป้าไปนั้นไม่ออกใบเสร็จรับเงินให้ถูกต้องตั้งแต่วันที่เข้ามาจับกุม อีกทั้งในเมื่อเป็นค่าปรับจริง เหตุใดต้องนำมาคืน และถ้าปรับแค่ 10,000 บาท เหตุใดเรียกรับจากพวกป้าไป 25,000 บาท แล้วกรณีที่กลุ่มบุคคลข่มขู่ให้ชาวบ้านหวาดกลัวเพื่อให้นำเงินมาจ่ายให้นั้น เป็นการกระทำความผิดกฎหมายฐานกรรโชกทรัพย์หรือไม่ เหตุใดไม่ดำเนินการสอบสวนกับกลุ่มบุคคล มีแต่พยายามให้พวกป้าเซ็นเอกสารยินยอมอย่างเดียว อีกทั้งตำรวจที่เป็นตัวกลางก็ยังเคลียร์ให้แก๊งลิขสิทธิ์อีกต่างหากด้วย"<br/>.</p>
      <figure>
        <img src="https://www.dailynews.co.th/admin/upload/20191107/news_nKCUYQwKPI193813_533.jpg?v=20191108067?v=5191"/>
      </figure>
      <p> </p>
    </article>
  </body>
</html>