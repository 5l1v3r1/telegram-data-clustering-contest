<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/07/airbnb-zapochva-proverki-na-vsichki-7-mln-obekta-v-spisycite-si.428829"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T12:09:00+00:00"/>
    <meta property="og:title" content="Airbnb започва проверки на всички 7 млн. обекта в списъците си"/>
    <meta property="og:description" content="Ще се установява отговарят ли имотите на стандартите за качество | Dnes.bg"/>
  </head>
  <body>
    <article>
      <h1>Airbnb започва проверки на всички 7 млн. обекта в списъците си</h1>
      <h2>Ще се установява отговарят ли имотите на стандартите за качество</h2>
      <address><time datetime="2019-11-07T12:09:00+00:00">07 Nov 2019, 12:09</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Компанията за отдаване на частни жилища под наем за кратки срокове Airbnb планира през следващата година да провери всички 7 милиона обекта, които са в списъците й, предаде Асошиейтед прес.</p>
      <p>Проверката цели да покаже дали имотите отговарят на основните стандарти за качество, дали снимките са точни, дали адресите и други детайли също са акуратни. Ще се проверява за чистота, сигурност и основно оборудване.</p>
      <p>Проверката ще приключи до 15 декември 2020 г. Считано от 15 декември на настоящата година платформата ще преориентира резервацията на клиентите към нов обект или ще им връща парите, ако даден имот не отговаря на стандартите й за акуратност.</p>
      <related>
        <a href="https://www.dnes.bg/usa/2019/11/03/pet-jertvi-na-parti-za-helouin-v-kaliforniia.428347"/>
      </related>
      <p>До 31 декември платформата ще задейства 24-часова гореща линия в САЩ, на която гости, съседи и други лица могат да съобщават за проблем. Такава гореща линия ще бъде задействана глобално догодина.</p>
      <p>Считано от 15 декември, платформата освен това ще разшири проверките на обекти, за които нейната електронна система подаде сигнал, че има нещо подозрително при резервирането. Така например ще се проверяват резервациите за една нощ в големи жилища, за да се предотвратят неразрешените партита.</p>
      <p>До тези мерки се стигна след трудна седмица за Airbnb. Миналия четвъртък при неразрешено парти за Хелоуин в имот, отдаван под наем през платформата в Оринда в Калифорния, бяха убити петима души.</p>
      <p>Същевременно медийната група Вайс разкри измама, при която собственици на имоти настаняват клиентите в по-некачествен имот, като твърдят, че онзи, който те са резервирали първоначално, не е на разположение. Клиентите, които се опитвали да си върнат парите заради това, имали проблеми, а домакините пишели лоши неща в коментарите за тях.<br/> </p>
      <p>/БТА/</p>
    </article>
  </body>
</html>