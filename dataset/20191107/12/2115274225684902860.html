<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/ritrovato_bambino_madre_foreign_fighter-6503263/news/2019-11-07/"/>
    <meta property="og:site_name" content="Agi"/>
    <meta property="article:published_time" content="2019-11-07T12:58:00+00:00"/>
    <meta property="og:title" content="La storia del bambino rapito dalla madre foreign fighter dell'Isis"/>
    <meta property="og:description" content="Le ricerche a livello internazionale hanno portato a localizzare il bambino nel campo profughi di Al Hol, controllato dai curdi, che ospita oltre 70.000 persone, in prevalenza compagne e figli di combattenti jihadisti in prigione"/>
  </head>
  <body>
    <article>
      <h1>La storia del bambino rapito dalla madre foreign fighter dell'Isis</h1>
      <h2>Le ricerche a livello internazionale hanno portato a localizzare il bambino nel campo profughi di Al Hol, controllato dai curdi, che ospita oltre 70.000 persone, in prevalenza compagne e figli di combattenti jihadisti in prigione</h2>
      <address><time datetime="2019-11-07T12:58:00+00:00">07 Nov 2019, 12:58</time> by <a rel="author">AGI - Agenzia Giornalistica Italia</a></address>
      <p>Un bambino albanese, sequestrato nel 2014 all'eta di 6 anni dalla madre<b> foreign fighters</b> che lo ha portato portato da <b>Barzago</b> (Lecco) in <b>Siria</b>, strappandolo al padre, è stato ritrovato in un campo profughi e sta tornando in Italia.</p>
      <p>Una operazione complessa e rischiosa portata a termine dall'Italia, primo Paese che è riuscito a realizzare un corridoio umanitario dall'inizio della guerra in Siria, grazie al Servizio di cooperazione internazionale di polizia (<b>Scip</b>) e al Ros dei carabinieri, cha ha condotto le indagini.</p>
      <p>È la storia di <b>Alvin Berisha</b>, ora undicenne, raccontata dalla trasmissione Le Iene il 16 ottobre scorso. Il bambino è stato sequestrato e portato via dall'Italia dalla radicalizzatasi via web in Italia e partita per la Siria per unirsi ai combattenti dell'Isis. Le ricerche a livello internazionale hanno portato a localizzare il bambino nel campo profughi di Al Hol, controllato dai curdi, che ospita oltre 70.000 persone, in prevalenza compagne e figli di combattenti jihadisti in prigione.</p>
      <figure>
        <video src="https://agi-cdn.thron.com/delivery/public/video/agi/077d8b34-7492-4302-90e8-aa56fb9a9174/5UX4I6A/WEBHD/nuova+versione+CAPOTONDI_INTE"/>
      </figure>
      <p>Nel mese di agosto scorso è stato attivato il Servizio cooperazione internazionale di polizia (Scip) del ministero dell'Interno, che è il punto di contatto italiano per la cooperazione internazionale di polizia. Lo Scip e il Raggruppamento operativo speciale (Ros) dei Carabinieri - titolare dell'indagine sul sequestro su cui era stato emesso un mandato di arresto europeo a carico della donna per la sottrazione del minore - hanno appreso che la madre del bambino, <b>Salmona Berisha</b>, era morta in Siria durante un combattimento e che Alvin viveva nella cosiddetta "area degli orfani" del campo di Al Hol. </p>
      <p>Per accertare l'identità del bambino, la Polizia scientifica italiana ha effettuato un esame di comparazione fisionomica dando un giudizio di totale compatibilità, anche per una <b>malformazione</b> specifica dell'orecchio destro di Alvin, riferita dal padre.</p>
      <p>Contemporaneamente, il 10 settembre scorso, su autorizzazione della procura della repubblica di Milano, è stata diramata in ambito Interpol una 'yellow notice', vale a dire una nota di rintraccio del minore, e il Gip del Tribunale di Milano ha chiesto di ascoltare in modalità protetta il bambino, una volta in Italia, sui fatti di terrorismo oggetto d'indagine.</p>
      <p>Lo Scip è stato quindi impegnato in una delicata partita a scacchi, durante la quale sono stati impegnati anche i ministeri degli Esteri italiano e albanese. Alvin e il padre, <b>Afrimm Berisha</b>, hanno la cittadinanza albanese, pur con regolare permesso di soggiorno italiano, e sono state attivate le autorità di Tirana per i documenti necessari al trasporto in Italia del piccolo minore, avvenuto attraverso il Libano.</p>
      <p>Allo stesso tempo, lo Scip ha chiesto l'intervento della Croce Rossa Internazionale, unica ad operare presso il campo <b>Al Hol</b>, che si è subito attivata con la Mezzaluna Rossa ed è riuscita ad identificare il bambino e a trasportarlo, grazie alle guarentigie offerte per le operazioni umanitarie, dal campo profughi a Damasco e poi fino al confine della Siria con il Libano.</p>
      <p>Al confine il bambino è stato preso in carico da un dirigente della Polizia di Stato dello Scip che, insieme alla Cri, al <b>Ros</b> dei Carabinieri e ad una delegazione del governo albanese, l'ha portato, fino all'ambasciata italiana a Beirut dove partirà alla volta dell'Italia a bordo di un volo.</p>
    </article>
  </body>
</html>