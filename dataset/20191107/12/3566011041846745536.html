<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545433.html/%D9%BE%DB%8C%D8%B4%D9%86%D9%87%D8%A7%D8%AF%D9%87%D8%A7%DB%8C-%D9%85%D8%B7%D8%B1%D8%AD-%D8%B4%D8%AF%D9%87-%D8%A8%D8%B1%D8%A7%DB%8C-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D9%84%D8%A8%D9%86%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T12:29:00+00:00"/>
    <meta property="og:title" content="پیشنهادهای مطرح‌شده برای تشکیل دولت لبنان"/>
    <meta property="og:description" content="جبران‌باسیل و حریری دیشب دیدار دوم خود را در مقر اقامت حریری برگزار کرده و پیشنهادهای خود را در زمینه تشکیل کابینه جدید لبنان مطرح کردند."/>
  </head>
  <body>
    <article>
      <h1>پیشنهادهای مطرح‌شده برای تشکیل دولت لبنان</h1>
      <address>
        <time datetime="2019-11-07T12:29:00+00:00">07 Nov 2019, 12:29</time>
      </address>
      <p>جبران‌باسیل و حریری دیشب دیدار دوم خود را در مقر اقامت حریری برگزار کرده و پیشنهادهای خود را در زمینه تشکیل کابینه جدید لبنان مطرح کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از روزنامه البناء پس از دیدار اول جبران‌ باسیل وزیر خارجه لبنان و نخست‌وزیر مستعفی این کشور٬ جلسه دوم میان آنها در راستای ادامه مباحثات دیدار نخست٬ دیشب در کاخ بیت الوسط مقر اقامت حریری برگزار شد.</p>
      <p>بر اساس اطلاعات٬ این نشست فضای مثبتی داشته و پیشنهادهای مختلفی با هدف خروج کشور از بحران اقتصادی مطرح شد.   منابع گزارش دادند که مباحثات میان باسیل و حریری هنوز در مرحله ارائه پیشنهادات است و به توافق نهایی منجر نشده است. این منابع همچنین اشاره کردند که ارتباط مستمر میان جبران‌باسیل و سایر تیم‌های سیاسی از جمله حزب‌الله نیز در راستای یافتن راه‌حلی برای این بحران‌ها همچنان ادامه دارد.   در این میان نبیه‌بری رئیس‌پارلمان لبنان نقش محوری در حل بحران کشور ایفا می‌کند. منابع آگاه از موضع بری به البناء گزارش دادند که رئیس‌پارلمان در حال برقراری تماس‌های مختلف به منظور تسهیل بازگشت سعد حریری به دولت برای تشکیل یک دولت تکنوسیاسی با حضور نمایندگان اعتراضات مردمی لبنان است.   منابع به البناء اعلام کردند که درحال حاضر امور منحصر به دو راه‌حل است:اول٬ باسیل پیشنهاد تشکیل دولتی متشکل از 18 تا 24 وزیر را داد که ریاست آن بر عهده سعد حریری بوده و 3 وزیر سیاسی از وزارت‌خانه‌های کلیدی و 20 کارشناس در امور مالی و اقتصاد و محیط ‌زیست و... نیز در آن حضور داشته باشند. پیشنهاد دوم را که حریری مطرح کرد٬ شامل تشکیل یک دولت با 14 وزیر با ریاست یک قاضی و یا یک شخصیت دانشگاهی از بیروت و باحضور وزرای ذی‌صلاحی که سیاستمداران آن‌ها را تعیین می‌کنند به اضافه 3 وزیر از نمایندگان اعتراضات مردمی بود. به گفته همین منابع مذاکرات میان حریری و باسیل همچنان ادامه دارد.   در این میان محافل سیاسی تاکید کردند که پیشنهاد باسیل٬ در راستای یافتن راه‌حلی برای حل بحران کشور در کنار رئیس‌جمهور است که از زمانی که قانون اساسی برای وی تعیین کرده استفاده می‌کند تا رایزنی‌ها در زمینه تشکیل دولت آینده را پیش از آغاز رایزنی‌های رسمی پارلمان کامل کند. این محافل خاطرنشان کردند که تلاش برای رسیدن به یک توافق٬ تنها در خصوص مسئله تعیین نخست‌وزیر مطرح نیست؛ بلکه این موضوع مربوط به ضرورت تسریع روند تشکیل کابینه است تا کشور بیش از این در بن‌بستی که به دنبال استعفای ناگهانی و بدون هماهنگی سعدحریری در آن گرفتار شده نماند.   همچنین سعد حریری دیشب به بری اعلام کرد که پیشنهاد باسیل را رد کرده و بر تشکیل دولت تکنوکرات اصرار دارد و در غیر این صورت به دنبال شخص دیگری برای تشکیل کابینه جدید باشند.   منبع: تسنیم</p>
    </article>
  </body>
</html>