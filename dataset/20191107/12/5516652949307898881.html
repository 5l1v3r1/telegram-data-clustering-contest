<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425338/den-antexe-sto-rethymno-o-kolossos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T12:30:02+00:00"/>
    <meta property="og:title" content="Δεν άντεξε στο Ρέθυμνο o Kολοσσός"/>
    <meta property="og:description" content="Οι δύο εξαντλητικές παρατάσεις στο νικηφόρο παιχνίδι του περασμένου Σαββάτου με αντίπαλο τον Άρη στο «Nick Gallis Hall» είχαν ως αποτέλεσμα ο Κολοσσός χθες να μην παρουσιάσει ξανά, όπως έπρεπε, τον καλό του εαυτό και να ηττηθεί στο Ρέθυμνο από την ομώνυμη τοπική ομάδα με 75-65."/>
  </head>
  <body>
    <article>
      <h1>Δεν άντεξε στο Ρέθυμνο o Kολοσσός</h1>
      <h2>Η κούραση φαίνεται πως έπαιξε το ρόλο της στο να γνωρίσει την ήττα με 75-65 και να μείνει εκτός συνέχειας του Κυπέλλου</h2>
      <address>
        <time datetime="2019-11-07T12:30:02+00:00">07 Nov 2019, 12:30</time>
      </address>
      <p>
        <b>Οι δύο εξαντλητικές παρατάσεις στο νικηφόρο παιχνίδι του περασμένου Σαββάτου με αντίπαλο τον Άρη στο «Nick Gallis Hall» είχαν ως αποτέλεσμα ο Κολοσσός χθες να μην παρουσιάσει ξανά, όπως έπρεπε, τον καλό του εαυτό και να ηττηθεί στο Ρέθυμνο από την ομώνυμη τοπική ομάδα με 75-65.</b>
      </p>
      <p>Εκτός αυτού, το κουραστικό ταξίδι ως την Κρήτη είχε δημιουργήσει νέο ντεσαβαντάζ για τους «θαλασσί», που έχασαν έτσι την ευκαιρία να προκριθούν στα προημητελικά του Κυπέλλου.</p>
      <p>Έτσι, το Ρέθυμνο θα βρει απέναντί του το Σάββατο την ΑΕΚ στο ΟΑΚΑ για να διεκδικήσει μια θέση στις τέσσερις καλύτερες συμμετέχουσες του θεσμού, ενώ η ομάδα από το νησί μας επικεντρώνεται στο εντός έδρας παιχνίδι με τη Λάρισα για το πρωτάθλημα το Σάββατο, 16 Νοεμβρίου, πια.</p>
      <p>Όσον αφορά το χθεσινό παιχνίδι στο κλειστό «Μελίνα Μερκούρη», ο Κολοσσός αν και δεν ξεκίνησε καλά, ήταν τουλάχιστον κοντά στη διαφορά, με την πρώτη περίοδο να λήγει στο 20-14. Οι γηπεδούχοι ξεκίνησαν να δημιουργούν προϋποθέσεις για μια σχετικώς άνετη νίκη στη δεύτερη περίοδο, και το 38-24, με το οποίο έληξε, ήταν χαρακτηριστικό του τι επρόκειτο να συμβεί… λίγο μετά.</p>
      <p>Με τον Κόνερ Φρανκάμπ (πέτυχε συνολικά 26 πόντους) για τους γηπεδούχους να κάνει …ό, τι θέλει και τον Ντόνοβαν Τζάκσον από πλευράς Κολοσσού ν’ αργεί να «βρει τα πατήματά» του, το παιχνίδι ήταν στα μέτρα του Ρεθύμνου. Έτσι, στην τρίτη περίοδο η διαφορά έφτασε μέχρι και στο 57-34, για να βρει η κόρνα της λήξης της τις δύο ομάδες στο 57-38.</p>
      <p>Όταν ο Κολοσσός έκανε την αντεπίθεσή του παίζοντας τα όλα για όλα στο τελευταίο δεκάλεπτο, ήταν πολύ αργά, αφού οι γηπεδούχοι διαχειριζόμενοι το παιχνίδι όπως έπρεπε, δεν τον άφησαν να ελπίζει σε κάτι παραπάνω από το να χάσει με μια όσο γίνεται μικρότερη διαφορά. Για τον Κολοσσό αγωνίστηκε και ο Γιώργος Τσαλμπούρης, το τελευταίο μεταγραφικό απόκτημα, πετυχαίνοντας έξι πόντους με δύο τρίποντα.</p>
      <p>Διαιτητές ήταν οι Σχοινάς, Ανδρικόπουλος και Θεονάς</p>
      <p>Τα δεκάλεπτα: 20-14, 38-24, 57-38, 75-65</p>
      <p><b>Ρέθυμνο Cretan Kings (Ζιάκος): </b>Λι 7(1), Χριστοδούλου 2, Χάουτον 4, Καμπερίδης 6 (2), Μάρεϊ 9 (1), Χάρις 9 (3), Γκόρντον 10, Ραζής 2, Φρανκάμπ 26 (6).</p>
      <p><b>Κολοσσός H Hotels (Λυκογιάννης): </b>Αγκμπελέσε 5, Μπρέιζελτον 7, Τζάκσον 16, Τσαλπμπούρης 6 (2), Πουλιανίτης 4, Μπρούσεβιτς 2, Μωραΐτης 9 (1), Ντάνιελς 2, Κρομάν 4, Τουτζιαράκης 10,</p>
    </article>
  </body>
</html>