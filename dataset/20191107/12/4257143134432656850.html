<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/07/nagy-bejelentes-az-amerikai-kinai-kereskedelmi-haborurol"/>
    <meta property="og:site_name" content="infostart"/>
    <meta property="article:published_time" content="2019-11-07T12:18:00+00:00"/>
    <meta property="og:title" content="Nagy bejelentés az amerikai-kínai kereskedelmi háborúról"/>
    <meta property="og:description" content="A kereskedelmi háború vámok bevezetésével kezdődött, és vámok eltörlésével kell majd befejeződnie - mondta beszédében a kínai kereskedelmi minisztérium szóvivője."/>
  </head>
  <body>
    <article>
      <h1>Nagy bejelentés az amerikai-kínai kereskedelmi háborúról</h1>
      <address><time datetime="2019-11-07T12:18:00+00:00">07 Nov 2019, 12:18</time> by <a rel="author">Infostart / MTI</a></address>
      <h3>Az Egyesült Államok és Kína megállapodott abban, hogy a kétoldalú kereskedelmi tárgyalások előrehaladásával párhuzamosan megszüntetik az egymás termékeire korábban bevezetett pótvámokat - közölte a kínai kereskedelmi minisztérium szóvivője csütörtökön.</h3>
      <p>Kao Feng Pekingben tartott szokásos sajtótájékoztatóján elmondta, hogy a felek megállapodása szerint a tárgyalásokon elért eredmények függvényében szakaszosan törlik el a megemelt vámokat.</p>
      <p>A várakozások szerint a kidolgozás alatt álló és pár héten belül aláírandó első részmegállapodásban az Egyesült Államok vállalja, hogy december 15-én mégsem vezeti be a 156 milliárd dollár értékű kínai importcikkekre, köztük mobiltelefonokra, laptopokra és játékokra, megígért 10 százalékos pótvámot.</p>
      <p>A kínai kereskedelmi minisztérium szóvivője kijelentette, hogy a pótvámok megszüntetése fontos feltétele bármilyen megállapodás megkötésének.</p>
      <p>"A kereskedelmi háború vámok bevezetésével kezdődött, és vámok eltörlésével kell befejeződnie" - fogalmazott Kao Feng, hozzátéve, hogy a várt részmegállapodás megkötéséhez a két országnak egymással párhuzamosan azonos mértékű vámcsökkentést kell végrehajtania, utána pedig lehet tárgyalni a további lépésekről.</p>
      <p>"Az utóbbi két hétben a felek kereskedelmi főtárgyalói komoly és konstruktív megbeszéléseket tartottak, hogy megfelelő megoldást találjanak több kulcsfontosságú aggodalomra. A két fél megállapodott abban, hogy különböző szakaszokban törlik a pótvámokat a tárgyalások előrehaladásától függően" - mondta a szóvivő, aki azonban ennél konkrétabb menet- és időrendet nem vázolt fel az újságírók előtt.</p>
      <p>A Reuters hírügynökség korábbi értesülése szerint a kínai tárgyalók azt akarják elérni, hogy az Egyesült Államok vonja vissza az évi 125 milliárd dollár értékű kínai termékre szeptember 1-jén bevezetett 15 százalékos pótvámot, emellett enyhítést akarnak a nagyjából 250 milliárd dollár értékű terméket - a gépektől kezdve a félvezetőkön át a bútorokig terjedő számtalan árut - terhelő, korábban elrendelt 25 százalékos pótvám esetében is.</p>
      <p>A kínai tárgyalási álláspontot jól ismerő forrásból a Reuters úgy tudja, Peking arra próbálja Washingtont rávenni, hogy "a lehető leggyorsabban vezessen ki minden pótvámot".</p>
      <p>Az amerikai-kínai kereskedelmi konfliktus enyhítését szolgáló részmegállapodást a korábbi tervek szerint az Ázsiai-csendes-óceáni Gazdasági Együttműködés (APEC) november 16-17-én esedékes chilei csúcstalálkozóján írhatta volna alá Hszi Csin-ping kínai és Donald Trump amerikai elnök. Ám Chile belpolitikai okok miatt lemondta a csúcsértekezlet megtartását, és azóta is keresik a megfelelő helyszínt, illetve időpontot.</p>
      <p>Az egyik lehetséges helyszín London lehetne a két elnök találkozójára. A NATO Londonba tervezett december 3-4. csúcstalálkozója után találkozhatna a Donald Trump és Hszi Csin-ping.</p>
      <p>A kínai kereskedelmi minisztérium szóvivője kitért annak a kérdésnek a megválaszolása elől, hogy hol és mikor találkozhatna az amerikai és a kínai elnök.</p>
      <p>
        <i>Nyitókép: Pixabay</i>
      </p>
    </article>
  </body>
</html>