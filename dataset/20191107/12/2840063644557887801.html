<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/cultura/2019/11/07/torna-fumetto-piu-conturbante-manara_YTFtWhGntkrkgdrTEU8meO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-07T12:38:00+00:00"/>
    <meta property="og:title" content="Torna il fumetto più conturbante di Manara"/>
    <meta property="og:description" content="Disponibili i quattro volumi del maestro dell'erotismo in versione integrale"/>
  </head>
  <body>
    <article>
      <h1>Torna il fumetto più conturbante di Manara</h1>
      <address>
        <time datetime="2019-11-07T12:38:00+00:00">07 Nov 2019, 12:38</time>
      </address>
      <p>Per celebrare il <b>cinquantesimo anniversario</b> della carriera di Milo <a href="https://www.adnkronos.com/Search/Link/keyword/Manara">Manara</a>, torna <b>in versione integrale 'Il Gioco'</b>, la più famosa e conturbante graphic novel del maestro dell’eros che Panini Comics propone per la prima volta in una nuova edizione integrale, comprensiva di tutte e quattro le storie finora pubblicate. 'Il Gioco' è disponibile da oggi in un’edizione di pregio e grande formato con una copertina esclusiva e anche in versione Limited Deluxe: un cofanetto a tiratura limitata e numerata contenente il volume e quattro carte da collezione, di cui una autografata dall’autore.</p>
      <p>La storia de 'Il Gioco' si compone di quattro volumi complementari. Nel primo si fa la conoscenza della protagonista, Claudia Cristiani, bella e sofisticata signora dell’alta borghesia intrappolata in un matrimonio con un ricco signore, che la fa sentire rigida e morigerata nei confronti delle libertà sessuali della società in cui vive. All’improvviso l’eccentrico dottor Fez, conoscente della coppia e infatuatosi di Claudia, le impianta nel cervello un chip collegato a un telecomando in grado di liberare i suoi freni inibitori. Nelle tre storie successive (Il Gioco 2, 3 e 4) il diabolico dispositivo arriverà nelle mani delle persone sbagliate, trascinando la signora Cristiani in diverse situazioni compromettenti, dove sarà costretta a soddisfare i suoi impulsi incontrollabili.</p>
    </article>
  </body>
</html>