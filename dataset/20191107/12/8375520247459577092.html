<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/ucheni-poperedzhayut-pro-katastrofu-mist-patona-u-kritichnomu-stani-638384.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T12:14:32+00:00"/>
    <meta property="og:title" content="Учені попереджають про катастрофу: міст Патона у критичному стані"/>
    <meta property="og:description" content="Обстеження показало серйозну корозію конструкцій моста Патона"/>
  </head>
  <body>
    <article>
      <h1>Учені попереджають про катастрофу: міст Патона у критичному стані</h1>
      <address>
        <time datetime="2019-11-07T12:14:32+00:00">07 Nov 2019, 12:14</time>
      </address>
      <h4>Обстеження показало серйозну корозію конструкцій моста Патона</h4>
      <p>Зволікання з відновлювальними роботами на мосту Патона може призвести до його руйнування. Про це заявив представник Інституту електрозварювання ім. Патона Валерій Позняков на засіданні транспортної комісії Київради.</p>
      <p>Він нагадав, що у 2018 році відбулася нарада за участю мера Києва Віталія Кличка щодо моста Патона, на якій вирішили терміново обстежити технічний стан споруди, <a href="https://ukr.lb.ua/economics/2019/11/07/441606_institut_elektrozvaryuvannya_viyaviv.html">повідомляє</a> LB.ua.</p>
      <p>«Таке обстеження було зроблено (Інститутом сталевих конструкцій імені Шимановського. – Ред.), Київ виділив на той час 4 млн гривень. Результати обстеження - міст у критичному стані, він непрацездатний. Там само було приписано, що в нього кількість років експлуатації – нуль», - розповів учений.</p>
      <p>Після отримання висновку була скликана група при КМДА, яка почала розробляти кошторис на реконструкцію моста.</p>
      <p>«І начебто спочатку пішло непогано, але у зв'язку з тим, що міст - пам'ятка архітектури, термін «реконструкція» до нього не застосовується. З ним можна робити все: міняти матеріали, посилювати, але не можна змінювати форму і розмір конструкції. У зв'язку із цим усі роботи на цьому напрямку зупинилися», - зазначив Позняков.</p>
      <p>Після цього Інститут ім. Патона провів власне дослідження прогонової споруди, щоб перевірити стан металевих конструкцій. «Є фраза, яку часто використовують, - мости втомилися. Щодо цього моста ми можемо сказати, що ми не виявили жодної ознаки втоми металу», - розповів учений. Водночас обстеження показало серйозну корозію. В окремих місцях товщина металу нижнього пояса за належних 14 мм скоротилася до 5 мм.</p>
      <p>Інститут електрозварювання заявив, що якщо реконструювати міст не можна, потрібно робити реставрацію з пристосуванням.</p>
      <p>«Реставрація - це не просто пофарбувати, почистити. Це відновлення фізико-механічних і експлуатаційних властивостей конструкції. Пристосування - це пристосування конструкції до сучасних умов використання. Тобто можна використовувати нові сучасні матеріали, якщо буде об'єктивна потреба», - сказав Позняков.</p>
      <p>За його словами, в такому разі можна навіть розширити міст з облаштуванням додаткових смуг.</p>
      <p>«Якщо далі будемо зволікати, можемо дочекатися, що міст зруйнується. Це може бути катастрофа! На початку 2000-х років міст був визнаний світовою громадськістю найвидатнішою пам'яткою інженерної архітектури 20 століття. А ми його знищимо бездіяльністю», - сказав Позняков.</p>
      <p>Інститут пропонує терміново розпочати заходи для зупинки подальшої корозії. Для цього потрібно терміново очистити всі металеві конструкції від будівельного сміття, загерметизувати протікання біля стовпів і лотки під деформаційними швами.</p>
      <p>«Ну і далі потрібно пофарбувати. Ми згадували, коли його востаннє фарбували - а ніхто згадати не може. Адже це антикорозійні заходи», - сказав учений.</p>
      <p>Нагадаємо, в липні 2018 року на нараді представників НАН України та КМДА було запропоновано провести комплексне обстеження моста Патона, а потім реконструкцію, яка за 65 років експлуатації проводилася один раз. А в кінці серпня мер Віталій Кличко з міського бюджету виділив 4 млн грн на обстеження аварійного моста.</p>
      <p>За результатами обстеження буде розроблено проект реконструкції моста Патона. Орієнтовна <a href="https://glavcom.ua/kyiv/news/rekonstrukciyu-mosta-patona-ocinili-v-5-mlrd-grn-542807.html">вартість реконструкції становить 5 млрд грн.</a></p>
      <related>
        <a href="https://glavcom.ua/kyiv/news/ruh-pivdennim-mostom-u-stolitsi-povnistju-vidkrili-637377.html"/>
        <a href="https://glavcom.ua/kyiv/news/pid-mostom-patona-vidkriyut-prohid-dlya-pishohodiv-i-velosipedistiv-618044.html"/>
        <a href="https://glavcom.ua/kyiv/news/stolichna-vlada-skarzhitsya-shcho-minkult-galmuje-rekonstrukciyu-mosta-patona-614069.html"/>
      </related>
    </article>
  </body>
</html>