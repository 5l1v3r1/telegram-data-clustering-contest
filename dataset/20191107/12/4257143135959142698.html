<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/07/ujabb-lehetoseg-a-fiataloknak-hogy-beutazhassak-europat"/>
    <meta property="og:site_name" content="infostart"/>
    <meta property="article:published_time" content="2019-11-07T12:06:00+00:00"/>
    <meta property="og:title" content="Újabb lehetőség a fiataloknak, hogy beutazhassák Európát"/>
    <meta property="og:description" content="Megnyílt az ingyenes InterRail-bérletprogram legújabb pályázati fordulója, amelynek keretében több ezer európai, köztük több száz magyar fiatal juthat ismét ingyenes európai vonatbérlethez és utazhatja be vele az uniós tagállamokat."/>
  </head>
  <body>
    <article>
      <h1>Újabb lehetőség a fiataloknak, hogy beutazhassák Európát</h1>
      <address><time datetime="2019-11-07T12:06:00+00:00">07 Nov 2019, 12:06</time> by <a rel="author">Infostart</a></address>
      <h3>Megnyílt az ingyenes InterRail-bérletprogram legújabb pályázati fordulója, amelynek keretében több ezer európai, köztük több száz magyar fiatal juthat ismét ingyenes európai vonatbérlethez és utazhatja be vele az uniós tagállamokat.</h3>
      <p>A mostani pályázati fordulóban a jelentkezéseket november 28-án délig lehet beadni egy rövid kvíz kitöltése után <a href="https://europa.eu/youth/discovereu_hu">az uniós program honlapján</a> - közölte Ujhelyi István szocialista európai parlamenti képviselő.</p>
      <p>A nyertesek legfeljebb egy hónapos ingyenbérletet kaphatnak, az utazásokra jövő április és október között lesz lehetőség. Ebben a fordulóban azok jelentkezhetnek, akik 2001. január 1. és 2001. december 31. között születtek, e két dátumot is beleértve - közölte.</p>
      <p>Az elmúlt években háromszázezer fiatal jelentkezett a programra, közülük ötvenezren tudtak élni az ingyenes vonatbérlet nyújtotta utazással. A Magyarországon elérhető bérletekre közel tízszeres volt a túljelentkezés.</p>
      <p>Az ingyenes InterRail-bérletprogram alapötlete két német fiataltól származik, akik néhány éve arra tettek javaslatot, hogy az Európai Unió lepjen meg minden európai fiatalt egy ingyenes vonatbérlettel a 18. születésnapján. Az aktivisták javaslatát Ujhelyi István karolta fel. A végül DiscoverEU néven megvalósuló program nemrég európai nívódíjat nyert.</p>
      <p>
        <i>Nyitókép: Pixabay</i>
      </p>
    </article>
  </body>
</html>