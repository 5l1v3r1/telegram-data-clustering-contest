<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32989/vodafone-5g-in-auto"/>
    <meta property="og:site_name" content="DDay.it"/>
    <meta property="article:published_time" content="2019-11-07T12:11:00+00:00"/>
    <meta property="og:title" content="Vodafone dimostra che il 5G rende auto e mobilità più intelligenti e sicure. Ora serve un ecosistema unico e condiviso"/>
    <meta property="og:description" content="Il 5g, anche nelle sue applicazioni più complesse, diventa realtà: sulla pista di Arese, Vodafone ha dimostrato dei prototipi pienamente funzionanti di auto connesse in 5G che interagiscono tra loro, regolano il traffico e permettono di viaggiare più sicuri. Ma saranno solo studi sterili se non nascerà velocemente un ecosistema condiviso."/>
  </head>
  <body>
    <article>
      <h1>Vodafone dimostra che il 5G rende auto e mobilità più intelligenti e sicure. Ora serve un ecosistema unico e condiviso</h1>
      <h2>Il 5g, anche nelle sue applicazioni più complesse, diventa realtà: sulla pista di Arese, Vodafone ha dimostrato dei prototipi pienamente funzionanti di auto connesse in 5G che interagiscono tra loro, regolano il traffico e permettono di viaggiare più sicuri. Ma saranno solo studi sterili se non nascerà velocemente un ecosistema condiviso.</h2>
      <address><time datetime="2019-11-07T12:11:00+00:00">07 Nov 2019, 12:11</time> by <a rel="author">Gianfranco Giardina</a></address>
      <p>Finalmente <b>il 5G esce dalle presentazioni Powerpoint delle telco e scende in pista</b>. Nel vero senso della parola, come è successo cui circuito ACI di Arese, nei pressi di Milano, per mano di <b>Vodafone</b>, che ha dimostrato i suoi quattro progetti pilota in ambito "smart mobility" basati sul 5G. Una vera e propria dimostrazione, con <b>sistemi reali e funzionanti</b> e non solo prototipi o simulatori, che ha funzionato perfettamente malgrado il meteo decisamente inclemente che poteva far pensare a potenziali problemi di qualità del segnale radio.</p>
      <h3>Il 5G in auto: a cosa serve?</h3>
      <p>Per fortuna sulla pista di Arese ci si è mossi lontani dai luoghi comuni: niente 5G proposto per scaricare più velocemente un film o per trasmettere contenuti 4K in streaming. Vodafone ha parlato di <b>mobilità più intelligente, maggiore sicurezza e comfort di guida, consumi da ridurre e scambio di informazioni tra veicoli</b>.</p>
      <figure>
        <img src="https://cdn.dday.it/system/uploads/picture/image/58474/content_big_totale02.jpg"/>
      </figure>
      <p>La bassissima latenza del 5G, la sua maggiore affidabilità e, perché no, anche la larghezza di banda, sono ingredienti ghiotti per cucinare una serie di servizi di bordo fino a ieri solo ipotizzati. Infatti, con la latenza che si attesta a 5-7 millisecondi, si lavora  sotto la soglia dei 10 millisecondi, considerata la finestra entro la quale il nostro sistema percettivo non rileva ritardi: ovverosia, con latenze di questo tipo, come accade nei videogame online, un umano vive l'interazione come pienamente in tempo reale. E il tempo reale è il fattore necessario quando si chiede, per esempio, a un autoveicolo di correggere automaticamente i parametri di guida (come frenare autonomamente) sulla base delle informazioni che arrivano da altri veicoli e dalla strada. Se poi, a questo "tempo reale", volessimo aggiungere anche la componente video, utilissima per aumentare sensibilmente le informazioni e l'ausilio all'autista, serve anche banda a sufficienza e la capacità della rete di reggere un grande traffico.</p>
      <h4>Il video delle demo dalla pista di Arese</h4>
      <figure>
        <iframe src="https://www.youtube.com/embed/M9OFcQCEz68" width="640" height="360" data-service="Youtube" scrolling="no"/>
      </figure>
      <hr/>
      <h3>L'Edge Computing a bordo pista</h3>
      <p>Per i test che abbiamo potuto sperimentare, Vodafone ha portato un nodo di edge computing direttamente alla pista di Lainate, in modo tale che il potere computazionale chiesto dagli algoritmi alla rete fosse certamente più vicino, senza alcun rischio di ritardi: "<i>Ma se avessimo usato il nostro MEC nella sede di Milano, in realtà, non sarebbe cambiato nulla</i> - ci ha confessato un manager di Vodafone". Ma non c'è dubbio che la sicurezza, doppia e tripla, è stata alla base delle demo che Vodafone ha realizzato in pista con partner come <b>FCA</b> e <b>Pirelli</b>.</p>
      <figure>
        <img src="https://cdn.dday.it/system/uploads/picture/image/58454/content__GIO1728.jpg"/>
      </figure>
      <p>E non poteva essere altrimenti, visto che le tante autorità presenti (tra gli altri, il rettore del Politecnico di Milano Ferruccio Resta, l'on. Alessandro Morelli, presidente della Commissione trasporti e tlc, l'assessore del Comune di Milano Granelli e quello della regione Lombardia Sala) sono state lanciate su un'auto verso un impatto con un altro veicolo in un incrocio cieco. I<b>l 5G e i sistemi computazionali così connessi hanno scatenato una frenata automatica </b>che in tutti i casi ha bloccato il veicolo ed evitato l'impatto.</p>
      <h3>L'incrocio cieco: la rete controlla il traffico, avvisa e, se serve, frena</h3>
      <p>La prima demo, alla quale siamo sopravvissuti senza problemi, si svolgeva proprio in questo modo: due veicoli connessi in 5G al nodo di edge computing, condividendo posizione e velocità, sono state lanciate in un incrocio cieco, ovviamente sincronizzandone (manualmente) l'arrivo e quindi il potenziale impatto.</p>
      <figure>
        <img src="https://cdn.dday.it/system/uploads/picture/image/58455/content_big__GIO1732.jpg"/>
      </figure>
      <p>Il veicolo in arrivo dalla destra è stato segnalato all'auto che avrebbe dovuto dare la precedenza, prima solo sul display; poi con un segnale acustico. Infine, in tempo utile per una frenata sicura, il veicolo riceve l'ordine dalla rete di fermarsi qualche metro prima di un altrimenti inevitabile impatto.</p>
      <figure>
        <img src="https://cdn.dday.it/system/uploads/picture/image/58479/content_big_Urban_Cross_Traffic.jpg"/>
      </figure>
      <h3>Il sorpasso assistito, gli occhi oltre la coda</h3>
      <p>In un'altra esperienza, è stata dimostrata la possibilità di utilizzare la camera montata su un veicolo che precede per avere una completa visibilità sulla strada: noi eravamo su una macchina la cui visuale era parzialmente ostruita da un furgone.</p>
      <figure>
        <img src="https://cdn.dday.it/system/uploads/picture/image/58471/content_sorpasso.jpg"/>
      </figure>
      <p>La rete intelligente ha quindi ridirezionato sul nostro display le immagini della camera montata sull'auto davanti al furgone, permettendoci di capire che non c'erano veicoli in arrivo nel senso opposto e consentendo quindi un sorpasso sicuro.</p>
      <figure>
        <img src="https://cdn.dday.it/system/uploads/picture/image/58477/content_big_voda02.jpg"/>
      </figure>
      <h3>Il "trenino" di auto è meglio della fila</h3>
      <p>Altra dimostrazione interessante è stata quella, già impiegata per esempio dei convogli di molti TIR accodati, di creare un vero e proprio "trenino" coordinato di auto che, invece di fare la classica fila ad elastico (dovuta ai diversi tempi di reazione e stili di guida), porta tutti i veicoli a procedere alla medesima velocità e con distanze di sicurezza coordinate ad essa.</p>
      <figure>
        <img src="https://cdn.dday.it/system/uploads/picture/image/58472/content_big_trenino.jpg"/>
      </figure>
      <p>In questo modo, come è facilmente dimostrabile, aumenta di molto la capacità veicolare del tratto di strada, diminuiscono i tempi di percorrenza e i consumi, e cresce la sicurezza. Un coordinamento dinamico tra tanti mezzi richiede ovviamente una latenza minima che il 5G può garantire.</p>
      <h3>Gli pneumatici connessi informano gli altri veicoli sullo stato della strada</h3>
      <p>Vodafone ha poi dimostrato l'integrazione dei propri pneumatici sensorizzati (per ora prototipi ma nel 2020 dovrebbero arriveranno su un'auto di produzione) che, oltre a dare informazioni in tempo reale all'autista sul grip sul terreno, le condividono anche con la rete e quindi gli altri veicoli connessi.</p>
      <figure>
        <img src="https://cdn.dday.it/system/uploads/picture/image/58456/content_big__GIO1735.jpg"/>
      </figure>
      <p>In questo modo chi percorre una strada può sapere con anticipo e con precisione dove ci saranno potenziali problemi di tenuta di strada. L'esperienza fatta in pista ha riguardato l'aquaplaning: non appena il veicolo test passava sul tratto di pista inondato, gli altri veicoli sulla pista hanno ricevuto una notifica. </p>
      <figure>
        <img src="https://cdn.dday.it/system/uploads/picture/image/58458/content__GIO1742.jpg"/>
      </figure>
      <h3>Tutto bellissimo e funzionante. Ma ora si lavori all'ecosistema</h3>
      <p>Vodafone ha fatto la sua parte, dimostrare che quanto ipotizzato e ipotizzabile come ausilio del 5G alla mobilità smart si può fare. E tanto c'è ancora da dimostrare e di dimostrabile, se oltre all'interazione veichle-to-veichle si introduce anche la comunicazione tra veicolo e infrastruttura.</p>
      <figure>
        <img src="https://cdn.dday.it/system/uploads/picture/image/58473/content_big_totale01.jpg"/>
      </figure>
      <p>Per esempio, un veicolo connesso può riceve informazioni non solo dagli altri veicoli ma anche dalla "città smart", che coopera, in termini di sensoristica, videocamere, semafori intelligenti, illuminazione pubblica, con il traffico veicolare. Anzi, la comunicazione tra veicolo e infrastruttura è anche più semplice. Ma sia l'una che l'altra richiedono innanzitutto uno standard, piattaforme condivise ed ecosisitemi capaci di interlavorare tra loro.</p>
      <p>Se per esempio, un gruppo di produttori automobilistici (il pensiero va spontaneamente ai tedeschi) dovessero adottare uno standard di comunicazione non perfettamente compatibile con quello di altri produttori, tutto lo sforzo sarebbe vanificato. Allo stesso modo, se la diffusione dei veicoli connessi e cooperativi fosse troppo lenta, si tarderebbero a vedere i risultati. Insomma, ad Arese è iniziata una rivoluzione della mobilità che non è destinata a realizzarsi in maniera compiuta se non tra almeno un decennio. O forse, se la politica sarà sorda, anche mai. E la presenza di alcuni politici in pista a sperimentare le novità fa sperare che qualcosa possa muoversi nella giusta direzione.</p>
    </article>
  </body>
</html>