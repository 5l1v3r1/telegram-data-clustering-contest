<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1981663_patrali-po-svadobnom-prsteni-namiesto-neho-nasli-500-rocne-mince-ohromnej-hodnoty"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-07T12:07:00+00:00"/>
    <meta property="og:title" content="Pátrali po svadobnom prsteni, namiesto neho našli 500-ročné mince ohromnej hodnoty"/>
    <meta property="og:description" content="Nález sa podaril počas dovolenky u kamaráta farmára."/>
  </head>
  <body>
    <article>
      <h1>Pátrali po svadobnom prsteni, namiesto neho našli 500-ročné mince ohromnej hodnoty</h1>
      <h2>Nález sa podaril počas dovolenky u kamaráta farmára.</h2>
      <address><time datetime="2019-11-07T12:07:00+00:00">07 Nov 2019, 12:07</time> by <a rel="author">BELFAST/rd</a></address>
      <p>Záchranná akcia sa skončila veľmi nečakane. Dvojica mužov počas hľadania svadobného prsteňa objavila hromadu starých a veľmi vzácnych mincí. Píše <b><a href="https://www.thesun.co.uk/news/10293590/metal-detector-finds-old-gold-coins-100k/">The Sun</a></b>.</p>
      <p>Paul Raynard (44) začal plakať od šťastia po tom, čo sa mu s detektorom kovov podarilo nájsť v zemi 84 mincí, pravdepodobne z obdobia okolo roku 1500, keď v Británii vládol kráľ Henrich VIII.</p>
      <p>Predpokladaná cena tohto nálezu prekročila 100-tisíc libier, teda v prepočte viac ako 116-tisíc eur. Ihneď po náleze utekal ku svojmu kamarátovi Michaelovi Gwynnovi a kričal: „To je moment, o ktorom sme vždy snívali."</p>
      <figure>
        <img src="https://static.markiza.sk/media/a501/image/file/2/1735/lsaR.profimedia_0481547595_jpg.jpg"/>
        <figcaption>Paul práve našiel mince. Foto: Profimedia.sk  </figcaption>
      </figure>
      <p>„Bol to skvelý pocit. Prirovnal by som to k lotérii, keď si kontrolujete čísla a zrazu zistíte, že vám to vyšlo. Triasol som sa, nemohol som tomu uveriť," hovorí na margo senzačného nálezu Paul, otec dvoch detí.</p>
      <p>Mužom sa tento nález podaril v severoírskom Ballycastle počas dovolenky u svojho kamaráta farmára. Ten ich požiadal, či by mu pomohli nájsť svadobný prsteň, ktorý stratil na jednom zo svojich polí. Ten sa im síce nájsť nepodarilo, ale nový úlovok ich potešil viac.</p>
    </article>
  </body>
</html>