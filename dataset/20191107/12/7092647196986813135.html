<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39627/%D8%AA%D8%B9%D8%B1%D9%81%D9%87-%D8%A8%D8%B1%D9%82-%D9%85%D8%A7%DB%8C%D9%86%D8%B1%E2%80%8C%D9%87%D8%A7-%D8%AA%D8%A7-%D9%A1%D9%A0%D8%B1%D9%88%D8%B2-%D8%A2%DB%8C%D9%86%D8%AF%D9%87-%D9%85%D8%B4%D8%AE%D8%B5-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-07T12:12:00+00:00"/>
    <meta property="og:title" content="تعرفه برق ماینر‌ها تا ١٠روز آینده مشخص می‌شود"/>
    <meta property="og:description" content="یک مقام مسئول در صنعت برق با اشاره به تعیین نرخ برق استخراج ارز مجازی تا ظرف ١٠روز آینده، گفت:نظر دولت، متوسط نرخ صادراتی برق است و هیات دولت هم آن را تصویب کرده است. ما هم در چارچوب همان تعرفه بررسی می‌کنیم."/>
  </head>
  <body>
    <article>
      <h1>تعرفه برق ماینر‌ها تا ١٠روز آینده مشخص می‌شود</h1>
      <address><time datetime="2019-11-07T12:12:00+00:00">07 Nov 2019, 12:12</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>یک مقام مسئول در صنعت برق با اشاره به تعیین نرخ برق استخراج ارز مجازی تا ظرف ١٠روز آینده، گفت:نظر دولت، متوسط نرخ صادراتی برق است و هیات دولت هم آن را تصویب کرده است. ما هم در چارچوب همان تعرفه بررسی می‌کنیم.</i>
      </p>
      <figure>
        <img src="https://barghnews.com/files/fa/news/1398/8/16/83422_722.jpg"/>
      </figure>
      <p>به گزارش <a href="http://www.barghnews.com/">برق نیوز</a>،در پاسخ به این سوال که چه نرخی برای این منظور در نظر گرفته شده است، اظهار کرد: نظر دولت، متوسط نرخ صادراتی برق است و هیات دولت هم آن را تصویب کرده است. ما هم در چارچوب همان تعرفه بررسی می‌کنیم.<br/>بر اساس این گزارش، استخراج ارز مجازی با گرم شدن هوا و افزایش میزان مصرف برق در تابستان به یکی از بحث‌های داغ تبدیل شد؛ به طوری که بخش قابل توجهی از افزایش مصرف برق به همین دلیل بود؛ موضوعی که استخراج کنندگان ارز مجازی آن را رد و ادعا کردند در ساعات اوج مصرف برق، دستگاه‌های خود را خاموش می‌کنند.<br/><br/>آن‌ها البته از شفاف نبودن قانون گلایه داشتند و می‌گفتند در حالی که برخی افراد مانند دبیر شورای عالی فضای مجازی استخراج ارز مجازی را قانونی می‌دانند، برخی دیگر آن را غیرقانونی دانسته و حتی وزارت نیرو اقدام به جمع‌آوری مزارع ارز مجازی کرده است.<br/><br/><b>آیین‌نامه هیات وزیران</b><br/><br/>در نهایت معاون اول رئیس جمهور در ۱۳ مردادماه، آیین‌نامه اجرایی استخراج فرآورده‌های پردازشی رمزنگاری‌شده در کشور را به منظور ایجاد بستری امن، کم هزینه، شفاف و پرسرعت برای تبادلات اقتصادی و به‌کارگیری با رویکرد تسهیل فضای کسب وکار ابلاغ کرد.<br/><br/>در این آیین‌نامه ضمن قانونی شمردن فعالیت ماینر‌ها در ایران، حق و حقوقی برای ان‌ها در نظر گرفته و شرط و شروطی نیز برایشان گذاشته شد. یکی از مهم‌ترین بند‌های این آیین‌نامه ضمن این‌که استخراج رمز ارز در آن به عنوان صنعت شناخته شد، به تعرفه استخراج رمزارز‌ها اختصاص دارد که بر اساس آن مقرر شد تأمین برق متقاضیان استخراج رمزارز‌ها صرفاً یا با دریافت انشعاب برق از شبکه سراسری یا با احداث نیروگاه جدید خارج از شبکه سراسری صورت گیرد. تعرفه برق متقاضیان استخراج فرآورده‌های پردازشی رمزنگاری شده رمزارز‌ها (ماینینگ) با قیمت متوسط ریالی برق صادراتی با نرخ تسعیر سامانه نیما که توسط وزارت نیرو تعیین و اعلام می‌شود، محاسبه و اعمال خواهد شد.<br/><br/>از آن زمان تاکنون نرخ شفافی از سوی دولت در این حوزه اعلام نشده است و به نظر میرسد ظرف نهایت ١٠ روز دیگر این نرخ مشخص شود. منبع: <a href="http://www.powernews.ir/">ایسنا</a></p>
    </article>
  </body>
</html>