<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/za-p-yat-rokiv-ukrayina-vidpovidatime-kriteriyam-chlenstva-u-yes-vice-prem-yer-kuleba-328812_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T12:56:00+00:00"/>
    <meta property="og:title" content="За п'ять років Україна відповідатиме критеріям членства у ЄС - віце-прем'єр Кулеба"/>
    <meta property="og:description" content="З країнами ЄС працюють вже 14 тисяч українських компаній."/>
  </head>
  <body>
    <article>
      <h1>За п'ять років Україна відповідатиме критеріям членства у ЄС - віце-прем'єр Кулеба</h1>
      <h2>З країнами ЄС працюють вже 14 тисяч українських компаній.</h2>
      <address>
        <time datetime="2019-11-07T12:56:00+00:00">07 Nov 2019, 12:56</time>
      </address>
      <p>На даний час близько 14 тисяч компаній торгують з країнами ЄС. Щоб показники зростали, потрібно допомагати бізнесу у пошуку контактів<b><a href="https://dt.ua/POLITICS/klimkin-nazvav-nayblizhchi-roki-virishalnimi-dlya-chlenstva-ukrayini-v-yes-318630_.html"> в Євросоюзі.</a> </b>Про це в ході конференції "Торгові війни: мистецтво захисту" заявив Дмитро Кулеба, віце-прем'єр з питань європейської та євроатлантичної інтеграції України.</p>
      <p>"Ми не хочемо, щоб євроінтеграція як така була нашою метою. Мета євроінтеграції - об'єднати бізнес та людей. Зараз, зокрема, ми працюємо над розширенням нашої номенклатури експортної продукції до ЄС. Зараз у нас 14 тисяч компаній торгують з країнами ЄС. Цей показник може і має зрости, але для цього ми маємо допомагати бізнесу знаходити контакти та виходити на ринок союзу", - зазначив він.</p>
      <p>За словами Кулеби, крім роботи над досягненням критеріїв відповідності ЄС, Україна має працювати і над трансформацією самої Угоди про асоціацію. Мова не йде про зміну угоди, але про певну модернізацію, яка б дозволили угоді відповідати викликам сучасності.</p>
      <p>"Ми не говоримо про перегляд угоди. Перегляд - це завжди ризики, оскільки, він передбачає складання угоду з "нуля". Але модернізація  потрібна.  Угода про асоціацію формувалася у зовсім іншій реальності. Саме тому ми говоримо про приведення її у відповідність до сьогодення. Оскільки світ змінюється, ринки змінюються, процеси дуже швидкі і положення угоди мають бути актуалізовані. Ми над цим працюємо. Зараз ми запропонували ЄС, наприклад, укласти новий  юридичний додаток до угоди, у якому йтиметься про боротьбу з корупцією, захист персональних даних тощо. Це, до речі, також має спростити вихід наших виробників на ринок ЄС", - зазначив віце-прем'єр.</p>
      <p>У ході зустрічі з генсеком НАТО Єнсом Столтенбергом у Брюсселі 4 червня президент Володимир <b><a href="https://dt.ua/POLITICS/zelenskiy-pidtverdiv-viddanist-ukrayini-kursu-na-chlenstvo-v-nato-i-yes-313468_.html">Зеленський підтвердив відданість України курсу на членство в НАТО і Євросоюзі</a></b>, пославшись на відповідні норми Конституції.</p>
      <p>У той же час, під час передвиборної кампанії і після неї <a href="https://dt.ua/POLITICS/zelenskiy-poobicyav-vinesti-na-referendum-pitannya-integraciyi-ukrayini-v-nato-307887_.html"><b>Зеленський заявляв, що підтримує співпрацю з НАТО, але питання членства України в Альянсі вважає за необхідне винести на референдум</b></a>.</p>
      <p>Нагадаємо, 21 лютого набули чинності зміни до Конституції щодо стратегічного курсу України на <a href="https://dt.ua/UKRAINE/zakon-pro-integraciyu-ukrayini-v-yevrosoyuz-ta-nato-nabuv-chinnosti-303465_.html"><b>набуття повноправного членства в НАТО та ЄС</b></a>.</p>
      <p>У лютому Верховна Рада звернулася до держав-членів НАТО із закликом підтримати наміри України отримати членство в Альянсі і на саміті НАТО в Лондоні в грудні 2019 року розпочати формальний діалог про надання ПДЧ.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>