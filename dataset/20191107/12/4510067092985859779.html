<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/primarul-bolojan-amana-anuntarea-deciziei-privind-conducerea-spitalului-municipal-unde-managerul-dacian-foncea-e-contestat-de-medici-152620.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-07T12:34:00+00:00"/>
    <meta property="og:title" content="Primarul Bolojan amână anunţarea deciziei privind conducerea Spitalului Municipal Oradea, unde managerul Dacian Foncea e contestat de medici"/>
    <meta property="og:description" content="Primarul Ilie Bolojan, care i-a numit atât pe managerul Spitalului Municipal, Dacian Foncea, cât şi pe directorul medical, dr. Ovidiu Burtă, a amânat anunţarea deciziei pe care trebuie s-o ia în privinţa conflictului care îi opune pe cei doi. Motivul? E „prins” cu rezolvarea unor „probleme reale”. Totuşi, edilul susţine că nu „comunicatele de presă şi ştirile în cascadă” pe care Foncea le-a produs soluţionează problemele pacienţilor."/>
  </head>
  <body>
    <article>
      <h1>Primarul Bolojan amână anunţarea deciziei privind conducerea Spitalului Municipal Oradea, unde managerul Dacian Foncea e contestat de medici</h1>
      <address><time datetime="2019-11-07T12:34:00+00:00">07 Nov 2019, 12:34</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Ilie-Bolojan_07112019.JPG"/>
      </figure>
      <p>
        <b>La o săptămână după <a href="https://www.ebihoreanul.ro/stiri/ultima-or-31-48/bolojan-lamureste-ne-cine-are-dreptate-la-spitalul-municipal-oradea-managerul-foncea-si-directorul-medical-burta-se-acuza-reciproc-152557.html">termenul pe care şi l-a fixat</a> pentru a lua o decizie în scandalul dintre managerul Spitalului Municipal din Oradea, Dacian Foncea, şi o parte dintre medicii acestei unităţi, inclusiv directorul medical, dr. Ovidiu Burtă, primarul Ilie Bolojan a amânat anunţarea acesteia, motivând că în această perioadă prioritare sunt proiecte cu adevărat importante pentru pacienţi.</b>
      </p>
      <p>Totuşi, primarul nu a negat existenţa conflictului şi nici necesitatea de a-i găsi o rezolvare, în situaţia în care relaţiile dintre Foncea şi dr. Burtă sunt ireconciliabile, după ce directorul medical l-a contrazis pe manager, cerând acceptarea tuturor donaţiilor de medicamente în contextul unor sincope în asigurarea acestora, iar Foncea, la rându-i, l-a acuzat pe directorul medical că ar avea interese cu firmele din domeniul farma şi că ar fi desfăşurat un studiu clinic nelegal, pentru testarea unor medicamente, neînregistrat la spitalul care, astfel, nu ar fi încasat veniturile cuvenite.</p>
      <p>Întrebat joi, într-o conferinţă de presă pe care a susţinut-o joi la sediul PNL, când va anunţa o decizie, primarul a sugerat că urgenţa soluţionării diferendumului dintre manager şi directorul medical este depăşită de cea a rezolvării altor probleme care afectează cu adevărat pacienţii.</p>
      <p>„În afara unor probleme reale, pe care nu le contest, dar care nu au legătură cu pacienţii, prin presă, nu este o soluţie fezabilă pentru pacienţi. Vă asigur că în zilele următoare veţi vedea lucrurile pe care le vom face. Interesul pe fond este să funcţioneze sistemul în condiţii cât mai bune”, a spus primarul, adăugând că „în afară de funcţionarea normală sunt şi proiectele mari”.</p>
      <p>Edilul a amintit că, împreună cu Spitalul Judeţean, cel Municipal derulează proiecte în valoare de 15 milioane euro şi a dat, ca exemplu de problemă urgentă care trebuie rezolvată, cea a repartiţiilor pentru noul bloc construit pentru medici în curtea Spitalului Municipal: „Dacă reuşim să menţinem câteva apartamente şi pentru susţinătorii unor pacienţi din alte localităţi, ca să nu stea la hoteluri când vin, pentru pacienţi ar fi bine, aceasta este una dintre priorităţile reale”.</p>
      <p>Pe de altă parte, primarul a sugerat că nu vede nici el cu ochi buni felul în care managerul Dacian Foncea conduce Spitalul Municipal, acuzând maniera acestuia de a relaţiona cu medicii şi de a scoate din „bucătăria internă” probleme pe care era dator să le rezolve, nu să le amplifice discutând despre ele prin comunicate de presă.</p>
      <p>„Comunicatele de presă, ştirile în cascadă nu rezolvă problemele pacienţilor”, a spus Bolojan.</p>
      <p>Cel mai probabil, primarul, care este şi preşedintele PNL Bihor, va anunţa o decizie privind managementul Spitalului Municipal după campania electorală.</p>
    </article>
  </body>
</html>