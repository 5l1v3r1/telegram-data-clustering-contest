<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/epixeiriseis/story/196572/salus-index-awards-2019-me-ixira-minymata-apo-ti-farmakoviomixania-i-aponomi-ton-vraveion"/>
    <meta property="og:site_name" content="CNN.gr"/>
    <meta property="article:published_time" content="2019-11-07T12:05:22+00:00"/>
    <meta property="og:title" content="Salus Index Awards 2019: Με ηχηρά μηνύματα από τη φαρμακοβιομηχανία η απονομή των βραβείων"/>
    <meta property="og:description" content="Με ηχηρά μηνύματα από τον κλάδο του φαρμάκου, αλλά και καινοτομίες ως προς την απονομή των τιμητικών διακρίσεων πραγματοποιήθηκε την Τετάρτη (06/11/2019) η..."/>
  </head>
  <body>
    <article>
      <h1>Salus Index Awards 2019: Με ηχηρά μηνύματα από τη φαρμακοβιομηχανία η απονομή των βραβείων</h1>
      <h2>Με ηχηρά μηνύματα από τον κλάδο του φαρμάκου, αλλά και καινοτομίες ως προς την απονομή των τιμητικών διακρίσεων πραγματοποιήθηκε την Τετάρτη (06/11/2019) η εκδήλωση Salus Index Awards 2019, που διοργανώνει κάθε χρόνο η εκδοτική εταιρεία New Times. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Διονυσία Προκόπη, CNN Greece 14:05 , 07 November 2019</p>
      <p>Φέτος, εκτός από την επιχειρηματική αριστεία στον<b> τομέα Υγεία – Φάρμακο – Ομορφιά</b> τιμήθηκαν <b>προσωπικότητες</b> του <b>ιατρικού</b> <b>κόσμου</b>, της <b>έρευνας</b> και των <b>συλλόγων</b> <b>ασθενών</b>, εξήγησε ο επικεφαλής της New Times <b>Σπύρος Κτενάς</b>, ανοίγοντας την εκδήλωση. Εκ μέρους της κυβέρνησης, ο <b>υφυπουργός Υγείας</b>, <a href="https://www.cnn.gr/eidhseis/tag/38772/vasilhs-kontozamanhs"><b>Βασίλης Κοντοζαμάνης</b></a> τόνισε ότι «οφείλουμε ως κράτος να διασφαλίσουμε τη βιωσιμότητα των επιχειρήσεων, να δώσουμε κίνητρα για Έρευνα και Ανάπτυξη», χωρίς να επεκταθεί περαιτέρω στο φλέγον ζήτημα του clawback. Ωστόσο, αυτό ήταν που κυριάρχησε στους σύντομους χαιρετισμούς των θεσμικών εκπροσώπων της φαρμακοβιομηχανίας.</p>
      <p>«Μπορεί να βγήκε η χώρα από το μνημόνια, δεν ισχύει το ίδιο όμως για τον κλάδο του φαρμάκου» ανέφερε χαρακτηριστικά ο πρόεδρος του <a href="https://www.cnn.gr/eidhseis/tag/61977/sfee"><b>Συνδέσμου Φαρμακευτικών Επιχειρήσεων Ελλάδας</b></a> (ΣΦΕΕ), <b>Ολύμπιος Παπαδημητρίου</b>. «Θα έπρεπε σήμερα, να βραβευθεί κάθε εταιρεία που διαθέτει αποζημιούμενα φάρμακα στη χώρα, δεδομένου ότι διαθέτει <b>1 στα 2 φάρμακα δωρεάν</b> βάσει των δυσβάσταχτων και υποχρεωτικών επιστροφών που καλείται να καταβάλλει» πρόσθεσε. Το <b>clawback</b> του <b>ΕΟΠΥΥ</b> μόνο φέτος φαίνεται να αγγίζει τα <b>800 εκατ. ευρώ.</b> Απευθυνόμενος στην κυβέρνηση, ο κ. Παπαδημητρίου είπε ότι φαίνεται να έχει αντιληφθεί ότι ο κλάδος βρίσκεται στα όρια της αντοχής του, με κάποιες κινήσεις προς τη σωστή κατεύθυνση, ωστόσο «οι κινήσεις αυτές δεν έχουν μεταφραστεί σε ουσία».</p>
      <p>Εκ μέρους της <a href="https://www.cnn.gr/eidhseis/tag/41745/panellhnia-enosh-farmakoviomhxanias"><b>Πανελλήνιας Ένωσης Φαρμακοβιομηχανίας</b></a>, ο εντεταλμένος της σύμβουλος <b>Βασίλης Πενταφράγκας</b> τόνισε ότι το φάρμακο είναι <b>κλάδος προστιθέμενης αξίας</b> που συγκεντρώνει πλεονεκτήματα για διεθνή πορεία των παραγόμενων προϊόντων. «Δυστυχώς αντιμετωπίζεται ως ένας κλάδος που μπορούμε να τον απομυζήσουμε. Αυτό που γίνεται στη χώρα μας είναι καταχρηστικό. Και περισσότερο επώδυνο για εμάς είναι ότι τείνει να αποτελέσει κανονικότητα. Έχουμε ξεχάσει τι σημαίνει εξορθολογισμός και προσπαθούμε να διαχειριστούμε ένα πλαίσιο στο οποίο υποτίθεται δεν έχουμε δυνατότητα παρεμβάσεων. Δεν θα το δεχθούμε αυτό, σαν Πανελλήνια Ένωση Φαρμακοβιομηχανίας θα συνεχίσουμε να φωνάζουμε να αναδείξουμε την προστιθέμενη αξία και να αναδείξουμε μια Ελλάδα της δημιουργίας και της ανάπτυξης» τόνισε.</p>
      <p>Τέλος, ο πρόεδρος του <b>PhRMA Innovation Forum</b>,<b> Μάκης Παπαταξιάρχης</b>, υπενθύμισε ότι η υγεία στη χώρα μας, με όρους ισοτιμίας και αξιοπρέπειας, το διάστημα των τελευταίων 9 ετών δοκιμάζεται. «Έχουμε ανάγκη κυρίαρχου προτύπου και μπορούμε να το έχουμε» τόνισε και πρόσθεσε πως «είμαστε σε θέση να οικοδομούμε συμμαχίες και να εκτελέσουμε πειθαρχημένα ό,τι συμφωνήσαμε». Το φάρμακο και η καινοτομία έχουν σαφώς κοινωνικό πρόσημο, είναι «ώρα για απενοχοποίηση», είπε ο κ. Παπαταξιάρχης και ολοκλήρωσε το χαιρετισμό τονίζοντας ότι «αυτό που διεκδικούμε είναι το ύψιστο δικαίωμα, σε όρους ισοτιμίας και αξιοπρέπειας» στην υγεία. Χαιρετισμό απηύθυναν, επίσης, ο κ. <b>Χριστόφορος Σαρδελής</b>, γενικός γραμματέας της Ένωσης Ασφαλιστικών Εταιρειών Ελλάδος και πρόεδρος της Εθνικής Ασφαλιστικής, καθώς και ο πρώην υπουργός Υγείας, <b>Παναγιώτης Κουρουμπλής</b>.</p>
      <figure>
        <iframe src="https://www.youtube.com/embed/Ay2B1WBmbQ8" width="1280" height="720" data-service="Youtube" scrolling="no"/>
      </figure>
      <h3>Αφιερωμένο στους αδελφούς Γιαννακόπουλου το βραβείο της ΒΙΑΝΕΞ</h3>
      <p>Τιμητική διάκριση έλαβε για μία ακόμα χρονιά, η μεγάλη ελληνική φαρμακοβιομηχανία ΒΙΑΝΕΞ. Το βραβείο παρέλαβε εκ μέρους της διοίκησης και του προέδρου και διευθύνοντος συμβούλου του Ομίλου Δημήτρη Γιαννακόπουλου, η διευθύντρια Διασφάλισης Ποιότητας της<b> <a href="https://www.cnn.gr/eidhseis/tag/20332/vianex">ΒΙΑΝΕΞ</a>, Γεωργία Βέρδη.</b></p>
      <p>«Το βραβείο αφιερώνουμε στους αείμνηστους αδελφούς Παύλο, Θανάση και Κώστα Γιαννακόπουλο, διότι μας άφησαν ως κληρονομιά την κορυφαία φαρμακευτική βιομηχανία, διεθνούς αναγνώρισης. Θα συνεχίσουμε το έργο τους διατηρώντας πάντα το στόχο μας για συνεχή έρευνα, καινοτομία, ανάπτυξη, ποιότητα, διαφάνεια, υγεία και ασφάλεια. Για εμάς η "Ποιότητα στην παραγωγή – είναι φροντίδα για τον Άνθρωπο" ανέφερε η κ. Βέρδη, κατά την παραλαβή του βραβείου από τον κ. Κουρουμπλή.</p>
      <figure>
        <img src="https://cdn.cnngreece.gr/images/news/2019/11/07/vianex2019_1.jpg"/>
      </figure>
      <p>Η διευθύντρια Διασφάλισης Ποιότητας της ΒΙΑΝΕΞ αναφέρθηκε, επίσης, στην υψηλή ποιότητα των προϊόντων και υπηρεσιών που εμπιστεύονται διαχρονικά διεθνείς φαρμακευτικές εταιρείες, συνάπτοντας μεγάλες συνεργασίες, καθώς και στην εξαγορά της εταιρείας ΦΑΡΜΑΝΕΛ το 2019, με σκοπό να ενδυναμωθεί η θέση της ΒΙΑΝΕΞ στην αγορά των γενοσήμων. </p>
      <h3>Τιμητικές διακρίσεις </h3>
      <p>Διακεκριμένες προσωπικότητες της επιστημονικής κοινότητας βραβεύθηκαν, φέτος στα Salus Index «τιμής ένεκεν». Τις τιμητικές διακρίσεις έλαβαν ο <b>Ανάργυρος Μαριόλης</b>, διευθυντής του Κέντρου Αρεόπολης Μάνης και πρόεδρος της Ελληνικής Εταιρείας Γενικής/Οικογενειακής Ιατρικής, ο <b>Γεώργιος Πισσάκας</b>, πρόεδρος της Ελληνικής Εταιρείας Ακτινοθεραπευτικής Ογκολογίας, ο <b>Γιάννης Ματσούκας</b>, καθηγητής Χημείας του Πανεπιστημίου Πατρών, η <b>Βάσω Αποστολοπούλου</b>, καθηγήτρια Ανοσολογίας του Πανεπιστημίου Victoria της Αυστραλίας, η <b>Βάσω Μαράκα</b>, πρόεδρος της Πανελλήνιας Ομοσπονδίας Ατόμων με Σκλήρυνση κατά Πλάκας και ο <b>Λάζαρος Καρνέσης</b>, διευθυντής της Α΄ Παθολογικής κλινικής του 401 ΓΣΝΑ. </p>
      <p>Βραβείο έλαβαν, επίσης, οι γιατροί <b>Κωνσταντίνος Πάντος</b>, γυναικολόγος, ιδρυτής της κλινικής Γένεσις Αθηνών, <b>Dr Σωτήρης Τσιούμας</b>, πρόεδρος της Αισθητικής Ιατρικής Ελλάδας &amp; Professor Aesthetic Medicine, UNICAM, <b>Dr Κωνσταντίνος Αναστασάκης</b>, χειρουργός κεφαλής-τραχήλου,<b> Dr Νίκος Ναούμ</b>, πρόεδρος της Ελληνικής Εταιρείας Κοσμητικής Γυναικολογίας,<b> Dr Παναγιώτης Ψαθάς</b> πρόεδρος του Institute of Life και <b>Έρως Νικητός</b>, κλινικός εμβρυολόγος και διευθυντής εργαστηρίου του Institute of Life. </p>
      <p>Συνολικά, οι εταιρείες που βραβεύθηκαν είναι οι εξής: Εθνική Ασφαλιστική, Elpen, Janssen Ελλάδος, Boehringer Ingelheim, ΒΙΑΝΕΞ, Όμιλος ΥΓΕΙΑ, Ιατρικό Αθηνών, Όμιλος Τσέτη, ΠΕΙΦΑΣΥΝ, Menarini Hellas, Power Health, ALCON, SANOFI, ΠΡΟΦΑΡΜ, Medochemie Ελλάς, Pharmathen, Prime Pharm, ANABIOSIS, Όμιλος ΙΑΣΩ, MSD, ABBVIE, Pfizer, Green Import, Όμιλος Λιναρδάκη, Libytec, GAP, ΨΗΜΙΤΗ, Δέλτα Ιατρική, GENESIS Pharma.</p>
      <p>Στο τέλος της εκδήλωσης δόθηκε και ο φερώνυμος ετήσιος οδηγός, Salus index 2019. </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/196212/xekinaei-o-dialogos-gia-to-clawback-kai-ti-farmakeytiki-dapani">Ξεκινάει ο διάλογος για το clawback και τη φαρμακευτική δαπάνη</a>
        </li>
        <li>
          <a href="https://www.cnn.gr/oikonomia/epixeiriseis/story/195763/h-vianex-sto-proto-unlimited-abilities-days">Η ΒΙΑΝΕΞ στο πρώτο «Unlimited #Αbilities Days»</a>
        </li>
        <li>
          <a href="https://www.cnn.gr/oikonomia/epixeiriseis/story/195545/salus-index-awards-2019-tetarti-6-noemvrioy-sto-xenodoxeio-grande-bretagne-hotel-athens">Salus Index Awards 2019: Τετάρτη 6 Νοεμβρίου στο ξενοδοχείο Grande Bretagne Hotel Athens</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/76533/salus-index-awards">SALUS INDEX AWARDS</a>
        </li>
        <li>
          <a href="https://www.cnn.gr/eidhseis/tag/12417/farmakoviomixania">ΦΑΡΜΑΚΟΒΙΟΜΗΧΑΝΙΑ</a>
        </li>
        <li>
          <a href="https://www.cnn.gr/eidhseis/tag/61977/sfee">ΣΦΕΕ</a>
        </li>
        <li>
          <a href="https://www.cnn.gr/eidhseis/tag/41745/panellhnia-enosh-farmakoviomhxanias">ΠΑΝΕΛΛΗΝΙΑ ΕΝΩΣΗ ΦΑΡΜΑΚΟΒΙΟΜΗΧΑΝΙΑΣ</a>
        </li>
        <li>
          <a href="https://www.cnn.gr/eidhseis/tag/20332/vianex">ΒΙΑΝΕΞ</a>
        </li>
        <li>
          <a href="https://www.cnn.gr/eidhseis/tag/12412/clawback">CLAWBACK</a>
        </li>
        <li>
          <a href="https://www.cnn.gr/eidhseis/tag/1004/vraveia">ΒΡΑΒΕΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/07/196615/snapshot/2740365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196623/snapshot/2678365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196637/snapshot/76727103_10157826092878054_2741461106592579584_o.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196636/snapshot/2714346.jpg"/>
      </figure>
    </article>
  </body>
</html>