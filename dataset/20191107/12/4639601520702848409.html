<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/politics/nea-stoixeia-apo-kikilia-gia-tin-oikonomiki-diaxeirisi-sto-kethea/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T12:52:40+00:00"/>
    <meta property="og:title" content="Νέα στοιχεία από Κικίλια για την οικονομική διαχείριση στο ΚΕΘΕΑ"/>
    <meta property="og:description" content="Κατέθεσε σχετικό πόρισμα του Γενικού Λογιστηρίου του Κράτους"/>
  </head>
  <body>
    <article>
      <h1>Νέα στοιχεία από Κικίλια για την οικονομική διαχείριση στο ΚΕΘΕΑ</h1>
      <h2>Κατέθεσε σχετικό πόρισμα του Γενικού Λογιστηρίου του Κράτους</h2>
      <address><time datetime="2019-11-07T12:52:40+00:00">07 Nov 2019, 12:52</time> by <a rel="author">Σταυρόπουλος Λάμπρος</a></address>
      <p>Νέα στοιχεία κατέθεσε ο υπουργός Υγείας <a href="https://www.tovima.gr/tag/%CE%B2%CE%B1%CF%83%CE%AF%CE%BB%CE%B7%CF%82-%CE%BA%CE%B9%CE%BA%CE%AF%CE%BB%CE%B9%CE%B1%CF%82/">Βασίλης Κικίλιας</a> για το <a href="https://www.tovima.gr/tag/%CE%BA%CE%B5%CE%B8%CE%B5%CE%B1/">ΚΕΘΕΑ</a>, αυτή την φορά για ζητήματα οικονομικής διαχείρισης μετά από έλεγχο που διενήργησε το ΓΛΚ για την περίοδο από 1.7.18 έως 30.6.19. Μάλιστα άφησε ανοιχτό το ενδεχόμενο να υπάρξουν και άλλες αποκαλύψεις λέγοντας ότι «κανείς δεν μπορεί να εγγυηθεί τι πρόκειται να αποκαλυφθεί».</p>
      <p><b><a href="https://www.tovima.gr/wp-content/uploads/2019/11/07/07-11.pdf">Το πόρισμα</a></b> που συντάχθηκε μετά την έκθεση αποτελεσμάτων ελέγχου του ΚΕΘΕΑ στο σύνολό του από το ΓΛΚ, κατατέθηκε στις συναρμόδιες κοινοβουλευτικές επιτροπές όπου μεταξύ των άλλων συζητείται και η ΠΝΠ του υπουργείου Υγείας η οποία ρυθμίζει θέματα λειτουργίας του ΚΕΘΕΑ.</p>
      <p>
        <a href="https://www.in.gr/2019/11/07/economy/bloomberg-mati-stous-ependytes-kleinei-kyvernisi/">Bloomberg : Το μάτι στους επενδυτές κλείνει η κυβέρνηση</a>
      </p>
      <p>
        <b>Δείτε επίσης: <a href="https://www.tovima.gr/2019/11/06/politics/apokalypseis-kikilia-gia-kykloma-apofylakiseon-narkemporon-meso-kethea/">Αποκαλύψεις Κικίλια για κύκλωμα αποφυλακίσεων ναρκεμπόρων μέσω ΚΕΘΕΑ</a></b>
      </p>
      <p>Όπως είπε ο κ. Κικίλιας μετά τον έλεγχο που διενεργήθηκε εντοπίστηκαν ουσιαστικά ευρήματα και έγιναν οι απαραίτητες συστάσεις. Μεταξύ αυτών που διαπίστωσε το ΓΛΚ είναι μη ρεαλιστική κατάρτιση του προϋπολογισμού εξόδων, περιπτώσεις με δεσμεύσεων ποσών, μεταγενέστερη του χρόνου δαπάνη, ότι δεν τηρούσε ο φορέας τα προβλεπόμενα, χρηματικά εντάλματα που δεν φέρουν τα ονοματεπώνυμα των προσώπων που τα υπογράφουν, μη τήρηση προβλεπόμενων διαδικασιών προμήθειας αγαθών, απευθείας αναθέσεις με μη πρόγραμμα προμηθειών, μη ανάρτηση στην Διαύγεια των ενταλμάτων του 2017 κλπ.</p>
      <p>Η παρέμβαση του υπουργού Υγείας προκάλεσε την αντίδραση του προκατόχου του Ανδρέα Ξανθού, ο οποίος τον κατηγόρησε ότι «σπεύδει να ενισχύσει το αφήγημά του περί φαυλότητας και κακοδιαχείρισης συνεχίζοντας τον δημόσιο διασυρμό του ΚΕΘΕΑ που ξεκίνησε ο ίδιος». «Βλέπω ότι τα κόμματα πρέπει να αρχίσουν να παίρνουν θέση επί των στοιχείων και δεν έχει να κάνει με το σύνολο των εργαζομένων του ΚΕΘΕΑ.</p>
      <p>Το ΓΛΚ μετά από εντολή της κυβέρνησής σας έκανε έλεγχο και βρήκε αυτά τα στοιχεία και καμία ενημέρωση δεν είχαμε από κανένα πρώην ΔΣ», του απάντησε ο κ. Κικίλιας. Ο βουλευτής του ΣΥΡΙΖΑ Σάκης Παπαδόπουλος αντέδρασε συνδέοντας τον όλο χειρισμό του υπουργού Υγείας με την κατάργηση του αυτοδιοίκητου του ΚΕΘΕΑ στο οποίο προχωρά με ΠΝΠ προκαλώντας τις σφοδρές αντιδράσεις των εργαζομένων του φορέα και έκανε λόγο για «αυταρχική διάθεση της κυβέρνησης να οικοδομήσει ένα κομματικά ελεγχόμενο γαλάζιο κράτος». «Αυτά τα στοιχεί μπορεί να τα ελέγξει η Δικαιοσύνη», πρόσθεσε.</p>
      <p>Ο κ. Κικίλιας σχολίασε ότι «αντί να μου πείτε πόσο δίκιο είχατε και πόσο σοβαρός ήσασταν που μόνο με ενδείξεις δεν μιλήσατε αλλά μόνο όταν είχατε αποδείξεις». «Με εγκαλείτε για σοβαρότητα; Το θέμα το έχει προφανώς ο ΣΥΡΙΖΑ. Να έρθει το απελθών ΔΣ να δώσει εξηγήσεις», πρόσθεσε. Εκ μέρους του ΜέΡΑ25 ο Κρίτων Αρσένης απέδωσε στον υπουργό Υγείας ότι «δεν σας άρεσε η εκλογή του προέδρου που θα γινόταν στο ΚΕΘΕΑ», καθώς και ότι «θέλατε να ελέγχετε το ΔΣ». «Μας φέρνετε τα χαρτάκια για να υποστηρίξετε τι, κάτι που δεν ξέρατε όταν λάβατε την απόφαση για την ΠΝΠ;», διερωτήθηκε.</p>
      <p>Εκ μέρους της ΝΔ ο Λάζαρος Τσαβδαρίδης τόνισε ότι «στηρίζουμε το ΚΕΘΕΑ και τις δομές του, προφανώς κάνει ένα πάρα πολύ σημαντικό», αλλά «από αυτό το σημείο μέχρι να κάνει κακοδιαχείριση, θα κάνουμε ότι πρέπει για να το αποτρέψουμε». «Μας ενδιαφέρει η χρηστή διοίκηση», σημείωσε, ενώ ο βουλευτής του ΚΙΝΑΛ Βασίλης Κεγκέρογλου τόνισε ότι «δεν βοηθάει καθόλου το κλίμα της οξείας πόλωσης και άγονης αντιπαράθεσης την ώρα που χιλιάδες άνθρωποι περιμένουν την βοήθεια του ΚΕΘΕΑ, το οποίο προσφέρει μεγάλο κοινωνικό έργο και χρειάζεται την αναβάθμισή του και την αντιμετώπιση προβλημάτων». «Καταγγείλαμε τον υπουργό για τον τρόπο που αντιμετώπισε το θέμα της διοίκησης του ΚΕΘΕΑ», είπε ζητώντας η διοίκηση που διόρισε στο ΚΕΘΕΑ να είναι μεταβατική.</p>
      <p>Ο βουλευτής της Ελληνικής Λύσης Βασίλης Βιλιάρδος σχολίασε ότι «δεν είναι σωστό να μας φέρνει εδώ καθημερινά στοιχεία ο υπουργός», ενώ από το ΚΚΕ ο Γιώργος Λαμπρούλης τόνισε ότι «δεν θα κάνουμε δίκη προθέσεων», σημειώνοντας ότι το ΓΛΚ έχει μια κλίμακα βαθμολόγησης από το 1-5 και ότι «το ΚΕΘΕΑ πήρε 2, κοντά δηλαδή στο άριστα».</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>