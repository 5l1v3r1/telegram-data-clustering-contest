<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/07/maharashtra-govt-formation-gadkari-confirms-not-returning-to-state-politics.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-07T12:50:00+00:00"/>
    <meta property="og:title" content="ഫഡ്‌നാവിസ് തന്നെ മുഖ്യമന്ത്രിയെന്ന് ഗഡ്കരി; സേന എംഎല്‍എമാര്‍ റിസോര്‍ട്ടിലേക്ക്?"/>
    <meta property="og:description" content="ന്യൂഡല്‍ഹി/മുംബൈ∙ മഹാരാഷ്ട്രയില്‍ ശിവസേനയുടെ പിന്തുണയോടെ ദേവേന്ദ്ര ഫഡ്‌നാവിസ് മുഖ്യമന്ത്രിയായി സര്‍ക്കാര്‍ അധികാരത്തിലെത്തുമെന്ന് കേന്ദ്രമന്ത്രി.Devendra Fatnavis. Maharashtra. Bjp. Manorama News. manorama Online. Malayalam news. ദേവേന്ദ്ര ഫട്നാവിസ്. മനോരമ ന്യൂസ് മനോരമ ഓൺലൈൻ. മലയാളം വാർത്ത.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഫഡ്‌നാവിസ് തന്നെ മുഖ്യമന്ത്രിയെന്ന് ഗഡ്കരി; സേന എംഎല്‍എമാര്‍ റിസോര്‍ട്ടിലേക്ക്?</h1>
      <address><time datetime="2019-11-07T12:50:00+00:00">07 Nov 2019, 12:50</time> by <a rel="author">മനോരമ ലേഖകൻ</a></address>
      <p>ന്യൂഡല്‍ഹി/മുംബൈ∙ മഹാരാഷ്ട്രയില്‍ ശിവസേനയുടെ പിന്തുണയോടെ ദേവേന്ദ്ര ഫഡ്‌നാവിസ് മുഖ്യമന്ത്രിയായി സര്‍ക്കാര്‍ അധികാരത്തിലെത്തുമെന്ന് കേന്ദ്രമന്ത്രി നിതിന്‍ ഗഡ്കരി. സമവായത്തിനായി തന്നെ മുഖ്യമന്ത്രിയാക്കുമെന്ന തരത്തില്‍ പ്രചരിക്കുന്ന വാര്‍ത്തകള്‍ ശരിയല്ലെന്നും ഗഡ്കരി പറഞ്ഞു. ഇന്നു രാവിലെ ഗഡ്കരി പെട്ടെന്നു ഡല്‍ഹിയില്‍നിന്നു നാഗ്പുരിലെ ആര്‍എസ്എസ് ആസ്ഥാനത്തു പറന്നെത്തിയതിനെ തുടര്‍ന്ന് ഗഡ്കരി മുഖ്യമന്ത്രിയാകുമെന്ന തരത്തില്‍ അഭ്യൂഹം ഉയര്‍ന്നിരുന്നു. താന്‍ ഡല്‍ഹിയില്‍ തന്നെ നില്‍ക്കുമെന്നും മഹാരാഷ്ട്രയിലേക്കു പോകില്ലെന്നും ഗഡ്കരി പ്രതികരിച്ചു. ഫഡ്‌നാവിസ് തന്നെയാണ് മുഖ്യമന്ത്രിയാകുക. ബിജെപിക്ക് 105 സീറ്റുകള്‍ ഉള്ള സാഹചര്യത്തില്‍ പാര്‍ട്ടിയില്‍നിന്നു തന്നെയാവും മുഖ്യമന്ത്രിയെന്നും ഗഡ്കരി അറിയിച്ചു. സര്‍ക്കാര്‍ രൂപീകരണവുമായി ബന്ധപ്പെട്ട് ബിജെപിയും സേനയും തമ്മില്‍ ഉടലെടുത്ത അഭിപ്രായഭിന്നതയില്‍ ആര്‍എസ്എസ് ഇടപെട്ടിട്ടില്ലെന്നും അദ്ദേഹം പറഞ്ഞു. </p>
      <p>മുഖ്യമന്ത്രി സ്ഥാനം വീതം വയ്ക്കണമെന്ന ശിവസേനയുടെ ആവശ്യം തള്ളിയ ഫഡ്‌നാവിസിനെതിരെ കടുത്ത അതൃപ്തിയാണ് സേന നേതൃത്വത്തിനുള്ളത്. ഈ സാഹചര്യത്തില്‍ പ്രശ്‌ന പരിഹാരത്തിനായി ഗഡ്കരിയെ മുഖ്യമന്ത്രിയാക്കി സേനയെ അനുനയിപ്പിക്കണമെന്ന വാദവും ബിജെപിയില്‍ ഉയര്‍ന്നിരുന്നു. ചൊവ്വാഴ്ച രാത്രി ഫഡ്‌നാവിസ് നാഗ്പുരിലെത്തി ആര്‍എസ്എസ് മേധാവി മോഹന്‍ ഭാഗവതുമായി കൂടിക്കാഴ്ച നടത്തിയിരുന്നു. </p>
      <p>അതേസമയം പാര്‍ട്ടി പിളര്‍ത്താന്‍ ബിജെപി ശ്രമിക്കുമെന്ന ആശങ്കയില്‍ എംഎല്‍എമാരെ പഞ്ചനക്ഷത്ര ഹോട്ടലിലേക്കു മാറ്റിയെന്ന വാര്‍ത്ത ശരിയല്ലെന്നു ശിവസേനാ എംപി സഞ്ജയ് റാവുത്ത് പറഞ്ഞു. പാര്‍ട്ടിയില്‍ യാതൊരു ഭിന്നതയുമില്ല. ഒരാള്‍ക്കു പോലും ശിവസേന എംഎല്‍എമാരുടെ അടുത്തുപോലും എത്താന്‍ കഴിയില്ലെന്നും അദ്ദേഹം പറഞ്ഞു. എന്നാല്‍ മുംബൈയില്‍ ഉദ്ധവ് താക്കറെയുടെ വസതിയായ മാതോശ്രീക്കു സമീപത്ത് ബാന്ദ്ര കുര്‍ള കോംപ്ലക്‌സിലെ പഞ്ചനക്ഷത്ര ഹോട്ടലിലേക്ക് എംഎല്‍എമാരെ മാറ്റാന്‍ നീക്കമുള്ളതായി സൂചനയുണ്ട്. സേനയ്ക്ക് 56 എംഎല്‍എമാരാണുള്ളത്. സേനയിലെ പല എംഎല്‍എമാര്‍ക്കും ബിജെപിയുടെ നേതൃത്വത്തില്‍ സര്‍ക്കാര്‍ രൂപീകരിക്കാനാണു താല്‍പര്യമെന്നു വാര്‍ത്തയുണ്ടായിരുന്നു. സര്‍ക്കാര്‍ രൂപീകരണവുമായി ബന്ധപ്പെട്ട് സഞ്ജയ് റാവുത്ത് കഴിഞ്ഞ ദിവസം എന്‍സിപി നേതാവ് ശരദ് പവാറുമായി ചര്‍ച്ച നടത്തിയെങ്കിലും ഫലമുണ്ടായില്ല. സേനയുമായി ചേര്‍ന്ന് സര്‍ക്കാര്‍ ഉണ്ടാക്കാനില്ലെന്ന് കോണ്‍ഗ്രസ് അധ്യക്ഷ സോണിയാ ഗാന്ധിയും വ്യക്തമാക്കിയിട്ടുണ്ട്. </p>
      <p>മുഖ്യമന്ത്രി ദേവേന്ദ്ര ഫഡ്‌നാവിസ് ഇന്നു ഗവര്‍ണര്‍ ഭഗവത് സിങ് ഖൊഷിയാരിയെ കാണുമെന്നും റിപ്പോര്‍ട്ടുണ്ട്. നിയമസഭയുടെ കാലാവധി തീരുന്ന നാളെയ്ക്കുള്ളില്‍ പുതിയ സര്‍ക്കാര്‍ രൂപീകരിക്കാന്‍ കഴിഞ്ഞില്ലെങ്കില്‍ സംസ്ഥാനം രാഷ്ട്രപതി ഭരണത്തിലാകും.</p>
      <p><b>English Summary</b>: Maharashtra Government Formation Gadkari Confirms Not Returning To State Politics  </p>
    </article>
  </body>
</html>