<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/rinok-zhitlovoji-neruhomosti-kiyeva-shcho-zaraz-shcho-bude-tendenciji-ta-ochikuvannya-50052171.html"/>
    <meta property="og:site_name" content="НВ"/>
    <meta property="article:published_time" content="2019-11-07T12:38:00+00:00"/>
    <meta property="og:title" content="Що відбувається з ринком житлової нерухомості Києва"/>
    <meta property="og:description" content="Спад активності. Що буде далі?"/>
  </head>
  <body>
    <article>
      <h1>Що відбувається з ринком житлової нерухомості Києва</h1>
      <h2>Спад активності. Що буде далі?</h2>
      <address><time datetime="2019-11-07T12:38:00+00:00">07 Nov 2019, 12:38</time> by <a rel="author">Роман Савченко</a></address>
      <p>З початку року ринок живе в стані передвиборчої кампанії: спочатку президентської, потім парламентської, тепер ось починається мерська. Такі процеси завжди викликають спад інтенсивності. Особливо чітко це можна було побачити в травні, далі свою роль зіграв фактор сезонності: літо — не найкасовіший момент з точки зору угод. Здавалося б, прийшов час для відновлення активності, але покупці знову відклали покупку-продаж нерухомості на більш пізній період.</p>
      <p>Останнім часом основний покупець житла в Києві - це кінцевий користувач, тобто той, хто збирається жити в купленій квартирі. Але інвестиційний потенціал нерухомість теж зберігає. Якщо купувати квартиру на ранніх етапах і потім продавати, то прибутковість становить не менше 30−40%. При цьому в кінці 2018 року в більшості комплексів спостерігався накопичувальний ефект залишків по квартирах. Тобто, навіть виводячи в продаж нові черги, девелопери не задовольняли свої потреби з точки зору залучення коштів.</p>
      <aside>В середньому по ринку перед введенням будинку в експлуатацію залишаються непроданими близько 20% квартир</aside>
      <p>В середньому по ринку перед введенням будинку в експлуатацію залишаються непроданими близько 20% квартир. Це обумовлено двома факторами: перший — це <b>стратегія девелопера</b>, другий — <b>велика кількість і різноманітність квартир на ринку</b>.</p>
      <p><b>За різними даними, таких непроданих квартир на ринку зараз 30−35 тис.</b> Для неактивного ринку це багато, але, якщо з’являться механізми кредитування і підвищаться доходи населення, ця кількість може швидко скоротитися.</p>
      <p>Проекти, які вийшли на ринок в 2019 році, будуть здаватися 2022−2023 роках, якщо вони масштабні - ще пізніше. При цьому чітко видно інша тенденція: <b>люди хочуть жити тут і зараз, хочуть купувати якісне та гідне житло, але вже практично на етапі здачі будинків в експлуатацію або вже з ремонтом.</b> Вихід же нових будинків (черг) розширює квартирний фонд і не дозволяє продавати квартири на кінцевих етапах будівництва по ряду причин: споживач бачачи інвестиційну ціну на 30−40% нижче, ніж в об'єкті, що здається в експлуатацію, все-таки вирішує почекати 2−3 роки, в цей момент він стає інвестором, а не кінцевим користувачем (покупцем), за 2−3 роки ситуація змінюється, і він так само може продати свої права на квартиру, так і з’являються ще додаткові гравці, які складають конкуренцію забудовнику. Тому девелопери трохи зменшили свій вхід в нові проекти і виводять їх, добре озираючись на ринок. Багато хто буде відкладати вихід нових проектів на кінець 2019 — початок 2020 року.</p>
      <p>Невисока купівельна спроможність і відсутність кредитування на купівлю первинного житла обумовлюють уповільнення темпів будівництва об'єктів, що вже реалізуються. У зв’язку з цим багато девелоперів, щоб закінчити проекти, намагаються знаходити доступні фінанси всередині. Ті ж компанії, які більшу частину грошей збирають з ринку, часто переносять терміни введення в експлуатацію і знижують темпи будівництва.</p>
      <p><b>Сьогодні в тренді формат «місто в місті», коли живеш, працюєш і відпочиваєш в межах ЖК</b>. При цьому створена інфраструктура не завжди відповідає потребам клієнта і багато комплексів розбалансовані в цьому плані. Але деякі великі київські девелопери вже почали підбирати інфраструктуру під потреби потенційних покупців: це школи, дитячі садки та інші об'єкти освіти. Це досить затратна, але найбільш затребувана частина інфраструктури.</p>
      <p>Клієнти в усіх сегментах зараз не готові платити за зайві квадратні метри, тому планувальні рішення повинні бути збалансовані. На перше місце зараз повинен виходити аналіз потреб покупця, наскільки він готовий платити за ті чи інші речі: за дорогий фітнес-клуб в структурі ЖК, сервісні служби та інші додаткові витрати.</p>
      <p><b>Ще одна нова тенденція — це розвиток послуг. </b>Консьєрж-сервіс, сучасна експлуатуюча компанія, сервіси для здачі приміщень в оренду — причому все це максимально в діджитал-форматі. Клієнт повинен вирішувати свої проблеми натисканням декількох клавіш. Для українського ринку це нова територія, але хто виграє боротьбу за сервіси, той виграє війну за клієнта.</p>
    </article>
  </body>
</html>