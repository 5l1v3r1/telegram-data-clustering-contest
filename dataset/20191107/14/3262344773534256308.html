<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32994/bufala-whatsapp-pagamento-sabato-mattina"/>
    <meta property="og:site_name" content="DDay.it"/>
    <meta property="article:published_time" content="2019-11-07T14:59:00+00:00"/>
    <meta property="og:title" content="No, sabato mattina WhatsApp non diventerà a pagamento"/>
    <meta property="og:description" content="È tornata a galla una vecchia bufala: sabato mattina WhatsApp farà pagare un centesimo a messaggio. Non è così: i canali ufficiali non ne parlano. E poi, quale sabato mattina?"/>
  </head>
  <body>
    <article>
      <h1>No, sabato mattina WhatsApp non diventerà a pagamento</h1>
      <h2>È tornata a galla una vecchia bufala: sabato mattina WhatsApp farà pagare un centesimo a messaggio. Non è così: i canali ufficiali non ne parlano. E poi, quale sabato mattina?</h2>
      <address><time datetime="2019-11-07T14:59:00+00:00">07 Nov 2019, 14:59</time> by <a rel="author">Sergio Donato</a></address>
      <p>In queste ore sta girando sulla rete l’ennesima bufala alimentata dal vento della frettolosità: <b>sabato mattina WhatsApp addebiterà un centesimo a messaggio a patto di inviare il messaggio informativo ricevuto a 20 persone</b>.</p>
      <p>Il messaggio che sta rimbalzando è questo:</p>
      <p>
        <i>"Sabato mattina whatsapp diventerà a pagamento! Se hai almeno venti contatti manda questo messaggio a loro. Così risulterà che sei un utilizzatore assiduo e il tuo logo diventerà blu e resterà gratuito (ne hanno parlato al tg). Whatsapp costerà 0,01€ al messaggio. Mandalo a 10 persone.</i>
      </p>
      <p>
        <i>"Salve, siamo Andy e John, i direttori di whatsapp. Qualche mese fa vi abbiamo avvertito che da quest'estate whatsapp non sarebbe stato più gratuito; noi facciamo sempre ciò che diciamo, infatti, le comunichiamo che da oggi whatsapp avrà il costo di 1 euro al mese. Se vuole continuare ad utilizzare il suo account gratuitamente invii questo messaggio a 20 contatti nella sua rubrica, se lo farà, le arriverà un sms dal numero: 123#57 e le comunicheranno che whatsapp per LEI è gratis!!! GRAZIE.... e se non ci credete controllate voi stessi sul nostro sito (www.whatsapp.com). ARRIVEDERCI.</i>
      </p>
      <p>
        <i>PS: quando lo farai la luce diventerà blu (se non lo manderai l'agenzia di whatsapp ti attiverà il costo)."</i>
      </p>
      <figure>
        <img src="https://cdn.dday.it/system/uploads/picture/image/58481/content_small_Image_from_iOS.jpg"/>
      </figure>
      <p>La bufala - perché di questo si tratta - non è nemmeno nuova e ha sulle spalle almeno tre anni di vita. Ma chiunque abbia un minimo di esperienza della rete e dei suoi ombrosi recessi, capisce immediatamente che <b>il messaggio ricevuto, anche per il modo in cui è scritto, è una menzogna bella e buona</b>.</p>
      <p>“La luce diventerà blu”, dice il testo. Quale luce? Il LED di notifica? E gli smartphone che non ce l'hanno? Facendo riferimento al telegiornale,  poi, il testo sembra cercare di darsi un tono di credibilità. Il testo poi dice di inoltrare il messaggio a 10 persone attraverso WhatsApp per non ricevere l’addebito di un centesimo a messaggio. Mentre i sedicenti Andy e John, i direttori (sic) di WhatsApp parlano di 20. Un’asta al rialzo o al ribasso, dipende dai punti di vista.</p>
      <p><b>La cosa più buffa e triste è che il messaggio parla di “sabato mattina”, senza indicare una data precisa.</b> “Sabato mattina” identifica qualsiasi sabato mattina. Ci sono 52 sabato mattina nel 2019.</p>
      <p>Ovviamente, è tutto finto. WhatsApp non addebiterà 0,01 euro a messaggio a partire da sabato mattina se il messaggio non verrà inoltrato a 10/20 persone, perché, sebbene in passato WhatsApp abbia previsto un piccolo abbonamento annuale, <b>non vi è traccia del nuovo corso a pagamento: né sul blog ufficiale di WhatsApp né nella newsroom di Facebook</b>. In entrambi i siti si menziona la nuova possibilità di inserire dei cataloghi di prodotti per la clientela business. Nulla di più.</p>
    </article>
  </body>
</html>