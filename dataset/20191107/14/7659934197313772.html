<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1980711/devrimcilerin-cumhuriyeti-tahrir-meydan%C4%B1na-ho%C5%9Fgeldiniz"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-07T14:00:00+00:00"/>
    <meta property="og:title" content="'Devrimcilerin Cumhuriyeti Tahrir Meydanı'na' hoşgeldiniz"/>
    <meta property="og:description" content="Gufran Yunus* Irak’ın başkenti Bağdat’ta bulunan Millet Bahçesi’nden Tahrir Meydanı’na yaklaştıkça, görüş alanınızı daraltan Irak bayrakları, pankartlar karşılıyor sizi. Burada siyasi kesimlerin eleştirildiği, çalınan hakların geri talep edildiği slo"/>
  </head>
  <body>
    <article>
      <h1>'Devrimcilerin Cumhuriyeti Tahrir Meydanı'na' hoşgeldiniz</h1>
      <address>
        <time datetime="2019-11-07T14:00:00+00:00">07 Nov 2019, 14:00</time>
      </address>
      <p><b>Gufran Yunus*</b><br/><br/>Irak’ın başkenti Bağdat’ta bulunan Millet Bahçesi’nden Tahrir Meydanı’na yaklaştıkça, görüş alanınızı daraltan Irak bayrakları, pankartlar karşılıyor sizi. Burada siyasi kesimlerin eleştirildiği, çalınan hakların geri talep edildiği sloganlar hâkim.<br/><br/><b>Tuk Tuk araçları</b><br/><br/>Adeta bir insan selini andıran sahada önünüze sık sık Tuk Tuk araçları çıkıyor. “Tuk Tuk halkın hizmetinde” demişti, meydanda gitmek istediğim yere götürmek için beni aracına binmeye çağıran 16 yaşındaki Musa. Musa, 25 Ekim’den bu yana, bu sahada ölümden kurtardığı kişilerin sayısını artık tutamadığını belirtiyor ve ekliyor, “Ayaklanmacıların talepleri karşılanana dek buradayım.”<br/><br/><b>Ütopya</b><br/><br/>Tahrir Meydanı’na giriş, sanki bir ‘ütopya’ya veya farklı bir çeşit ‘cumhuriyet’e girmeye benziyor. Hükümetin olmadığı ve kendilerini ilgilendiren meselelerde bizzat kendilerinin karar aldığı bir cumhuriyet… Bunun için tüm imkânlara sahipler.<br/><br/>Gönüllü sağlık ekipleri sahanın dört bir yanında dağılmışlar. İlaç ve ilk yardım ekipmanlarını hazırlamakla meşgul görünen bir sağlık ekibi tarafından durdurulduk. Ekibin sorumlusu 28 yaşındaki Enver el-Kuud, bana şunları söyledi;<br/><br/>“Bu ekip aralarında eczacı, doktor ve hemşirelerin bulunduğu 20 kişiden oluşuyor. Bunlar, gerçek mermi isabet eden veya zehirli gazdan etkilenen yaralılara ilk yardım müdahalesinde bulunarak, yaralıları tedavi için hastanelere naklediyor.”<br/><br/>Doktor Enver, Tahrir Meydanı’ndaki gençlerin yanında olma noktasında kararlı olduğunu sözlerine ekliyor.<br/><br/>Sahada konuştuğum başka bir kadın doktor Şahd Adnan da insani ve ulusal motivasyonun kendisini, ‘devrimciler’ diye nitelediği kişilerin taleplerine destek vermek için burada gönüllü olarak bulunmasında etkili olduğunu belirtiyor. 28 yaşındaki Adnan, özellikle geçtiğimiz günlerde kaçırılan acil tıp teknisyeni Saba el-Mehdavi sonrasında aldığı hiçbir tehditten korkmadığını, meydanda kendini güvende hissettiğini ifade etti.<br/><br/><b>Yemek ve güvenlik</b><br/><br/>Sağlık ekipleri arasında dolaşırken, meydandaki herkese ücretsiz dağıtılan yemekler gözünüze çarpıyor. Burada yemek hazırlayan 42 yaşındaki Şeyma Cebbar, “Bağdat ve diğer şehirlerden insanların bağışlarıyla alınan malzemeler, araçlarla bize getiriliyor. Biz de yemekleri hazırlıyoruz. İşimiz dokuzda başlıyor, akşam yemeğini dağıttıktan sonra bitiyor” ifadelerini kullanıyor. Cebbar, burada yaptığı işi, meydandaki fedakarlıklara kıyasla basit bir iş olarak gördüğünü ifade ediyor ve çocuklarım için daha iyi bir gelecek istiyorum diye tamamlıyor sözlerini.<br/><br/>Tahrir Meydanı’ndaki bu insan seli arasında güvenliğin temini için sahayı denetleyen gönüllü bir ekip var. 20 yaşındaki Abdurrahman Mueyyid, “Amacımız, insanlar için tehdit olabilecek her şeyi uzaklaştırmaktır” diyor. Ayrıca Meydan’daki temizlikten sorumlu, genç kızların yer aldığı bir başka ekip mevcut. Bu ekipte yer alan 20 yaşındaki Lara, okulunda bir oturma eylemi tertip ettiğini ve şimdi burada destek için sahanın temizliğini üstlendiğini aktarıyor.<br/><br/><b>Şahsi talepler</b><br/><br/>Tahrir Meydanı aynı zamanda, insanların, savaş yıllarından ve siyasetçilerin yolsuzluklarından çok çeken ülkedeki sıkıntılardan ayrı olarak şahsi taleplerini dile getirdiği bir platform hüviyetine de sahip. 50 yaşındaki Fevziye Şehid Abdullah, Meydan’da elinde tuttuğu pankartta, 2011 yılından bu yana kayıp olan kocasının akıbetinin ortaya çıkarılmasını talep eden ifadelere yer vermiş. Fevziye, kocasının 30 yılı aşkın bir süre boyunca devlet işlerinde çalıştığını ve kaderinin halen belirsizliğini koruduğunu kaydetti. Fevziye Şehid’in gözyaşları, Cumhuriyet ve Şuheda köprülerinde hayatını kaybeden göstericilerin naaşlarının geçişi sırasında saygı duruşunda bulunanların gözyaşlarına karışıyor.<br/><br/>Cenaze alayının alanı terk etmesiyle insan seli arasında ilerlerken ‘ilk yardım malzemelerini’ üzerinde taşıyan bir genç dikkatimizi çekiyor.<br/><br/><b>Kendisini ‘kurtarıcı’ olarak tanıtan 22 yaşındaki Avn Hafız Casım, şunları söylüyor;</b><br/><br/>“Devrimin başında göz yaşartıcı gazdan etkilenenleri ‘pepsi’ ve alkollü içeceklerle tedavi etmemiz mümkün oluyordu. Bunu gerçekten başarıyorduk. Ancak çevik kuvvet polislerinin kullandığı gaz kapsüllerinin çeşidinin değişmesiyle birlikte, yaralıları kurtarmak neredeyse imkansız hale geldi. Yaralanmaların birçoğu ölümcül oluyor. Buna rağmen inatla devrimcilere destek vereceğim.”<br/><br/><b>Geçiş hükümeti</b><br/><br/>Tahrir gençleri, hükümetin istifası, geçiş hükümetinin kurulması ve seçim yasasında değişiklik gibi talepler üzerinde görüş birliği içerisindeler. Gençlerin talepleri arasında ayrıca yeni bir ‘Bağımsız Seçim Komisyonu’nun kurulması ve partilerin hangi kaynaklar tarafından fonlandığını ortaya çıkaracak partiler yasasının aktifleştirilmesi bulunuyor. Söz konusu talepleri gerçekleştirmek istediklerini belirten 20 yaşındaki İşletme ve Ekonomi Fakültesi öğrencisi Seyf Ahmed, ilk günden bu yana gösterilerde yer aldığını söyledi. Ahmed, yeni bir anayasanın yazılmasını, tüm yetkililerin hesap vermesini, belediye ve il meclislerinin lağvedilmesini istiyor.<br/><br/>“Tahrir’den ayrılınca gelenler tarafından yakılan mumları ve ölenlerin ruhlarına hediye edilmek üzere dağıtılan Kuranı Kerim nüshaları görürsünüz” diyor 40 yaşındaki Adnan Turki Nimet. Meydan’daki mumları yakmakla meşgul olduğunu söyleyen Nimet, bu meşguliyetini, seslerini ulaştırmak için bu ‘devrimde’ hayatını kaybeden ve kendisi için kıymetli kişiler için sürdürdüğünü belirtiyor.<br/><br/>Meydan’ı terk ettiğinde, bir ütopyadan ayrıldığına ikna oluyorsun. Bu ütopyada farklı mezheplerden ve sosyal kesimlerden insanlar yer alıyor. Tümünü bir araya getiren tek hedef ise ülke için yeni bir gelecek.<br/><br/><b>*Bu analiz Şarku'l Avsat tarafından Independent Arabia'dan çevrilmiştir</b></p>
    </article>
  </body>
</html>