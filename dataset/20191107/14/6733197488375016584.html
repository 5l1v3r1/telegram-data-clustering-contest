<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/minitest-bmw-640d-xdrive-gt-svatebni-povoz-dalnicni-expres-i-luxusni-nakladak"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-07T14:00:00+00:00"/>
    <meta property="og:title" content="Minitest BMW 640d xDrive GT: Svatební povoz, dálniční expres i luxusní náklaďák"/>
    <meta property="og:description" content="Jak byste hodnotili bleskurychlou možnost využít komfortního hrbáče od BMW, když nemáte čas a hrnou se na vás povinnosti okolo svatby? Asi nějak takhle…"/>
  </head>
  <body>
    <article>
      <h1>Minitest BMW 640d xDrive GT: Svatební povoz, dálniční expres i luxusní náklaďák</h1>
      <h2>Jak byste hodnotili bleskurychlou možnost využít komfortního hrbáče od BMW, když nemáte čas a hrnou se na vás povinnosti okolo svatby? Asi nějak takhle…</h2>
      <address><time datetime="2019-11-07T14:00:00+00:00">07 Nov 2019, 14:00</time> by <a rel="author">Daniel Fuglevič</a></address>
      <h4>Radosti</h4>
      <ul>
        <li>Komfort a výbava</li>
        <li>Překvapivá agilita</li>
        <li>Skvělá spotřeba</li>
        <li>Uživatelská přívětivost</li>
      </ul>
      <h4>Starosti</h4>
      <ul>
        <li>Upozornění infotainmentu</li>
        <li>Archaicky působící Display Key</li>
      </ul>
      <p><b>9</b>  /10</p>
      <p>Nemám čas. Nemám čas a prostor si auto vytáhnout na oblíbenou okresku a pořádně se začíst do podvozku či motoru, nemám čas se rozvalit v interiéru a postupně si projít celý infotainment a dostupné funkce, nemám čas se více zaobírat designem… i když vím, že řadu 6 GT budu po zbytek času nazývat hrbáčem a stejně bych šel raději do standardní „pětky“ nebo o level výše do „sedmičky“.</p>
      <related>
        <a href="https://www.autorevue.cz/minitest-bmw-640i-xdrive-gran-turismo-2018"/>
      </related>
      <p>Mám totiž povinnosti a na testovaném BMW 640d xDrive Gran Turismo bude záviset část svatebního ansámblu, kterému dělám řidiče. Vlastně mám ale příležitost formou trochu netradičního testu vyzkoušet, jak si vrcholná naftová šestka v těchto reálných a uspěchaných podmínkách povede, a hlavně, jak zapůsobí na mě samotného, člověka bez větších zkušeností s posledními modely BMW. Prostě jako hodit děcko do vody.</p>
      <p>První výzvou je klasický dálniční stint. Pozdě večer přilétám do Prahy z testování <a href="https://www.autorevue.cz/prvni-test-kia-xceed-ma-skvely-podvozek-chybovat-si-nemuze-dovolit">Kie XCeed ve Francii</a>, kousek od letiště si přebírám BMW a dokud mám síly, upaluji domů směrem do rodné Ostravy. Stylem „nasednout a jet“ nechávám vše osudu a čekám, čím mě GT během mých cest potěší a čím bude otravné.</p>
      <h3>Co potěší? Co otráví?</h3>
      <p>Úvodní dojmy jsou skvělé. GT totiž dostává svému jménu jakožto opravdovému Gran Turismu. Je velice pohodlné, motor pracuje v pozadí (ještě se k němu vrátím) a po chvíli se auto vyznačuje svou nenáročností. Orientace v navigaci či spárování mobilu s infotainmentem probíhá bleskově, ze Spotify už mi vyhrává oblíbený playlist, nastavuji ekvalizér hi-fi systému Harman Kardon a v ambientně osvětlené kabině vládne neskonalá pohoda.</p>
      <related>
        <a href="https://www.autorevue.cz/test-bmw-m850i-xdrive-coupe-do-klubu-rvacu-v-rukavickach"/>
      </related>
      <p>Vypíchnout je třeba perfektně a jednoduše fungující adaptivní tempomat s funkcí Stop&amp;Go a taky asistent pro udržování jízdy pruhu. Tyto funkce a jejich nastavení máte po pár kilometrech za volantem ihned v malíku. K letu po dálnici přidávají onu extra špetku komfortu, a to především, když se chcete co nejdříve a bezpečně dostat do cíle. A znovu dodávám, že s palubní technikou posledních BMW jsem ještě neměl čest, takže rozvržení ovladačů a rychlému porozumění systémů dávám za jedna.</p>
      <p>Ale samozřejmě, taky se již objevují jisté maličkosti, které zvládnou podrážděného a unaveného člověka iritovat více než je normální. Takže to berte s nadhledem. Ale například: nastavování elektrických sedaček, které jsou sice útulnými křesly, jenže i při minimálním zásahu do tlačítek na boku spustí vyskakovací okno nastavení sedadel v infotainmentu, překrývající všechny ostatní informace na obrazovce.</p>
      <related>
        <a href="https://www.autorevue.cz/bmw-620d-gran-turismo-6-gt-cena-20d"/>
      </related>
      <p>Dobrá, možná jsem jedinec, který si během dlouhých cest upravuje sedačku příliš často (navíc, když máte tolik možností), ale pokaždé u toho zavírat vyskakovací okno je celkem otrava. Obdobně vás začne dráždit informační okno o chybějící vonné náplni v klimatizaci při každém nastartování.</p>
      <p>Když už jsme u maličkostí, „šestkové GT“ je na trhu od roku 2017, jeho multifunkční klíček s dotykovým displejem ale působí zastarale a popravdě tak působil už tehdy – hrubé rozlišení displeje, opožděné reakce na dotyk, sekavý přechod mezi jednotlivými zobrazeními a nutnost nabíjet doma přes USB či dobíjecí přihrádku v autě.</p>
      <p>Dnes už informace o stavu paliva, uzamčení dveří, stažení oken či ovládání nezávislého topení (a mnohem více) zvládají snadněji zobrazovat a ovládat aplikace pro chytré telefony. Příplatkový klíček za skoro 10.000 Kč tak vypadá jako přežitek, a to jej BMW stále nabízí rovněž u nejnovějších luxusních modelů (u řady 7, 8 a X7 je standardní výbavou).</p>
      <h3>Tichý a kultivovaný silák</h3>
      <p>Jako dálniční stíhačka GT uspělo, další dny za volantem už ale konečně odhalují charakter na okreskách i ve městě trochu detailněji. O nejvýkonnější naftové, dvakrát přeplňované motorizaci v nabídce řady 6 GT vlastně nemusíte vůbec vědět, pokud nechcete. Stačí mít na paměti výkon 235 kW (320 koní), více než dostatečný točivý moment 680 N.m a třílitrový šestiválec nechat ševelit ve svých přirozených otáčkách pod diktátem osmistupňového automatu.</p>
      <related>
        <a href="https://www.autorevue.cz/kia-stinger-gt-pomerila-sily-s-bmw-640i-a-porsche-panamera-jak-dopadla"/>
      </related>
      <p>Kultivovanost, tichý běh, absence vibrací, tyto věci se vám totiž honí hlavou, když motor používáte s ohledem na vaše pohodlí. Nicméně to neznamená, že by neuměl pořádně a hlavně pohotově zatáhnout, když šlápnete na plyn a „zrovna někam spěcháte“. Převodovka se totiž nenechá rozhodit ani hrubější jízdou a do hry vám padají vždy a časně ty správné kvalty. O rychlosti a chytrosti skříně vypovídá i fakt, že na pádla pod volantem pro manuální řazení nemáte vůbec důvod sahat.</p>
      <p>Každé dnešní BMW můžete okořenit trochou „sportovnosti“, takže ani testovanému kusu nechyběl M sportovní paket exteriéru a především velká 20 palcová kola, za nimiž razily modrými třmeny silnější M Performance brzdy. Celkové sladění velkých kol a větších brzd s příplatkovým adaptivním vzduchovým podvozkem a systémem natáčení zadních kol ale propůjčuje komfortnímu hrbáči i vskutku působivé schopnosti v zatáčkách a na horším povrchu.</p>
      <related>
        <a href="https://www.autorevue.cz/velke-modely-bmw-m-dostanou-plug-in-hybridni-motory-divize-m-na-tom-jiz-pracuje"/>
      </related>
      <p>Někde v mozku máte stále na vědomí pohotovostní hmotnost 2010 kg a očividně nemalé rozměry auta, díky vskutku němému, ale zato rychlému řízení s proměnlivým posilovačem však zvládnete GT prohánět zatáčkami hodně sebevědomě. Nerovnosti umí podvozek na „dvacítkách“ s runflat pneumatikami vykrývat obstojně, náklony karoserie jsou minimální a brzdná síla vám scházet nebude. A tento standard vám auto zajistí už ve výchozím režimu Comfort.</p>
      <p>Popravdě, s mou hektickou situací a zajišťováním „svatebního povozu“ jsem na jízdní režim Sport klepl snad jednou a ihned bylo jasné, že se jím nemusím obtěžovat. GT se sice umí lehce přiostřit v řízení, odezvě na plyn a zvukovém projevu, ale ve výsledku není autem, u kterého byste to požadovali (navíc s jemnou naftou pod kapotou). Stačí říct, že i ve svižnějším tempu prostě funguje skvěle „tak, jak je“ bez nutnosti fidlovat v nastaveních a jízdních režimech.</p>
      <related>
        <a href="https://www.autorevue.cz/bmw-m8-gran-coupe-konecne-dorazilo-konkurence-uz-se-ohlizi-pres-rameno"/>
      </related>
      <p>A co spotřeba? Tady nemohu prohlašovat kdovíjaké závěry. Jestliže vás totiž pasažéři opakovaně žádají o předvedení zmiňovaných 680 N.m a odpichu z místa za udávaných 5,3 sekundy, těžko byste hodnotě kombinované spotřeby dávali větší význam. O to víc jsem byl překvapen, že jsem se pohyboval okolo rozumných 7,5 litru na 100 km, když samo BMW udává normovanou spotřebu mezi 5,9 až 6,1 litry. </p>
      <h3>Říkal někdo pětkový kombík?</h3>
      <p>Když jsme nakousli rozměry řady 6 GT, parkování jsem si během svých povinností užil také habaděj. U auta dlouhého více jak pět metrů (5091 mm) a širokého skoro dva metry (1902 mm) je tedy velkou pomocí příplatkový parkovací asistent s kamerovým systémem o rozsahu 360 stupňů s funkcí pohledu z ptačí perspektivy a zobrazením 3D modelu auta ve snímaném prostředí. I s dostupnou funkci autonomního parkování se však nic nevyrovná schopnostem parkovacího asistenta ve formě otce nevěsty, tedy přesněji dlouholetého ostříleného kamioňáka.</p>
      <related>
        <a href="https://www.autorevue.cz/policie-cr-bmw-745le-xdrive-plug-in-hybrid"/>
      </related>
      <p>Řada 6 GT zastává v portfoliu BMW jasnou výplň mezi sedanem řady 5 a limuzínou řady 7. O masivní zádi se splývající střechou si říkejte cokoliv. Jedna věc se ale musí „šestce“ nechat, a to vážně prostorný kufr, do kterého byste bez problému nacpali unesenou nevěstu v plné parádě s masivním pugétem a tácem chlebíčků navíc. Se základním objemem 610 litrů totiž převyšuje i kombík řady 5 (570 litrů).</p>
      <h3>Závěr</h3>
      <p>Byť jsem se na „šestku“ díval s přivřenýma očima kvůli jejímu designu, musím uznat, že během týdenního testu excelovala ve všem, v čem by měla – pohodlným, prostorným a dobře vybaveným interiérem, komfortně a čitelně nastaveným podvozkem, což podtrhuje uvolněný a přesto úctyhodně silácký motor.</p>
      <p>Jako svatební oř sloužilo GT perfektně, nehledě na bílý lak Alpine White. Jde o kvalitní a skvěle naladěný kus auta. A jako mezistupeň v konvenčních řadách 5 a 7 dává smysl… přinejmenším aspoň produktovému oddělení BMW.</p>
      <table>
        <tr>
          <th colspan="2">BMW řady 6 Gran Turismo: Souhrn cen</th>
        </tr>
        <tr>
          <td><b>Základní cena vozidla </b>                 </td>
          <td align="center">1.597.700 Kč (620d/140 kW)</td>
        </tr>
        <tr>
          <td>
            <b>Základní cena s testovaným motorem</b>
          </td>
          <td align="center">1.955.200 Kč (640d xDrive/235 kW)</td>
        </tr>
        <tr>
          <td><b>Cena testovaného vozidla </b>         </td>
          <td align="center">2.790.870 Kč (640d xDrive/235 kW)</td>
        </tr>
      </table>
      <h4>Technické údaje: BMW 640d xDrive</h4>
      <ul>
        <li>Rok 2019</li>
        <li>Počet válců/ventilů na válec • rozvod 6/4 • DOHC</li>
        <li>Typ motoru • zdvihový objem vznětový • 2 993 cm<sup>3</sup></li>
        <li>Vrtání • zdvih 90,0 mm • 84,0 mm</li>
        <li>Stupeň komprese 16,5:1</li>
        <li>Nejvyšší výkon 235 kW (320 koní)</li>
        <li>Nejvyšší výkon při otáčkách 4 400 ot/min</li>
        <li>Nejvyšší krouticí moment 680 Nm při 1 750 až 2 250 ot/min</li>
        <li>Zrychlení z 0 na 100 km/h 5,3 s</li>
        <li>Nejvyšší rychlost 250 km/h</li>
        <li>Převodovka: způsob řazení • počet stupňů automatická • 8 stupňů</li>
        <li>Zákl./max. objem zavazadlového prostoru 610 l • 1 800 l</li>
        <li>Objem palivové nádrže 66 l</li>
        <li>Hmotnost: pohotovostní • celková 2 010 kg • 2 615 kg</li>
        <li>Prům. spotřeba: město • mimo • komb. 7,0 • 5,3 • 5,9 l/100 km</li>
        <li>Rozvor náprav 3 070 mm</li>
        <li>Rozchod kol: vpředu • vzadu 1 615 mm • 1 647 mm</li>
        <li>Rozměr pneumatik 245/40 R20</li>
        <li>Rozměry: délka × šířka × výška 5 091 × 1 902 × 1 540 mm</li>
      </ul>
      <p><b>Základní výbava: </b>Sportovní automatická převodovka, velurové koberečky, paket zrcátek, asistent dálkových světel, navigační systém Professional, CD přehrávač, BMW Emergency Call, Remote Services, nemetalický lak Alpine White, exkluzivní kožené potahy Nappa s prošíváním Black</p>
      <p><b>Volitelná výbava: </b>vyhřívání volantu (7306 Kč), aktivní řízení včetně natáčení kol zadní nápravy (33.878 Kč), Executive Drive: adaptivní stabilizátory a adaptivní vzduchové odpružení pro obě nápravy (105.690 Kč), M Sportovní paket: M sportovní kožený volant, kožená přístrojová deska, BMW Individual čalounění stropu, M aerodynamický paket, komfortní elektricky nastavitelná přední sedadla, hliníkové obložení interiéru, ambientní osvětlení, BMW Individual okenní lišty, M sportovní brzdy, dojezdové pneumatiky Runflat (147.680 Kč), 20palcová M kola z lehké slitiny (29.796 Kč), panoramatické elektricky ovládané​ střešní okno (46.072 Kč), protisluneční ochrana oken (12.194 Kč), nastavení sklonu opěradel zadních sedadel (14.638 Kč), přídavná 12V zásuvka (546 Kč), paket ConnectedDrive Plus: informace o hustotě provozu, telefonický informační servis, konektivita mobilního telefonu přes Bluetooth, přihrádka bezdrátového dobíjení (11.934 Kč), paket First Class: zahrnuje paket Business Class (61.906 Kč) komfortní přístupový systém, plynulé dovíraní dveří Soft-Close, ventilace předních sedadel, vyhřívání sedadel vpředu a vzadu, 4zónová automatická klimatizace, paket Ambient air, masážní funkce předních sedadel, audiosystém Harman Kardon (134.784 Kč), paket Innovation: BMW Display Key, parkovací asistent Plus, head-up displej, ovládání infotainmentu gesty, multifunkční přístrojový panel (62.556 Kč), paket Safety: adaptivní LED světlomety, aktivní ochrana posádky (58.682 Kč), Driving Assistant Plus: adaptivní Stop&amp;Go tempomat, udržování jízdy v pruhu, varování před opuštěním pruhu, krizové brzdění (52.884 Kč). </p>
      <related>
        <h4>Určitě si přečtěte</h4>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.auto.cz/auto-roku-2020-v-cr-zna-sve-finalisty-nechybi-suv-crossover-ani-offroad-132018"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.autorevue.cz/gang-hells-angels-wiki-historie-dobove-fotky"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
      </related>
    </article>
  </body>
</html>