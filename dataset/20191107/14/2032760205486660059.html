<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88970"/>
    <meta property="og:site_name" content="Denník politika"/>
    <meta property="article:published_time" content="2019-11-07T14:35:05+00:00"/>
    <meta property="og:title" content="Foto: Ak chcú mať zamestnanci lepšie platy, mali by sa organizovať, zaznelo na proteste odborárov"/>
    <meta property="og:description" content="7.11.2019 (Webnoviny.sk) – Zhruba 150 zástupcov odborových organizácií z celého východného Slovenska sa vo štvrtok pred Odborovým domom kultúry v Prešove stretlo na protestnom zhromaždení Odborového zväzu (OZ) KOVO na podporu rastu miezd na Slovensku. Podporiť prišli aj všetky snahy a iniciatívy zlepšujúce sociálne postavenie a mzdové ohodnotenie zamestnancov na Slovensku. Zaznela tiež požiadavka o odmietnutí snahy o regionálne odmeňovanie zamestnancov za prácu."/>
  </head>
  <body>
    <article>
      <h1>Foto: Ak chcú mať zamestnanci lepšie platy, mali by sa organizovať, zaznelo na proteste odborárov</h1>
      <address><time datetime="2019-11-07T14:35:05+00:00">07 Nov 2019, 14:35</time> by <a rel="author">Webnoviny</a></address>
      <p>7.11.2019 (Webnoviny.sk) – Zhruba 150 zástupcov odborových organizácií z celého východného Slovenska sa vo štvrtok pred Odborovým domom kultúry v Prešove stretlo na protestnom zhromaždení Odborového zväzu (OZ) KOVO na podporu rastu miezd na Slovensku. Podporiť prišli aj všetky snahy a iniciatívy zlepšujúce sociálne postavenie a mzdové ohodnotenie zamestnancov na Slovensku. Zaznela tiež požiadavka o odmietnutí snahy o regionálne odmeňovanie zamestnancov za prácu.</p>
      <h3>Kolektívne vyjednávanie cez odbory</h3>
      <p>Ako uviedol člen predstavenstva OZ KOVO Jozef Balica, upozorniť prišli aj na to, že najefektívnejší spôsob ako dosiahnuť lepšie mzdové podmienky je kolektívne vyjednávanie prostredníctvom odborovej organizácie.</p>
      <p><i>„Zamestnanci by sa mali zamyslieť, že pokiaľ chcú mať lepšie pracovné a mzdové podmienky, mali by sa organizovať a tak vytvárať určitý tlak voči zamestnávateľom,“</i> uviedol Balica, podľa ktorého zamestnávatelia strašia ľudí, že pokiaľ budú tlačiť na mzdy, kolabovať bude celá ekonomika a bude sa prepúšťať.</p>
      <p><i>„Zatiaľ na celom, ani na východnom Slovensku, sme kvôli zvyšovaniu platov nezaregistrovali ani jeden takýto prípad,“</i> oponoval Balica. Paradoxom podľa neho je, že na jednej strane je nedostatok pracovných síl, no na druhej strane zamestnávatelia nechcú zvyšovať mzdy.<i> „V trhovom mechanizme by to malo byť tak, že pokiaľ je nedostatok zamestnancov, tak by sa mali zvyšovať mzdy,“</i> uviedol Balica.</p>
      <h3>Ceny energií stúpajú vyššie</h3>
      <p>Ako dodal predseda Rady OZ KOVO Emil Machyna, v oblasti, v ktorej odborári pôsobia, je podiel mzdových nákladov na celkových nákladov zamestnávateľov na úrovni 7 až 10 percent.</p>
      <p><b>Zobraziť fotogalériu k článku:</b><br/>Protest odborárov v Prešove na podporu rastu miezd na Slovensku</p>
      <p><i>„Ak by mzdy rástli tak ako minimálna mzda, teda na úrovni 10 až 11 %, tak je to rast celkových nákladov o jedno percento. To si myslím nemá problém zamestnávateľ zvládnuť. Ceny energií a vstupov idú oveľa vyššie ako my požadujeme na mzdách, a keď to zvládnu, tak prečo by mali šetriť na ľuďoch,“</i> pýta sa Machyna, podľa ktorého by zamestnanci mali dostávať také mzdy, na ktoré podnik má a zároveň by pre ľudí zabezpečili vhodné sociálne podmienky a dobrú rodinnú ekonomiku pre kvalitný život.</p>
      <h3>Exkluzívny nástroj</h3>
      <p>Odborári informovali aj o pripojení sa k celoeurópskej kampani Európskej odborovej centrály, ktorá prebieha od konca septembra až do apríla budúceho roka vo všetkých 28 krajinách Európskej únie.</p>
      <p><i>„Táto kampaň má formovať celoeurópsku solidaritu a spolupatričnosť medzi odborármi a podporovať kolektívne vyjednávanie. Pretože kolektívne vyjednávanie je exkluzívny nástroj, ktorý majú v celej Európe iba odborové organizácie a vďaka ktorému môžu zlepšovať pracovné podmienky zamestnancov,“</i> uviedla podpredsedníčka Rady OZ KOVO Monika Benedeková a dodala:<i> „Ešte sme neprekovali ani dôsledky krízy z roku 2008 a už nám avizujú ďalšie ochladzovanie ekonomiky a práve preto si myslíme, že je ten správny čas, aby aj európski odborári a zamestnanci si vytvorili takúto platformu pre kolektívne vyjednávania, ktoré začínajú práve v týchto mesiacoch.“</i></p>
      <p>Odborári plánujú po Prešove aj ďalšie podobné podporné protestné zhromaždenia v ďalších regiónoch celého Slovenska.</p>
      <p>Viac k témam: <a href="https://www.webnoviny.sk/tag/mzdy/"><u>mzdy</u></a>, <a href="https://www.webnoviny.sk/tag/protest/"><u>protest</u></a><br/>Zdroj: Webnoviny.sk – <a href="https://www.webnoviny.sk/foto-ak-chcu-mat-zamestnanci-lepsie-platy-mali-by-sa-organizovat-zaznelo-na-proteste-odborarov/"><u>Foto: Ak chcú mať zamestnanci lepšie platy, mali by sa organizovať, zaznelo na proteste odborárov</u></a> © SITA Všetky práva vyhradené.</p>
    </article>
  </body>
</html>