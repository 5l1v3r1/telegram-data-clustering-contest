<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/v-drzovicich-havaroval-cyklista-kolo-mu-prejela-dodavka-nevideli-jste-to-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T14:57:00+00:00"/>
    <meta property="og:title" content="V Držovicích havaroval cyklista, kolo mu přejela dodávka. Neviděli jste to?"/>
    <meta property="og:description" content="Nehoda cyklisty. V úterý, 22. října před třetí hodinou odpolední došlo na křižovatce ulic Olomoucká a Fibichova v Držovicích k dopravní nehodě."/>
  </head>
  <body>
    <article>
      <h1>V Držovicích havaroval cyklista, kolo mu přejela dodávka. Neviděli jste to?</h1>
      <address><time datetime="2019-11-07T14:57:00+00:00">07 Nov 2019, 14:57</time> by <a rel="author">Iveta Macík Šimková</a></address>
      <p>Křižovatkou po hlavní silnici projížděl padesátiletý cyklista ve směru do centra města. Pravděpodobně ale nepřizpůsobil rychlost své jízdy, možná přecenil své schopnosti a zalekl se aut přijíždějících ke křižovatce, zřejmě proto, že by mu nedali přednost, byť jel po hlavní. Z toho důvodu začal prudce brzdit ještě před inkriminovanou křižovatkou.</p>
      <p>"V důsledku toho havaroval a upadl na komunikaci, kde zůstal ležet. Jízdní kolo se zastavilo na komunikaci před pomalu jedoucí dodávku značky Peugeot, která na něho najela," přiblížil celý incident policejní mluvčí František Kořínek.</p>
      <p>Třiadvacetiletý řidič svůj Peugeot zastavil a vyběhl z vozu pomoct zraněnému cyklistovi. Zapomněl však zabezpečit své vozidlo ruční brzdou a dodávka se proto rozjela směrem do Fibichovy ulice.</p>
      <p>Ke střetu dodávky s cyklistou ani jinými osobami nedošlo. Cyklista byl se svými zraněními převezen do prostějovské nemocnice.</p>
      <p>Alkohol policisté po provedených dechových zkouškách vyloučili.</p>
      <p>Odhadované škody jsou předběžně vyčísleny na deset tisíc korun.</p>
      <h3>Výzva policie</h3>
      <p>
        <i>"V době nehody se v křižovatce a jejím okolí pohybovalo několik dalších vozidel. K objasnění okolností dopravní nehody žádáme řidiče uvedených vozidel, či jakékoli další svědky, aby se se svými informacemi obrátili na policisty dopravního inspektorátu. Mohou tak učinit osobně na adrese Havlíčkova 16b, Prostějov, nebo telefonicky na čísla 974 781 251, 974 781 580 či na bezplatnou telefonní linku 158," popsal výzvu policejní mluvčí František Kořínek.</i>
      </p>
      <figure>
        <img src="https://g.denik.cz/59/61/drzovice-havarie-cyklisty-a-rozjeta-dodavka_denik-150-3x2.jpg"/>
      </figure>
      <aside>
        <a href="https://prostejovsky.denik.cz/nehody/havarie-cyklisty-a-rozjeta-dodavka-to-se-delo-v-utery-na-olomoucke-20191023.html">Havárie cyklisty a rozjetá dodávka. To se dělo v úterý na Olomoucké Přečíst článek ›</a>
      </aside>
      <figure>
        <img src="https://g.denik.cz/59/08/konice-rekonstrukce-silnice-jiraskova-01_denik-150-3x2.jpg"/>
      </figure>
      <aside>
        <a href="https://prostejovsky.denik.cz/zpravy_region/prutah-konici-na-jevicko-uz-funguje-lide-si-chvali-i-novy-chodnik-20191107.html">Průtah Konicí na Jevíčko už funguje, lidé si chválí i nový chodník Přečíst článek ›</a>
      </aside>
    </article>
  </body>
</html>