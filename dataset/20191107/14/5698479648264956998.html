<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/iran-holding-iaea-inspector-was-outrageous-provocation-us"/>
    <meta property="og:site_name" content="euronews"/>
    <meta property="article:published_time" content="2019-11-07T14:11:10+00:00"/>
    <meta property="og:title" content="آمریکا: بازداشت بازرس آژانس در ایران تحریکی بی‌دلیل و گستاخانه بود"/>
    <meta property="og:description" content="اتحادیه اروپا نیز در واکنشی به این رویداد آن را نگران‌کننده خواند."/>
  </head>
  <body>
    <article>
      <h1>آمریکا: بازداشت بازرس آژانس در ایران تحریکی بی‌دلیل و گستاخانه بود</h1>
      <address><time datetime="2019-11-07T14:11:10+00:00">07 Nov 2019, 14:11</time> by <a rel="author">یورونیوز فارسی </a></address>
      <p>آمریکا بازداشت کوتاه بازرس آژانس بین‌المللی انرژی اتمی در ایران و اخراج وی را «تحریکی بی‌دلیل» و اقدامی «گستاخانه» از سوی تهران خواند.</p>
      <p>جکی والکوت، نماینده آمریکا در شورای حکام آژانس بین‌المللی انرژی اتمی در نشست اضطراری این شورا در روز پنج‌شنبه ۱۶ آبان گفت: «بازداشت یک بازرس آژانس در ایران تحریکی گستاخانه است. امروز تمام اعضای شورا باید آشکارا این نکته را تبیین کنند که چنین اقداماتی به طور کلی پذیرفتنی و مدارا کردنی نیست و باید پیامدهایی برای انجام آن در نظر گرفته شود.»</p>
      <p>خبرگزاری رویترز روز چهارشنبه ۱۵ آبان به نقل از چند دیپلمات «آشنا» با کار آژانس انرژی اتمی سازمان ملل نوشته بود که یک بازرس زن این آژانس هفته گذشته در سایت هسته‌ای نطنز برای مدت کوتاهی بازداشت شده و مدارک مسافرتی او نیز توقیف شده است.</p>
      <p>ایران با تأیید جلوگیری از ورود یک بازرس آژانس به سایت غنی‌سازی نطنز، دلیل این اقدام را نگرانی از به همراه داشتن «مواد مشکوک» توسط فرد یاد شده عنوان کرد.</p>
      <p>منابع خبری مورد استناد رویترز به این خبرگزاری گفته بودند که این موضوع با آن که در دستور کار شورای حکام قرار ندارد، در نشست روز پنج‌شنبه هر چند به صورت گذرا مطرح خواهد شد.</p>
      <p>سازمان انرژی اتمی ایران نیز روز گذشته در بیانیه‌ای اعلام کرد که در پی لغو پذیرش این بازرس، وی با ناتمام گذاشتن ماموریت خود ایران را به مقصد وین ترک کرد.</p>
      <h3>واکنش اتحادیه اروپا</h3>
      <p>اتحادیه اروپا نیز در واکنشی به این رویداد آن را نگران‌کننده خواند.</p>
      <p>به گزارش خبرگزاری فرانسه، نماینده اتحادیه اروپا در شورای حکام سازمان بین‌المللی انرژی اتمی در نشست اضطراری روز پنج‌شنبه این شورا در وین، پایتخت اتریش درباره این اقدام ایران گفت: «ما از اتفاقی که برای یک بازرس آژانس انرژی اتمی [در ایران] افتاده، بسیار نگرانیم و از ایران می‌خواهیم تا در چهارچوب تعهداتش اجازه دهد بازرسان آژانس بین‌المللی انرژی اتمی وظایف خود را انجام دهند.»</p>
      <p>کاظم غریب‌آبادی، نماینده ایران نیز در نشست امروز شورای حکام شرکت داشت.</p>
      <p>ماجرای بازداشت بازرس آژانس بین‌المللی انرژی اتمی تنها چند روز پس از اعلام گام چهارم ایران در جهت کاهش تعهدات برجامی و آغاز گازدهی به سایت هسته‌ای فردو خبرساز شده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/05/iran-says-will-inject-gas-into-centrifuges-at-fordow-on-wednesday">ایران در چهارمین گام کاهش تعهدات هسته‌ای: در فردو به سانتریفیوژها گاز تزریق می‌کنیم</a>
        </li>
        <li>
          <a href="https://farsi.euronews.com/2019/11/04/iran-scales-back-nuclear-pact-compliance-with-new-centrifuges-move">آمریکا راه‌اندازی سانتریفوژهای نسل۶ را «اشتباه بزرگ» تهران خواند</a>
        </li>
      </ul>
    </article>
  </body>
</html>