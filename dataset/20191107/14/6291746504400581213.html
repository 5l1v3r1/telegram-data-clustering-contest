<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/07/accoltellamento-frecciarossa-bologna/"/>
    <meta property="og:site_name" content="Il Post"/>
    <meta property="article:published_time" content="2019-11-07T14:29:13+00:00"/>
    <meta property="og:title" content="Due persone sono state accoltellate su un treno Frecciarossa, l’aggressore è stato arrestato nella stazione di Bologna"/>
    <meta property="og:description" content="Un uomo e una donna sono stati accoltellati sul treno Frecciarossa 9309, partito da Torino e diretto a Roma, poco dopo le 10.30 di giovedì mattina. L'aggressione, dice la Questura, è avvenuta tra le stazioni di Reggio Emilia e di Bologna. Repubblica scrive che l'aggressore è stato bloccato nella stazione sotterranea"/>
  </head>
  <body>
    <article>
      <h1>Due persone sono state accoltellate su un treno Frecciarossa, l’aggressore è stato arrestato nella stazione di Bologna</h1>
      <address>
        <time datetime="2019-11-07T14:29:13+00:00">07 Nov 2019, 14:29</time>
      </address>
      <p>Un uomo e una donna <a href="https://bologna.repubblica.it/cronaca/2019/11/07/news/bologna_donna_accoltellata_sul_frecciarossa_aggressore_bloccato-240481977">sono stati accoltellati</a> sul treno Frecciarossa 9309, partito da Torino e diretto a Roma, poco dopo le 10.30 di giovedì mattina. L’aggressione, dice la Questura, è avvenuta tra le stazioni di Reggio Emilia e di Bologna. <i>Repubblica</i> <a href="https://bologna.repubblica.it/cronaca/2019/11/07/news/bologna_donna_accoltellata_sul_frecciarossa_aggressore_bloccato-240481977">scrive</a> che l’aggressore è stato bloccato nella stazione sotterranea di Bologna dalla polizia ferroviaria, che ora lo tiene in custodia con l’accusa di tentato omicidio. I due feriti si trovano in ospedale, la donna è in gravi condizioni mentre l’uomo è stato ferito lievemente. Il Frecciarossa è rimasto fermo a Bologna per consentire l’intervento della polizia e del personale sanitario e i passeggeri sono stati trasferiti su altri treni. Ci sono stati ritardi e rallentamenti al traffico ferroviario.</p>
      <p>Sempre <i>Repubblica</i> scrive che l’arma è un coltellino a serramanico. Il quotidiano bolognese <i>Il Resto del Carlino</i> <a href="https://www.ilrestodelcarlino.it/bologna/cronaca/accoltellata-treno-1.4873793">scrive</a> che la donna ha 41 anni e che lavora per la ditta esterna che gestisce il servizio di ristorazione del treno mentre l’aggressore è un uomo calabrese di 47 anni, che lavora come operatore della ditta esterna di pulizie; aggiunge che forse i due si conoscevano. L’altro ferito è un passeggero che è intervenuto per difendere la donna.</p>
      <p>Dussmann Service, l’azienda per cui lavorava l’aggressore, ha detto di aver avviato le pratiche per il suo licenziamento.</p>
    </article>
  </body>
</html>