<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/pivnichniy-potik-2-ukrajina-oskarzhit-sprobi-vivesti-gazprom-z-pid-diji-obmezhen-yes-novini-ukrajini-50052200.html"/>
    <meta property="og:site_name" content="НВ"/>
    <meta property="article:published_time" content="2019-11-07T14:22:00+00:00"/>
    <meta property="og:title" content="Якщо його ухвалять. Україна оскаржить рішення ФРН про пом’якшення Газової директиви для Північного потоку-2"/>
    <meta property="og:description" content="Правляча коаліція Німеччини може вивести Північний потік-2 з-під дії обмежень Євросоюзу для газопроводів, що йдуть із третіх країн."/>
  </head>
  <body>
    <article>
      <h1>Якщо його ухвалять. Україна оскаржить рішення ФРН про пом’якшення Газової директиви для Північного потоку-2</h1>
      <h2>Правляча коаліція Німеччини може вивести Північний потік-2 з-під дії обмежень Євросоюзу для газопроводів, що йдуть із третіх країн.</h2>
      <address>
        <time datetime="2019-11-07T14:22:00+00:00">07 Nov 2019, 14:22</time>
      </address>
      <p>Україна оскаржить підготовлене представниками правлячої коаліції ФРН рішення, що дозволяє обійти обмеження нової Газової директиви ЄС для газопроводу <a href="https://nv.ua/ukr/tags/severnyj-potok-2.html">Північної потік-2</a>, якщо воно буде ухвалене. Про це заявив заступник міністра розвитку економіки Тарас Качка, повідомляє <a href="https://interfax.com.ua/news/economic/623175.html">Інтерфакс-Україна</a>.</p>
      <p>«Це можуть бути судові процедури між Європейською комісією, урядом Німеччини, Польщею, Україною… Між багатьма», — сказав він.</p>
      <p>За словами заступника міністра, така ініціатива призведе до довгострокових судових процедур, які заблокують роботу газопроводу.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/010/268/original/80b47bda2cbc7000c009607c5b900978.png?stamp=1&amp;q=85&amp;w=115"/>
      </figure>
      <p>Мелінда Херінг<br/>Долю Північного потоку-2 вирішено?</p>
      <p>Раніше <a href="https://nv.ua/ukr/biz/markets/pivnichniy-potik-2-vlada-nimechchini-hochut-pidigrati-gazpromu-novini-svitu-50052044.html">агентство Bloomberg повідомило</a>, що представники правлячої коаліції ФРН — партій ХДС/ХСС і СДПН — підготували законопроект, який дозволить обійти обмеження нової Газової директиви ЄС для газопроводу Північний потік-2.</p>
      <p><a href="https://nv.ua/ukr/biz/economics/yak-poznachatsya-popravki-do-gazovoji-direktivi-na-pivnichnomu-potoci-2-50020410.html">Оновлена директива передбачає</a>, що частини трубопроводів, що йдуть з третіх країн, прокладені територією ЄС, включно з територіальними водами, мають відповідати вимогам, які застосовуються до внутрішніх трубопроводів ЄС.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/886/original/77dac9bb27279d5a201b1eb5ce56a093.png?stamp=1&amp;q=85&amp;w=115"/>
      </figure>
      <p>Олена Павленко<br/>Північний потік-2 і рішення Данії. Наслідки для України</p>
      <p>Серед головних вимог директиви — поділ компаній-постачальників газу і підприємств, що транспортують його, доступ до труби інших операторів, прозоре регулювання тарифів за прокачування. Це означає, що компанія-оператор Північного потоку-2 має бути незалежною від Газпрому, а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії.</p>
      <p><b><i>Розроблений же в Берліні законопроект дозволить Газпрому вважати, що проект був завершений у травні 2019 року,</i></b> а тому стосовно нього мають діяти колишні правила. <b><i>Німецькі депутати пропонують визначати поняття «завершення проекту» не термінами закінчення будівництва, а датою інвестицій у нього.</i></b> Відзначимо, що інвестори з Німеччини вклали в газопровід 2 млрд євро.</p>
    </article>
  </body>
</html>