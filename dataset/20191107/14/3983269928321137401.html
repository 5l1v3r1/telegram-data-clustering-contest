<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-sumari-de-loperacio-judes-sobre-la-suposada-ocupacio-del-parlament-amb-torra/noticia/2961671/"/>
    <meta property="og:site_name" content="CCMA"/>
    <meta property="article:published_time" content="2019-11-07T14:22:00+00:00"/>
    <meta property="og:title" content="El sumari de l'Operació Judes sobre la suposada ocupació del Parlament amb Torra"/>
    <meta property="og:description" content="El sumari filtrat i els interrogatoris als detinguts no identifiquen qui va planificar-los i tampoc esmenta contactes directes dels detinguts amb Quim Torra"/>
  </head>
  <body>
    <article>
      <h1>El sumari de l'Operació Judes sobre la suposada ocupació del Parlament amb Torra</h1>
      <h2>El sumari filtrat i els interrogatoris als detinguts no identifiquen qui va planificar-los i tampoc esmenta contactes directes dels detinguts amb Quim Torra</h2>
      <address><time datetime="2019-11-07T14:22:00+00:00">07 Nov 2019, 14:22</time> by <a rel="author">Redacció</a></address>
      <p>La filtració del sumari del procés contra els CDR detinguts per la Guàrdia Civil el 23 de setembre acusats de terrorisme detalla els <b>presumptes plans per ocupar el Parlament.</b></p>
      <p>Del sumari i de les declaracions judicials d'un dels acusats, <b>Ferran Jolis</b>, es desprèn que l'operatiu per ocupar el Parlament després de la sentència només <b>el coneixia d'oïda</b>:</p>
      <blockquote>"Això van dir, que entrarien per la porta principal perquè hi havia gent a dins, que ja havien parlat amb ells i que els deixarien entrar."</blockquote>
      <p>Però no consta, de moment, que la investigació de la <b>Guàrdia Civil </b>i l'<b>Audiència Nacional</b> hagi arribat a la persona o grup que hauria tingut la idea i que hauria donat les ordres.</p>
      <p>En l'interrogatori i a preguntes del fiscal sobre la presumpta implicació del president <b>Quim Torra</b> en el pla, tot queda amb el que un dels detinguts va explicar a l'altre <b>per telèfon</b>:</p>
      <blockquote>Jolis: "El que em van dir és que el president Torra estava d'acord a ocupar el Parlament de manera pacífica i els deixarien entrar i es tancarien allà tots." Fiscal: "I això qui li va explicar, en concret?" Jolis: "No ho recordo molt bé..." Fiscal: "Faci memòria." Jolis: "No sé si va ser en Xavi o no, no recordo. Em van preguntar si seria possible i viable garantir una connexió wifi a dins, per si els costaven les comunicacions a dins, i que com a mínim volien aguantar cinc dies."</blockquote>
      <p>El fiscal pregunta Jolis per altres encàrrecs que tenia, i el detingut reconeix que va facilitar targetes telefòniques a diverses persones.</p>
      <p>Una d'aquestes persones hauria estat <b>la germana de Carles Puigdemont,</b> que hauria volgut evitar que se la relacionés amb el telèfon:</p>
      <blockquote>"Ella em va demanar a veure si em podia trucar, que ells el que buscaven era una línia de comunicació privada, entenc que perquè la policia no la rastregessin."</blockquote>
      <p>Jolis reconeix que tot això ho feia per interès econòmic, perquè li pagaven i necessitava els diners.</p>
      <p>Aquest acusat i l'altre que només va disposar d'advocat d'ofici després de la detenció, <b>Jordi Ros</b>, són els únics dels set empresonats que van contestar a<b> les preguntes del fiscal.</b></p>
      <p>Els advocats de la defensa han denunciat que van ser maltractats abans de la declaració judicial.</p>
      <p> </p>
    </article>
  </body>
</html>