<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/nallvd/bombegruppa-paa-vei-til-gausel-etter-funn-av-mulige-eksplosiver"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T14:07:15+00:00"/>
    <meta property="og:title" content="Bombegruppa på vei til Gausel etter funn av mulige eksplosiver"/>
    <meta property="og:description" content="Skal undersøke mistenkelige gjenstander som er funnet i og rundt et bolighus."/>
  </head>
  <body>
    <article>
      <h1>Bombegruppa på vei til Gausel etter funn av mulige eksplosiver</h1>
      <h2>Skal undersøke mistenkelige gjenstander som er funnet i og rundt et bolighus.</h2>
      <address><time datetime="2019-11-07T14:07:15+00:00">07 Nov 2019, 14:07</time> by <a rel="author">Siv Helen Kvalvåg</a></address>
      <p>Politiet aksjonerte ved 15-tiden mot et bolighus på Gausel i Stavanger.</p>
      <p>– Vi er i gang med en aksjon etter funn av gjenstander som kan være eksplosiver. Det er ikke fare for omgivelsene. Mer kan vi ikke si foreløpig, sa operasjonsleder Olaug Bjørnsen ved Sør-Vest politidistrikt til Aftenbladet klokken 15.</p>
      <p>Like før klokken 16 opplyser politiet at gjenstandene ble funnet i Nådlandsberget, og de fremstår for politiet som mistenkelige og må undersøkes av folk med spesialkompetanse. Bombetjenesten er på vei fra Oslo.</p>
      <p>– Like ved dette stedet ligger et bolighus der det også er funnet gjenstander vi vil undersøke nærmere. Dette er et hus politiet har aksjonert mot tidligere, sier operasjonsleder Jøran Solheim.</p>
      <p>Etter det Aftenbladet erfarer, er dette huset der en<a href="https://www.aftenbladet.no/lokalt/i/dOpX2A/mann-paagrepet-etter-funn-av-vaapen-og-ammunisjon-i-bolighus-i-stavanger"> mann ble pågrepet i september, etter at det ble funnet våpen og ammunisjon i huset</a>. Store deler av hagen ble den gang gravd opp, naboene ble evakuert, og de fikk ikke flytte hjem før det var gått flere dager.</p>
      <p>Mannen ble senere<a href="https://www.aftenbladet.no/lokalt/i/MRA7mr/mann-siktet-etter-funn-av-eksplosiver"> siktet for oppbevaring av sprengstoff</a>. Våpnene og sprengstoffet ble funnet da<a href="https://www.aftenbladet.no/lokalt/i/QoqGxx/fant-vaapen-og-eksplosiver-under-katte-tilsyn"> Mattilsynet var på kattetilsyn </a>i huset. Mannen, som er 71 år, har erkjent delvis straffskyld. Han har forklart at<a href="https://www.aftenbladet.no/lokalt/i/50w9O1/mye-av-ammunisjonen-var-kjoept-paa-auksjon-hos-lensmannen"> mye av ammunisjonen er kjøpt på auksjon hos lensmannen</a>.</p>
      <p>– Det er ikke snakk om å evakuere noen denne gang. Vi anser området som trygt, sier Solheim.</p>
      <p>
        <b>Saken oppdateres.</b>
      </p>
    </article>
  </body>
</html>