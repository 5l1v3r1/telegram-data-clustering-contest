<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816043.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T14:12:00+00:00"/>
    <meta property="og:title" content="فرمانده شبه‌نظامیان کرد: آمریکا به دنبال نفت نیست"/>
    <meta property="og:description" content="به گزارش فارس، «مظلوم کوبانی» فرمانده کل شبه‌نظامیان کُرد موسوم به «نیروهای دموکراتیک سوریه» (قسد) ادعایی مطرح کرد که قبلا آمریکا به نوعی آن را تأیید کرده است."/>
  </head>
  <body>
    <article>
      <h1>فرمانده شبه‌نظامیان کرد: آمریکا به دنبال نفت نیست</h1>
      <address>
        <time datetime="2019-11-07T14:12:00+00:00">07 Nov 2019, 14:12</time>
      </address>
      <p>با آنکه رئیس جمهور آمریکا اخیرا گفت، «ما نفت سوریه را عرضه خواهیم کرد»، فرمانده کل شبه‌نظامیان کُرد در این کشور می‌گوید آمریکا قصد ندارد نفت سوریه را تصاحب کند.</p>
      <p>به گزارش فارس، «مظلوم کوبانی» فرمانده کل شبه‌نظامیان کُرد موسوم به «نیروهای دموکراتیک سوریه» (قسد) ادعایی مطرح کرد که قبلا آمریکا به نوعی آن را تأیید کرده است.</p>
      <p>کوبانی درباره منصرف شدن آمریکا از تصمیم خروج نظامیان خود از سوریه ادعا کرد که «علت اصلی، طبیعتا نفت نیست. همه می‌دانند که آمریکا به نفت نیازی ندارد. آنان می‌گویند که نمی‌خواهند این نفت به دست داعش و نظام سوریه یا سایر نیروها بیفتد».</p>
      <p>«دونالد ترامپ» رئیس‌جمهور آمریکا در آستانه عملیات نظامی ترکیه علیه شبه نظامیان کُرد مستقر در شمال سوریه، اعلام کرد نیروهای آمریکایی این منطقه را ترک می‌کنند. در پی این تصمیم، نظامیان آمریکایی پایگاه‌های خود در شمال و شمال شرق سوریه را رها کرده و شروع به خروج از سوریه کردند.</p>
      <p>با این وجود، ترامپ اخیرا اعلام کرد واشنگتن برای «محافظت از نفت» سوریه، تعداد محدودی نظامی را در شمال این کشور حفظ می‌کند. وی گفته بود که «ما از نفت محافظت کرده‌ایم و بنابراین، شمار کمی از نیروهای آمریکایی در مناطقی که در آنها نفت وجود دارند باقی خواهند ماند و ما از این مناطق حراست خواهیم کرد و در آینده تصمیم می‌گیریم که با آن چکار کنیم». او همچنین گفته است که نفت دوست دارد و نفت سوریه را عرضه خواهد کرد.</p>
      <p>پیش از این «لیندسی گراهام» از سناتورهای نزدیک به ترامپ گفته بود که واشنگتن نمی‌خواهد منابع نفتی شمال سوریه به کنترل دولت مرکزی یا ایران درآید. ترامپ پیشتر از دولت‌های سابق آمریکا به دلیل اینکه نفت غرب آسیا را به کنترل خود درنیاوردند، انتقاد کرده بود.</p>
      <p>کوبانی در ادامه و در گفت‌وگو با شبکه خبری «رووداو» مدعی شد که «ما می‌دانیم علت باقی ماندن نیروهای آمریکایی [در شرق سوریه] نفت نیست، و این دو ارتباطی به هم ندارد... بهتر است آمریکایی‌ها در اینجا بمانند تا بخشی از موازنه [در این منطقه] باشند».</p>
      <p>وی با بیان اینکه بهتر است نیروهای آمریکایی تا زمان دستیابی راه حل بحران سوریه و تدوین قانون اساسی جدید در سوریه باقی بمانند ، درباره سیاست آمریکا در قبال ترکیه تصریح کرد: «آمریکا باید از ثقل خود در این مسئله (تجاوز ترکیه) استفاه می‌کرد و به ترکیه می‌گفت که شما نمی‌توانید حمله کنید. یک جمله از سوی رئیس جمهور ترامپ کافی بود که به اردوغان بگوید حمله نکن... ولی آمریکا علاقه‌ای ندارد به روابط و منافعش با ترکیه خللی ایجاد شود».</p>
      <p>این فرمانده کُرد ادامه داد: «زمانی که [ترامپ] بین منافع ملت کُرد و منافع ترکیه مقایسه کرد، ترکیه را انتخاب کرد، نه ملت کُرد را... آمریکایی‌ها می‌گویند که اگر ترکیه حملات بزرگتری آغاز کرد، ما تحریم‌ها را اجرایی خواهیم کرد. ترکیه کم‌کم در حملات خود پیشروی می‌کنند و آمریکا دلیلی برای اعمال تحریم‌ها نمی‌بیند. این نقدی است که به آمریکا داریم».</p>
      <p>
        <b>شروط ادعایی کُردها برای توافق با دولت سوریه</b>
      </p>
      <p>کوبانی در بخش دیگری از این مصاحبه به روابط شبه‌نظامیان کُرد با دولت سوریه پرداخت و گفت: «برای اینکه با دولت سوریه به توافق برسیم دو شرط اصلی داریم: نخست، اینکه [گروه موسوم به] خودمختار [کُرد] ، در قالب قانون اساسی، بخشی از مدیریت کلی سوریه باشد. دوم اینکه نیروهای دموکراتیک سوریه مانند یک نهاد، دارای استقلال باشند».</p>
      <p>وی در ادامه ادعاهای خود، تصریح کرد که «دولت سوریه اما تمایل دارد که این نیروها، در قالبهای افراد، اشخاص و فرماندهان به ارتش [سوریه] بپیوندند. ولی ما نمی‌توانیم چنین چیزی را بپذیریم».</p>
      <p>این فرمانده کُرد در پایان مدعی شد که «وظیفه دولت سوریه این نیست که ترکیه را مجبور به توقف [عملیات] کند. مأموریت، سلاح و تجهیزات آن (ارتش سوریه) برای این مسئله نیست. آمدنش به منطقه مرزی [با ترکیه] سیاسی است، نه نظامی».</p>
      <p>اشاره کوبانی به استقرار ارتش سوریه در مرزهای مشترک با ترکیه است که بر اساس توافق سوچی صورت گرفته است. پس از آغاز تجاوز ترکیه به شمال سوریه، آمریکا پشت کُردها را خالی کرد و مجبور شدند با دولت سوریه وارد مذاکره شوند تا نیروهای ارتش سوریه برای مقابله با حملات ترکیه، در مناطق مرزی مستقر شود.</p>
    </article>
  </body>
</html>