<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816010.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T14:00:00+00:00"/>
    <meta property="og:title" content="روسیه: با اسرائیل درباره ایران اختلاف داریم"/>
    <meta property="og:description" content="به گزارش ایرنا، «سرگئی ریابکوف» گفت: در دیدار با وزیر خارجه اسرائیل، همانطور که انتظار داشتیم درباره ایران هم گفت‌وگو کردیم."/>
  </head>
  <body>
    <article>
      <h1>روسیه: با اسرائیل درباره ایران اختلاف داریم</h1>
      <address>
        <time datetime="2019-11-07T14:00:00+00:00">07 Nov 2019, 14:00</time>
      </address>
      <p>معاون وزیر امور خارجه روسیه با اعلام اینکه در سفر به اسرائیل درخصوص ایران نیز گفت وگو کرده است، افزود که ما با تل آویو درباره ایران اختلاف نظر داریم.</p>
      <p>به گزارش ایرنا، «سرگئی ریابکوف» گفت: در دیدار با وزیر خارجه اسرائیل، همانطور که انتظار داشتیم درباره ایران هم گفت‌وگو کردیم.</p>
      <p>مذاکره کننده ارشد هسته‌ای روسیه در مذاکرات برجام، ادامه داد: ما درباره موضوعات مختلفی از جمله کنترل تسلیحات، منع گسترش سلاح‌های هسته‌ای و همچنین در مورد ایران بحث کردیم، قطعا دو طرف در مورد همه چیز توافق نداشتیم.</p>
      <p>وی توضیح داد که نمی‌توانستیم در این دیدار از ایران صحبت نکنیم اگر در همه موارد با اسرائیلی‌ها همفکر باشیم جای تعجب دارد، هر چند که در زمینه‌های دیگری با اسرائیلی‌ها رویکردهای تقریباً نزدیکی داریم و تلاش می‌کنیم در جهت گسترش روابط بر روی نقاط مثبت تمرکز کنیم .</p>
      <p>روسیه از جمله کشورهایی است که حدود یک و نیم میلیون یهودی در سرزمین‌های اشغالی دارد که گویا نقشی تعیین کننده نیز در انتخابات رژیم صهیونیستی بازی می‌کنند چرا که «بنیامین نتانیاهو» پیش از هر انتخابات به مسکو می‌رفت تا ضمن دیدار با «ولادیمیر پوتین» نظر مثبت یهودیان روس تبار اسرائیل را به خود جلب کند.</p>
      <p>کرملین در سالیان اخیر تلاش کرده موضع بی‌طرف در مناقشات بین کشورهای منطقه بازی کند و در صورت امکان نقش میانجی را برعهده بگیرد.</p>
      <p>«سرگئی لاوروف» وزیر امور خارجه روسیه چندی پیش با تشریح موضع کشورش مبنی بر حفظ استقلال و تمامیت ارضی تمام کشورها و دولت‌های آنها، در حاشیه مجمع عمومی سازمان ملل متحد به خبرنگاران گفته بود که مسکو حاضر است نقش میانجی را بین تهران و تل‌آویو بازی کند.</p>
      <p>روسیه درعین حال با ایران و رژیم صهیونیستی روابط خوبی دارد و در تلاش است روابط خود را با کشورهای عربی خلیج فارس همچون امارات و عربستان نیز که به شدت به آمریکا شریک و رقیب دیرینه روسیه روابط تنگاتنگی دارند، بهبود بخشد.</p>
      <p>این کشور به تازگی در راستای کاهش تنش‌ها در خلیج فارس، طرح امنیتی گروهی خلیج فارس را ارایه داده است که هدف آن ایجاد سازمان امنیتی در منطقه با مشارکت همسایگان و نظارت اعضای دائم شورای امنیت است و هدف اصلی آن خارج شدن نیروهای فرامنطقه ای از خلیج فارس (یخوانید آمریکا) عنوان شده است.</p>
      <p>طرح روس‌ها از آنجا که بر عدم مداخله کشورهای فرامنطقه‌ای در امور خلیج فارس تاکید دارد شباهت‌های زیادی به طرح «صلح هرمز» دکتر حسن روحانی رئیس جمهوری اسلامی ایران دارد که چندی پیش مطرح شد و به تازگی نامه آن به رهبران کشورهای همسایه ارسال شد.</p>
      <p>صاحبنظران معتقدند که نامه اخیر رئیس‌جمهوری خطاب به رهبران کشورهای همسایه ادامه راهبرد همیشگی جمهوری اسلامی ایران در خلیج فارس جهت تحقق امنیت جمعی با حضور بازیگران منطقه‌ به دور از مداخله قدرت‌های فرامنطقه‌ای است.</p>
      <p>«علی ربیعی» سخنگوی دولت در نشست خبری روز دوشنبه ۱۳ آبان با اشاره به نامه روحانی گفت: این نامه‌ها خطاب به سران عربستان سعودی و بحرین نگاشته شده، دولت همواره تاکید داشته که به دنبال صلح و ثبات در منطقه است. همین رویکرد جان مایه نگارش نامه به پادشاهان دو کشور عربستان و بحرین بود.</p>
      <p>ربیعی، با اشاره به ظرفیت‌های ایران در منطقه خاورمیانه، تاکید کرد: ایران دارای منافع زیادی در منطقه است و بازار کشورهای منطقه، بازاری است که می‌تواند اقتصاد مردم منطقه را پویا و فعال کند.</p>
      <p>«سیدعباس موسوی» سخنگوی وزارت امور خارجه نیز روز شنبه یازدهم آبان‌ماه ضمن تایید ارسال متن کامل نامه طرح «پویش صلح هرمز» رئیس جمهوری اسلامی ایران به سران کشورهای شورای همکاری خلیج فارس و عراق اظهار داشت: این امر نشان دهنده جدیت جمهوری اسلامی ایران و اهمیت دادن به کشورهای منطقه در تامین ثبات و امنیت در منطقه خلیج فارس است.</p>
    </article>
  </body>
</html>