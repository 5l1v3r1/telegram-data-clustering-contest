<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/07/november-7-i-unnepseg-az-ulloi-uton-jon-az-ftc-cszka"/>
    <meta property="og:site_name" content="infostart"/>
    <meta property="article:published_time" content="2019-11-07T14:07:32+00:00"/>
    <meta property="og:title" content="November 7-i ünnepség az Üllői úton: jön az FTC-CSZKA"/>
    <meta property="og:description" content="Ha jól alakul a csoport mai két mérkőzésének eredménye – nem kell hozzá más, minthogy mindkét pályaválasztó győzzön – a Ferencváros az őszi szakasz kétharmada után továbbjutó helyen áll majd a csoportjában. Leírni azért sokkal egyszerűbb volt, mint a CSZKA Moszkvát legyőzni."/>
  </head>
  <body>
    <article>
      <h1>November 7-i ünnepség az Üllői úton: jön az FTC-CSZKA</h1>
      <address><time datetime="2019-11-07T14:07:32+00:00">07 Nov 2019, 14:07</time> by <a rel="author">Infostart / Dénes Tamás</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/10/24/europa-liga-eloben-cszka-moszkva-ferencvaros-0-0"/>
        <a href="https://infostart.hu/sport/2019/10/25/varga-roland-nagyot-meloztunk-kokemeny-meccs-volt"/>
      </related>
      <h3>Ha jól alakul a csoport mai két mérkőzésének eredménye – nem kell hozzá más, minthogy mindkét pályaválasztó győzzön – a Ferencváros az őszi szakasz kétharmada után továbbjutó helyen áll majd a csoportjában. Leírni azért sokkal egyszerűbb volt, mint a CSZKA Moszkvát legyőzni.</h3>
      <p>Két hete Szerhij Rebrov csapata Varga Rolandnak az utolsó percekben elért góljával, 1-0-ra nyert az orosz fővárosban. Ezzel továbbra is veretlen maradt a 2019-es idegenbeli nemzetközi kupamérkőzésein, s négyre növelte a pontjai számát. Ezzel harmadik a csoportban, az Espanyolnak hét, a Ludogorecnak hat pontja van.</p>
      <p>Ha a katalánok nyernek ma a razgradi gárda ellen, a Fradi megelőzheti a Ludogorecet. Ehhez azonban az kell, hogy a magyar bajnok javítson Üllői úti mérlegén. Az igazán fontos hazai meccsein nem tudott nyerni eddig a nemzetközi porondon, sima vereséget szenvedett a zábrábi Dinamótól és a csoportkörben a Ludogorectől is.</p>
      <p>Rebrov nagyon helyesen figyelmeztetett arra, hogy a CSZKA Moszkva egyáltalán nem olyan gyenge csapat, mint azt az eredménysora (három mérkőzés, három vereség, 1-8-as gólkülönbség) sejteti. Az oroszok Razgradban is vezetést szereztek, de a második félidőben összeomlottak.</p>
      <p>Abban aligha lehet hiba, hogy a Ferencváros jól feltérképzte-e az ellenfelet, Rebrov már az első mérkőzésre is kitűnő taktikát dolgozott ki, s azóta is még kétszer megnézte az egykori katonacsapatot. Az október 24-i, kinti találkozó óta a CSZKA 1-0-ra kikapott a Dinamo Moszkvától a bajnokságban, legyőzte az ugyancsak első osztályú Ufát az Orosz Kupáért játszott mérkőzésen, végül 1-1-re végzett Szentpéterváron a Zenittel.</p>
      <p>Nem igazán fényes eredménysor, de a Zenit elleni döntetlen akár bravúrosnak is mondható, tekintve, hogy Nikola Vlašić révén megszerezte a vezetést a BL-szereplő bajnok ellen. Ám a szlovén Jaka Bijol az 54. percben piros lapot kapott, attól kezdve a CSZKA pedig emberhátrányban védekezni kényszerült, a Zenit pedig kiegyenlített.</p>
      <p>A Ferencvárosban szűkül a keret, Rebrov azt mondta, mindössze tizenhat játékos közül válogathat. Az edző nem nevezte meg a sérülteket, érdekes lesz, Sigér Dávid vajon játszik-e, hiszen a válogatott keretből izomproblémái miatt maradt ki. A középpályás már a Mezőkövesd elleni bajnokit is kihagyta. A várható kezdő csapat: Dibusz - Lovrencsics, Botka, Blažič, Ćivić - Haratin, Ihnatenko - Zubkov, Isael, Tokmac – Varga.</p>
      <p>A mérkőzés 21 órakor kezdődik a Groupama Arénában, a Sport1 közvetíti.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>