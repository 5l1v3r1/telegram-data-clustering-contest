<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425352/erwthsh-toy-b-ypshlanth-gia-ta-akriba-aeroporika-eisithria-sth-grammh-rodoy-athhnas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T14:15:01+00:00"/>
    <meta property="og:title" content="Ερώτηση του Β. Υψηλάντη για τα ακριβά αεροπορικά εισιτήρια στη γραμμή Ρόδου - Αθήνας"/>
    <meta property="og:description" content="Ο Βουλευτής Δωδεκανήσου Βασίλης Α. Υψηλάντης φέρνει στη Βουλή το θέμα της ακρίβειας των εισιτηρίων στη γραμμή Ρόδο-Αθήνα αλλά και όλο το πλέγμα του προβλήματος στις αερομεταφορές που παρατηρείται στη Ρόδο και στα άλλα νησιά."/>
  </head>
  <body>
    <article>
      <h1>Ερώτηση του Β. Υψηλάντη για τα ακριβά αεροπορικά εισιτήρια στη γραμμή Ρόδου - Αθήνας</h1>
      <address>
        <time datetime="2019-11-07T14:15:01+00:00">07 Nov 2019, 14:15</time>
      </address>
      <p>
        <b>Ο Βουλευτής Δωδεκανήσου Βασίλης Α. Υψηλάντης φέρνει στη Βουλή το θέμα της ακρίβειας των εισιτηρίων στη γραμμή Ρόδο-Αθήνα αλλά και όλο το πλέγμα του προβλήματος στις αερομεταφορές που παρατηρείται στη Ρόδο και στα άλλα νησιά.</b>
      </p>
      <p>Συγκεκριμένα ο Βουλευτής Δωδεκανήσου αφού αναπτύσσει όλο το πρόβλημα που παρουσιάζεται με την ακρίβεια των εισιτηρίων απευθύνει ερωτήματα στους αρμόδιους υπουργούς και συγκεκριμένα, εάν και κατά πόσον είναι σε γνώση της Επιτροπής Ανταγωνισμού η κατάσταση αυτή και εάν έχει ελέγξει το ενδεχόμενο εναρμονισμένης πρακτικής από πλευράς των κατεχουσών (το μεγάλο μερίδιο της αγοράς) αεροπορικών εταιριών στη γραμμή Ρόδου -Αθήνας και Αθήνας - Ρόδου για τυχόν παραβάσεις των άρθρων 1 και 2 του Ν.3959/2011, 101 και 102 της Συνθήκης Λειτουργίας της Ευρωπαϊκής Ένωσης και εάν η Κυβέρνηση προτίθεται να λάβει μέτρα προκειμένου να υπάρξει ικανοποιητικό επίπεδο και χαμηλού κόστους αεροπορικές υπηρεσίες , ιδιαίτερα προς τα νησιά, δεδομένου ότι ακόμα και σε επιδοτούμενες γραμμές τους θερινούς μήνες ούτε θέσεις μπορεί να βρει κανείς, το δε κόστος των εισιτηρίων είναι πολύ μεγάλο.</p>
      <p>Το πλήρες κείμενο της ερώτησης είναι το ακόλουθο:</p>
      <p>
        <b>ΕΡΩΤΗΣΗ</b>
      </p>
      <p>Προς τους Αξιότιμους κ.κ.</p>
      <p>1.) ΥΠΟΥΡΓΟ ΑΝΑΠΤΥΞΗΣ ΚΑΙ ΕΠΕΝΔΥΣΕΩΝ</p>
      <p>2.) ΥΠΟΥΡΓΟ ΥΠΟΔΟΜΩΝ ΚΑΙ ΜΕΤΑΦΟΡΩΝ</p>
      <p>ΘΕΜΑ: Η μεγάλη ακρίβεια των αεροπορικών εισιτηρίων στη γραμμή Ρόδου-Αθήνας, θέματα ανταγωνισμού προς εξέταση, πολιτική ανταγωνισμού στις αερομεταφορές</p>
      <p>Αξιότιμοι κ. Υπουργοί,</p>
      <p>Την τελευταία διετία και συγκεκριμένα μετά την παύση των δρομολογίων στη γραμμή Ρόδου-Αθήνας, διαδοχικά δυο αεροπορικών εταιριών (που το τέλος των δρομολογίων της μίας, έφερε την άλλη), διαμορφώθηκε και παγιώνεται στην ουσία ένα καθεστώς που παραπέμπει σε ολιγοπωλιακές</p>
      <p>καταστάσεις στον τομέα των αερομεταφορών με την παρουσία μιας στην ουσία αεροπορικής εταιρείας και τους τελευταίους μήνες μιας δεύτερης, η οποία όμως κατά τρόπο περίεργο ενώ αυτοδιαφημίζεται ως low-cost εταιρεία, η τιμολογιακή της πολιτική δεν διαφέρει κατά πολύ (αντιθέτως εναρμονίζεται σε πολλές περιόδους του χρόνου) από εκείνη της μη χαμηλού κόστους εταιρείας που επίσης σήμερα εκτελεί δρομολόγια στη συγκεκριμένη γραμμή.</p>
      <p>Σημειώνεται ότι μόλις εδώ και λίγες ημέρες ( με το τέλος δηλαδή της τουριστικής περιόδου στη Ρόδου) η αξία των εισιτηρίων μεταξύ της πρώτης και της δεύτερης εταιρείας επανήλθε σε διαφορά της τάξεως συνήθως των 50 ευρώ περίπου ανά εισιτήριο.</p>
      <p>Σύμφωνα εξάλλου με δημοσίευμα διαδικτυακού τόπου (https://www.iefimerida.gr/ellada/aegean-airlines-oi-kathysteriseis-ekthetoyn-ti-hora?amp) κατά τη διάρκεια του καλοκαιριού μέχρι και της αρχές του φθινοπώρου «...Τη στιγμή που τα προβλήματα με τις καθυστερήσεις των πτήσεων της Aegean συνεχίζονται, στην περιφέρεια της Ελλάδας, και κυρίως στα νησιά, εκφράζεται έντονη δυσαρέσκεια από το επιβατικό κοινό για τις τιμές των εισιτηρίων της εταιρείας.</p>
      <p>Χαρακτηριστικά είναι επίσης τα στοιχεία που δημοσιοποίησε το SkyRodos, σύμφωνα τα οποία οι τιμές για μετ’ επιστροφής πτήσεις από Ρόδο σε Αθήνα ξεπερνούν -ανάλογα με την ημέρα- ακόμη και τα 500 ή τα 600 ευρώ!</p>
      <figure>
        <img src="https://www.rodiaki.gr/medias/2019/11/07/6b9bc2f000b38c885a491c8ba6443828.jpg"/>
      </figure>
      <p>
        <b>Ενδεικτικές τιμές της Aegean Airlines για Ρόδο / Πηγή: SkyRodos</b>
      </p>
      <p>Απουσία σταθερών δρομολογίων από ανταγωνιστικές εταιρείες, μια αναζήτηση για εισιτήρια τον Αύγουστο φανερώνει τις εξαιρετικά υψηλές τιμές του «εθνικού» αερομεταφορέα. Συγκεκριμένα, μετ’ επιστροφής πτήση Ρόδος – Αθήνα – Ρόδος φτάνει τα 522, 31 ευρώ, ενώ άλλη, παρόμοια, πτήση (δείτε την εικόνα) εκτοξεύεται στα 675,48 ευρώ. Κάτοικοι και φορείς των νησιών ζητούν από τους βουλευτές να κινητοποιηθούν για να επέλθει η κανονικότητα στις αερομεταφορές, ιδίως τους θερινούς μήνες.</p>
      <figure>
        <img src="https://www.rodiaki.gr/medias/2019/11/07/1a4f6f4b2be43a3127615110c60c0d28.jpg"/>
      </figure>
      <p>Οι συνέπειες της εξέλιξης αυτής έχουν δημιουργήσει τεράστιο οικονομικό και κοινωνικό πρόβλημα , ιδιαίτερα στις ασθενέστερες οικονομικά οικογένειες του νησιού ενώ η συμφωνία για δρομολόγηση περισσοτέρων πτήσεων την περίοδο αυτή δεν απαντά στο πρόβλημα .</p>
      <p>Σύμφωνα με τα σημερινά δεδομένα η μετάβαση από τη Ρόδο στην Αθήνα κοστίζει από 135 έως και πάνω από 200 ευρώ αν κάποιος αποφασίσει να ταξιδέψει μέσα στο επόμενο δεκαπενθήμερο. Αν κάποιος έκτακτα αποφασίσει να ταξιδέψει μέσα στο επόμενο τριήμερο , είναι πολύ πιθανόν οι πτήσεις να είναι γεμάτες ή αν κατορθώσει να εξασφαλίσει μια θέση , η τιμή της φτάνει και στα 250 ευρώ!!!</p>
      <p>Είναι παράλογο όμως για ένα τουριστικό νησί με τεράστια συμβολή στον κρατικό κορβανά , να αντιμετωπίζονται κατ’ αυτόν τον τρόπο οι κάτοικοι του, βεβαρημένοι με αυξημένες υποχρεώσεις λόγω των διαχρονικών δυσχερειών που δημιουργεί η νησιωτικότητα.</p>
      <p>Δεν είναι δε υπερβολή να επισημανθεί ότι από της εφαρμογής του λεγόμενου Μεταφορικού Ισοδυνάμου, παρατηρείται αυτή η αλόγιστη και υπέρογκη αύξηση των εισιτηρίων σ’αυτή την αεροπορική γραμμή (ακόμα και σε σχέση με την Κρήτη!).</p>
      <p>Ανεξάρτητα μάλιστα από το γεγονός του ότι δεν είναι επιτρεπτή η κρατική παρέμβαση, προς τις αεροπορικές εταιρείες, προς την κατεύθυνση υπόδειξης ή επιβολής τιμολογιακής πολιτικής βάσει της Κοινοτικής Νομοθεσίας και ειδικότερα του άρθρου 22 του Ε.Κ 1008/2008 «σχετικά με τους κοινούς κανόνες εκμετάλλευσης των αεροπορικών γραμμών στην Κοινότητα», μέλημα του κράτους πρέπει να είναι η προσφορά ικανοποιητικού επιπέδου και χαμηλού κόστους αεροπορικών υπηρεσιών, ιδιαίτερα προς τα νησιά,</p>
      <p>Ας αναλογιστούμε ότι χιλιάδες κάτοικοι του νησιού έχουν σοβαρούς λόγους να μεταβούν στην πρωτεύουσα. Επαγγελματίες για τις αυτονόητες υποχρεώσεις τους , φοιτητές και φοιτήτριες , εργαζόμενοι στο νησί από άλλες περιοχές της χώρας στον ιδιωτικό τομέα αλλά και δημόσιοι υπάλληλοι και σαφώς σε χειρότερη μοίρα οι κάτοικοι που πρέπει να ταξιδέψουν και μάλιστα εσπευσμένα για λόγους υγείας.</p>
      <p>Για τους παραπάνω λόγους ερωτώνται οι αρμόδιοι Υπουργοί:</p>
      <p>1.) Εάν είναι σε γνώση της Επιτροπής Ανταγωνισμού η κατάσταση αυτή και εάν έχει ελέγξει το ενδεχόμενο εναρμονισμένης πρακτικής από πλευράς των κατεχουσών (το μεγάλο μερίδιο της αγοράς) αεροπορικών εταιριών στη γραμμή Ρόδου -Αθήνας και Αθήνας -Ρόδου για τυχόν παραβάσεις των άρθρων 1 και 2 του Ν.3959/2011, 101 και 102 της Συνθήκης Λειτουργίας της Ευρωπαϊκής Ένωσης.</p>
      <p>2.) Βάσει των ανωτέρω, αν προτίθενται να λάβουν μέτρα προκειμένου να υπάρξει ικανοποιητικό επίπεδο και χαμηλού κόστους αεροπορικές υπηρεσίες , ιδιαίτερα προς τα νησιά, δεδομένου ότι</p>
      <p>ακόμα και σε επιδοτούμενες γραμμές τους θερινούς μήνες ούτε θέσεις μπορεί να βρει κανείς, το δε κόστος των εισιτηρίων είναι πολύ μεγάλο.</p>
      <p>Ο ΕΡΩΤΩΝ ΒΟΥΛΕΥΤΗΣ</p>
      <p>
        <b>Βασίλειος – Νικόλαος Α. Υψηλάντης</b>
      </p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/424444/eisithria-den-yparxoyn-apo-rodo-gia-athhna"/>
        <a href="https://www.rodiaki.gr/article/423600/den-yparxoyn-theseis-sta-aeroplana-poy-anaxwroyn-apo-th-rodo"/>
      </related>
    </article>
  </body>
</html>