<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/vulkan-potopi-ostrov-i-szdade-nov-na-tonga-406112.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T14:56:05+00:00"/>
    <meta property="og:title" content="Вулкан потопи остров и създаде нов на Тонга"/>
    <meta property="og:description" content="Новият остров е между Као и Лате на архипелага Хаапаи и е кръстен Латейки"/>
  </head>
  <body>
    <article>
      <h1>Вулкан потопи остров и създаде нов на Тонга</h1>
      <address><time datetime="2019-11-07T14:56:05+00:00">07 Nov 2019, 14:56</time> by <a rel="author">Стандарт</a></address>
      <p>Подводно вулканично изригване на архипелага Тонга е потопило остров и е създало друг, три пъти по-голям от него, се казва в доклад на геолози, представен днес, предава Франс прес, пише Novini.bg.</p>
      <p>Новият остров е кръстен Латейки и е с широчина около 100 метра и дължина от 400 метра. Той се намира на около 120 метра западно от остров, който е погълнат от водата. Новият остров е между Као и Лате на архипелага Хаапаи, който е административна единица в северната част на кралство Тонга.</p>
      <p>Новият остров и потъването на другия остров е станало за 18 дни след подводно изригване на вулкан през октомври. През 2014 г. отново имаше подводно вулканично изригване и тогава се появи остров, който днес е населен с птици и покрит с растителност.</p>
      <p>В Тонга има 107 000 жители и 170 острова, разпръснати на 700 квадратни километра. Страната е сред 20-те най-рискови откъм природни бедствия държави в света, според данни на ООН.</p>
      <p>Тонга се намира на 2000 километра североизточно от Нова Зеландия и на 650 километра източно от Фиджи. Редовно на Тонга има земетресения и вулканична активност.</p>
    </article>
  </body>
</html>