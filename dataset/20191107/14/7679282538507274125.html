<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-priyanka-gandhi-said-up-epf-scam-details-should-be-made-public-2837142.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T14:35:10+00:00"/>
    <meta property="og:title" content="प्रियंका गांधी बोलीं- सार्वजनिक की जाए यूपी ईपीएफ घोटाले की डीटेल "/>
    <meta property="og:description" content="उत्तर प्रदेश पॉवर कॉरपोरेशन के ईपीएफ घोटाले को लेकर आवाज उठाते हुए कांग्रेस नेता प्रियंका गांधी वाड्रा ने गुरुवार को इससे जुड़े सभी विवरण को सार्वजनिक किए जाने की मांग की और कंपनी के कर्मचारियों की..."/>
  </head>
  <body>
    <article>
      <h1>प्रियंका गांधी बोलीं- सार्वजनिक की जाए यूपी ईपीएफ घोटाले की डीटेल </h1>
      <address><time datetime="2019-11-07T14:35:10+00:00">07 Nov 2019, 14:35</time> by <a rel="author">एजेंसी,नई दिल्ली</a></address>
      <p>उत्तर प्रदेश पॉवर कॉरपोरेशन के ईपीएफ घोटाले को लेकर आवाज उठाते हुए कांग्रेस नेता प्रियंका गांधी वाड्रा ने गुरुवार को इससे जुड़े सभी विवरण को सार्वजनिक किए जाने की मांग की और कंपनी के कर्मचारियों की मांग का समर्थन किया। उन्होंने ट्वीट किया, “उप्र के बिजली विभाग के कर्मचारियों ने मांग की है कि ईपीएफ घोटाले का पूरा विवरण सामने आना चाहिए। यह मांग एकदम जायज है।”</p>
      <p>प्रियंका गांधी ने कहा, “चुनावों में मुझसे कई विभागों के कर्मचारियों ने नई पेंशन स्कीम के बारे में अपनी चिंता बताई थी। कांग्रेस पार्टी आपके साथ है। भाजपा को आपकी पाई पाई का हिसाब देना होगा।”इस ट्वीट के साथ उन्होंने शीर्षक पोस्ट किया, “भाजपा सरकार भागो मत, जवाब दो और योगी सरकार में ही डीएचएफएल को दिए गए 41०1.7० करोड़ रुपये।”</p>
      <p>उत्तर प्रदेश सरकार ने इस घोटाले से जुड़े कई अधिकारियों को गिरफ्तार किया है।आरोपी अधिकारियों ने उप्र पॉवर कॉरपोरेशन लिमिटेड के पीएफ की 4,122 करोड़ रुपये से ज्यादा की राशि को दागी दीवान हाउसिंग फाइनेंस लिमिटेड (डीएचएफएल) में निवेश किया। हालांकि, बंबई हाईकोर्ट द्वारा डीएचएफएल को भुगतान पर रोक लगाने के बाद ईपीएफ राशि का 2,267 करोड़ रुपया अभी भी कंपनी के पास है। उत्तर प्रदेश सरकार ने घोटाले की जांच सीबीआई को सौंप दी है।<br/> </p>
    </article>
  </body>
</html>