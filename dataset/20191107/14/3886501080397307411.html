<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119014-zarzecki-dolazi-na-konsultacije-u-vezi-zakona-caatsa?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T14:50:08+00:00"/>
    <meta property="og:title" content="Zarzecki dolazi na konsultacije u vezi zakona CAATSA"/>
    <meta property="og:description" content="Direktor Radne grupe 231 Biroa za medjunarodnu bezbednost i kontrolu naoružanja Tomas Zarzecki sastaće se u Beogradu sa zvaničnicima srpske vlade &quot;radi konsultacija u vezi sa Zakonom o suprotstavljanju američkim suparnicima kroz sankcije (CAATSA) koji je usvojio američki Kongres&quot;.Kako je rečeno agenciji Beta u američkoj ambasadi, Zarzecki je na toj dužnosti obišao šezdesetak zemalja, dolazi u kratku unapred planiranu posetu Srbiji, u duhu bilateralne saradnje.Američki Kongres je doneo pomenuti akt (CAATSA) kao odgovor na rusku agresiju u Ukrajini, njenu aneksiju Krima, kibernetičke upade i napade, mešanje u izborni proces 2016. godine i druge maligne aktivnosti Rusije a smisao sankcija koje taj zakon predvidja u odeljku 231 jeste da Rusija plati cenu za ovakve aktivnosti, naveli su u ambasadi.  CAATSA 231 ima za cilj da uskrati Rusiji prihode i pristup koji dobija putem značajnih transakcija u okviru svog odbrambenog i obaveštajnog sektora, što bi joj u protivnom koristilo da nastavi sa svojom internacionalnom…"/>
  </head>
  <body>
    <article>
      <h1>Zarzecki dolazi na konsultacije u vezi zakona CAATSA</h1>
      <address>
        <time datetime="2019-11-07T14:50:08+00:00">07 Nov 2019, 14:50</time>
      </address>
      <p><b>Direktor Radne grupe 231 Biroa za medjunarodnu bezbednost i kontrolu naoružanja Tomas Zarzecki sastaće se u Beogradu sa zvaničnicima srpske vlade "radi konsultacija u vezi sa Zakonom o suprotstavljanju američkim suparnicima kroz sankcije (CAATSA) koji je usvojio američki Kongres".</b><br/><br/>Kako je rečeno agenciji Beta u američkoj ambasadi, Zarzecki je na toj dužnosti obišao šezdesetak zemalja, dolazi u kratku unapred planiranu posetu Srbiji, u duhu bilateralne saradnje.<br/><br/>Američki Kongres je doneo pomenuti akt (CAATSA) kao odgovor na rusku agresiju u Ukrajini, njenu aneksiju Krima, kibernetičke upade i napade, mešanje u izborni proces 2016. godine i druge maligne aktivnosti Rusije a smisao sankcija koje taj zakon predvidja u odeljku 231 jeste da Rusija plati cenu za ovakve aktivnosti, naveli su u ambasadi.  CAATSA 231 ima za cilj da uskrati Rusiji prihode i pristup koji dobija putem značajnih transakcija u okviru svog odbrambenog i obaveštajnog sektora, što bi joj u protivnom koristilo da nastavi sa svojom internacionalnom kampanjom malignog uticaja i destabilizacije.<br/><br/>Na meti ovih sankcija, kako je rečno, nisu druge države, niti se one uvode sa namerom da podrivaju vojne sposobnosti američkih  partnera već su one usmerene protiv Rusije.<br/><br/>U sklopu tekućih odnosa sa saveznicima i partnerima – uključujući i Srbiju, mnoge druge države, kao i zemlje članice NATO, SAD traže od njih da se uzdrže od transakcija sa Rusijom zbog kojih se mogu naći na meti sankcija predvidjenih Zakonom o suprotstavljanju američkim suparnicima kroz sankcije (CAATSA), dodali su u ambasadi.<br/><br/>Ministar spoljnih poslova Srbije Ivica Dačić najavio je za današnju Politiku da će Tomas Zarzecki, imati razgovore u Ministarstvu spoljnih poslova, kao i ministarstvima odbrane i finansija. <br/><br/>Dačić je rekao da Srbija nije prekršila sankcije koje su SAD uvele na kupovinu oružja iz Rusije, te da nema razloga za uvodjenje sankcija.<br/><br/>Po pisanju Politike, SAD su se za Srbiju zainteresovale nakon vežbe vojski Srbije i Rusije "Slovenski štiti" krajem oktobra, na kojoj su prikazani raketni sistemi "S-400" i "pancir S".</p>
    </article>
  </body>
</html>