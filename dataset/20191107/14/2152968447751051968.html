<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/07/evrostat-bylgarite-nai-neudovletvoreni-v-es-ot-jivota-si.428887"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T14:50:00+00:00"/>
    <meta property="og:title" content="Евростат: Българите – най-неудовлетворени в ЕС от живота си"/>
    <meta property="og:description" content="Най-големите щастливци са в Белгия, Холандия, Австрия | Dnes.bg"/>
  </head>
  <body>
    <article>
      <h1>Евростат: Българите – най-неудовлетворени в ЕС от живота си</h1>
      <h2>Най-големите щастливци са в Белгия, Холандия, Австрия</h2>
      <address><time datetime="2019-11-07T14:50:00+00:00">07 Nov 2019, 14:50</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Българите са сред хората с най-ниско ниво на щастие в ЕС, сочи проучване на Евростат.</p>
      <p>През 2018 г. над 62% от хората в ЕС на 16 и повече години заявяват, че са били щастливи през цялото време (14%) или по-голямата част от времето (48%) през последните 4 седмици. Това сочат публикувани днес данни на статистическата служба Евростат.</p>
      <p>В сравнение с 2013 г. делът на щастливите хора в ЕС се е увеличил с над 2 пункта.</p>
      <p>Белгия, Холандия, Австрия и Финландия са страните с най-щастливо население – над три четвърти от хората (76% в всяка страна) посочват, че са се чувствали щастливи през цялото и по-голяма част от времето за последните 4 седмици. Следват Люксембург, Испания и Дания.</p>
      <p>На обратната страна на скалата най-ниско ниво на щастие е регистрирано в Латвия (31%), следвана от България (35%), Хърватия (42%), Литва (45%), Гърция и Румъния (по 46%).</p>
      <p>В отделно проучване Евростат отбелязва, че нивото на удовлетвореност от живота варира значително в общността, като на дъното е България, съобши БНР.</p>
      <p>Граждани на ЕС са били запитани "Като цяло колко сте удовлетворени от живота напоследък?", като отговорът е по скала от 0 до 10, при която 0 е "изобщо не съм удовлетворен", а 10 – "напълно удовлетворен".</p>
      <p>Най-високо ниво на удовлетвореност е регистрирано във Финландия – 8,1 пункта, следвана от Австрия (8), Дания, Полша и Швеция (по 7,8).</p>
      <p>За сравнение България се класира последна с 5,4 точки. След страната ни е Хърватия (6,3), Гърция и Литва (по 6,4). Унгария (6,5) и Латвия и Португалия (по 6,7).</p>
    </article>
  </body>
</html>