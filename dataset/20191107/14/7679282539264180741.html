<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-rohit-sharma-creates-history-as-become-the-first-indian-to-play-100-t20i-matches-2837071.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T14:13:25+00:00"/>
    <meta property="og:title" content="'हिटमैन' रोहित शर्मा ने रचा इतिहास,100 T20I खेलने वाले पहले भारतीय बने"/>
    <meta property="og:description" content="बांग्लादेश के खिलाफ टी-20 सीरीज में भारतीय टीम के कप्तान बनाए गए रोहित शर्मा ने राजकोट के सौराष्ट्र क्रिकेट एसोशिएसन मैदान में उतरते ही इतिहास रच दिया है। रोहित शर्मा 100 अंतरराष्ट्रीय टी-20 मैच..."/>
  </head>
  <body>
    <article>
      <h1>'हिटमैन' रोहित शर्मा ने रचा इतिहास,100 T20I खेलने वाले पहले भारतीय बने</h1>
      <address><time datetime="2019-11-07T14:13:25+00:00">07 Nov 2019, 14:13</time> by <a rel="author">लाइव हिन्दुस्तान टीम,नई दिल्ली</a></address>
      <p>बांग्लादेश के खिलाफ टी-20 सीरीज में भारतीय टीम के कप्तान बनाए गए रोहित शर्मा ने राजकोट के सौराष्ट्र क्रिकेट एसोशिएसन मैदान में उतरते ही इतिहास रच दिया है। रोहित शर्मा 100 अंतरराष्ट्रीय टी-20 मैच खेलने वाले दुनिया के दूसरे खिलाड़ी बन गए हैं। वहीं यह कारनामा करने वाले वो पहले भारतीय हैं। भारत की तरफ से सबसे ज्यादा मैच खेलने के मामले में रोहित ने पिछले मैच में पूर्व कप्तान महेंद्र सिंह धौनी को पछाड़ा था जिन्होंने 98 टी-20 मैच खेले थे। </p>
      <p>रोहित ने इसके साथ पाकिस्तान के दिग्गज शाहिद आफरीदी को पीछे छोड़ दिया है जिनके नाम 99 टी-20 मैच हैं। पाकिस्तानी ऑलराउंडर शोएब मलिक 111 टी-20 मैचों के साथ इस फॉर्मेट में 100 मैच खेलने वाले दुनिया के एकमात्र खिलाड़ी हैं। भारत और बांग्लादेश के बीच तीन मैचों की सीरीज का पहला मैच रविवार को दिल्ली में खेला गया था, जिसे मेहमान टीम ने सात विकेट से जीता था।</p>
      <p>
        <b>
          <a href="https://www.livehindustan.com/cricket/story-first-day-night-test-kolkata-getting-tremendous-sales-of-ticket-by-fans-2836706.html">डेनाइट टेस्ट की टिकटों को लेकर फैंस में मारामारी,हो रही जबरदस्त ब्रिकी</a>
        </b>
      </p>
      <p>बता दें कि छोटे प्रारूप में भारत के उपकप्तान और इस सीरीज में नियमित कप्तान विराट कोहली को विश्राम दिए जाने के बाद कप्तानी संभाल रहे रोहित ने टी-20 में अपना पदार्पण 19 सितंबर 2007 को डरबन में इंग्लैंड के खिलाफ किया था। अपने पहले मैच में रोहित को बल्लेबाजी करने का मौका नहीं मिला था जबकि भारत ने टी-20 विश्वकप का यह मुकाबला 18 रन से जीता था। </p>
      <p><b>इंटरनेशनल टी-20 में 4 शतक जड़ चुके हैं रोहित</b><br/>रोहित इस प्रारुप में अब तक चार शतक और 17 अर्धशतक बना चुके हैं, जबकि विराट को टी-20 में पहले शतक की तलाश है। विराट ने इस प्रारूप में 22 अर्धशतक बनाए हैं। रोहित इस प्रारूप में सबसे अधिक शतक बनाने वाले खिलाड़ी हैं। </p>
      <p>'हिटमैन' के नाम से मशहूर रोहित ने श्रीलंका के खिलाफ 118, वेस्टइंडीज के खिलाफ नाबाद 111, दक्षिण अफ्रीका के खिलाफ 106 और इंग्लैंड के खिलाफ नाबाद 100 रन बनाए थे। रोहित की कोशिश रहेगी कि राजकोट में अपने 100वें टी-20 मुकाबले में वह भारत को सीरीज में बराबरी दिलाएं।</p>
      <p>
        <b>
          <a href="https://www.livehindustan.com/cricket/story-mominul-haque-says-i-was-not-ready-never-even-thought-of-dreaming-captaincy-of-national-team-2836762.html">मैं तैयार नहीं था, कभी सपने में भी नहीं सोचा था-कप्तान बनने पर मोमिनुल</a>
        </b>
      </p>
    </article>
  </body>
</html>