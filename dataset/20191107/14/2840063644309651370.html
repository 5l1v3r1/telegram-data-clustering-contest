<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/economia/2019/11/07/decoder-smart-partono-gli-incentivi_yS8KXoc0tQkysqwog1Ym7O.html"/>
    <meta property="og:site_name" content="Adnkronos"/>
    <meta property="article:published_time" content="2019-11-07T14:52:00+00:00"/>
    <meta property="og:title" content="Decoder e smart tv, partono gli incentivi"/>
    <meta property="og:description" content="Gli incentivi per l'acquisto dei decoder e smart tv partiranno dal prossimo mese di dicembre. E' stato confermato al Tavolo TV 4.0 oggi al ministero dello Sviluppo economico, presieduto dal sottosegretario Mirella Liuzzi, con i rappresentanti delle autorità competenti in materia, gli operatori televisivi e le associazioni di categoria. Nel corso dell’incontro, sono stati forniti importanti aggiornamenti sulle iniziative messe in campo dal ministero per supportare la transizione del sistema radiotelevisivo verso la nuova tecnologia Dvb-T2 e individuati nuovi tasselli al percorso avviato lo scorso anno."/>
  </head>
  <body>
    <article>
      <h1>Decoder e smart tv, partono gli incentivi</h1>
      <address>
        <time datetime="2019-11-07T14:52:00+00:00">07 Nov 2019, 14:52</time>
      </address>
      <p>Gli incentivi per l'acquisto dei decoder e smart tv partiranno dal prossimo mese di dicembre. E' stato confermato al Tavolo TV 4.0 oggi al ministero dello Sviluppo economico, presieduto dal sottosegretario Mirella Liuzzi, con i rappresentanti delle autorità competenti in materia, gli operatori televisivi e le associazioni di categoria. Nel corso dell’incontro, sono stati forniti importanti aggiornamenti sulle iniziative messe in campo dal ministero per supportare la transizione del sistema radiotelevisivo verso la nuova tecnologia Dvb-T2 e individuati nuovi tasselli al percorso avviato lo scorso anno.</p>
      <p>I partecipanti al tavolo odierno - aperto dal consigliere per le Comunicazioni e l’innovazione Marco Bellezza - hanno avuto occasione di confrontarsi su: i criteri e le modalità di erogazione di indennizzo per le tv locali; il calendario di dettaglio della road map della prima fase dello spegnimento delle reti delle aree tecniche; i prossimi adempimenti di competenza dell’Agcom previsti dalla legge; i contenuti del decreto interministeriale Mise-Mef per l’erogazione dei contributi a favore dei cittadini per l’acquisto di smart tv e decoder di prossima pubblicazione; le prime iniziative da mettere in campo per comunicare ai cittadini il passaggio al Dvb-T2.</p>
      <p>Il sottosegretario Liuzzi ha sottolineato come sia “fondamentale accompagnare la transizione del sistema radiotelevisivo al Dvb-T2 con opportune campagne e azioni informative coordinate dal Mise, per guidare i cittadini nel cambiamento tecnologico. A tal riguardo, abbiamo invitato gli operatori televisivi a presentare in tempi brevi una proposta per un piano di comunicazione condiviso e unitario”.</p>
      <p>Con riferimento all’erogazione dei contributi per l'acquisto dei decoder e smart tv è stato confermato che gli stessi partiranno dal prossimo mese di dicembre, in seguito alla pubblicazione del decreto Mise-Mef, previsto in Gazzetta Ufficiale nei prossimi giorni. In merito a ciò il sottosegretario Liuzzi ha aggiunto: “E' nostro obiettivo incrementare gli attuali 151 milioni di euro richiedendo un nuovo finanziamento della misura per allargare la platea dei cittadini ammessi ad usufruire del contributo”.</p>
    </article>
  </body>
</html>