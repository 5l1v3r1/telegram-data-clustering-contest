<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/07/u-stolytsi-stalasya-masova-bijka-mizh-meshkantsyamy-gurtozhytku-i-nevidomymy-v-spetsodyazi/"/>
    <meta property="og:site_name" content="Рубрика"/>
    <meta property="article:published_time" content="2019-11-07T14:43:38+00:00"/>
    <meta property="og:title" content="У столиці сталася масова бійка між мешканцями гуртожитку і невідомими в спецодязі"/>
    <meta property="og:description" content="Вранці 7 листопада на вулиці Польовій у Києві спалахнула масова бійка між мешканцями гуртожитку та невідомими у спецодязі і масках. Після бійки до поліцейського відділку доставили 11 осіб, інформація про постраждалих уточнюється. Про це повідомили у столичній поліції. Поліцейські встановили, що конфлікт виник між мешканцями будинку та приватними охоронцями, які супроводжували представників виконавчої служби. Як заявив у себе у Facebook Олександр Барабашко, так звані тітушки […]"/>
  </head>
  <body>
    <article>
      <h1>У столиці сталася масова бійка між мешканцями гуртожитку і невідомими в спецодязі</h1>
      <address><time datetime="2019-11-07T14:43:38+00:00">07 Nov 2019, 14:43</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/gurtozhytok-620x420.jpg"/>
      </figure>
      <p>
        <b>
          <b>Вранці 7 листопада на вулиці Польовій у Києві спалахнула масова бійка між мешканцями гуртожитку та невідомими у спецодязі і масках. Після бійки до поліцейського відділку доставили 11 осіб, інформація про постраждалих уточнюється.</b>
        </b>
      </p>
      <p>Про це повідомили у <a href="https://kyiv.npu.gov.ua/news/xuliganstvo/stolichni-pravooxoronczi-z-yasovuyut-obstavini-bijki-na-vuliczi-polovij/">столичній поліції.</a></p>
      <p>Поліцейські встановили, що конфлікт виник між мешканцями будинку та приватними охоронцями, які супроводжували представників виконавчої служби.</p>
      <p>Як заявив у себе у <a href="https://www.facebook.com/ikrussss?__tn__=%2CdC-R-R&amp;eid=ARDiiqTzYGaqYbhvIYUlf1S8rbBDajhDLfOEUiJ01zvo9-0Nv8Z1UFs_TtQ7qQw9FWfbNhttEQy7MJ2a&amp;hc_ref=ARQFjmFJOccL8Bg6Qj5NvZolajGYjGOnnWm3FN-7sHuoCkfiI4focNw33NZAznzOWAA&amp;fref=nf">Facebook </a>Олександр Барабашко, так звані тітушки намагалися без представників влади вигнати людей на вулицю, через що й почалося протистояння: “Це місто Київ, адреса Польова 19. Посеред робочого дня травлять дітей жінок газом, викидують з житла без жодних преставникіа влади. Тільки з Романом Грищуком (депутат “СН”) змогли зайти всередину і після години дзвінків приїхала хоч якась поліція, до цього просто стояли. Зараз тітушки розбіглися в різні сторони. У кількох зі спортом не дуже ок, вдалось догнати”.</p>
      <figure>
        <img src="https://images.weserv.nl/?url=https://nv.ua/system/Article/posters/002/107/630/900x450/7d1303a9321b9aded557b271212d80bc.jpeg?stamp=20191107155141&amp;q=85"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fgrishyn%2Fvideos%2F2870315492992949%2F%3Ft%3D38&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>За словами заступника голови КМДА Миколи Поворозника, останні виконували рішення суду щодо виселення мешканців з аварійного гуртожитку, який перебуває у приватній власності.</p>
      <p>“Ця будівля давно перебуває у приватній власності і не є на балансі міста. Але місто намагається допомогти. Людям давно було запропоновано переселитися в гуртожиток на вулиці Академіка Туполєва. Неодноразово ми проводили зустрічі, переконували людей. Адже гуртожиток на Польовій — непридатний для проживання. Там не можна увімкнути тепло, там велика проблема з електрикою. Там просто небезпечно жити”, — зазначив Поворозник.</p>
      <p>Після бійки на польовій до Солом’янського управління поліції доставили 11 осіб. Після проведення перевірки їх діям буде надана правова оцінка.</p>
      <p>За даним фактом відкрито кримінальне провадження за ч. 4 ст. 296 (Хуліганство) Кримінального кодексу України.</p>
    </article>
  </body>
</html>