<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/07/diki-hrisis-abgis-i-eisageliki-protasi-stis-18-dekembri/"/>
    <meta property="og:site_name" content="neolaia.gr"/>
    <meta property="article:published_time" content="2019-11-07T14:51:07+00:00"/>
    <meta property="og:title" content="Δίκη Χρυσής Αυγής: Η εισαγγελική πρόταση αναμένεται στις 18 Δεκεμβρίου"/>
    <meta property="og:description" content="Η δίκη της Χρυσής Αυγής έχει μπει πλέον στην τελική ευθεία για την έκδοση της τελικής ετυμηγορίας του Δικαστηρίου."/>
  </head>
  <body>
    <article>
      <h1>Δίκη Χρυσής Αυγής: Η εισαγγελική πρόταση αναμένεται στις 18 Δεκεμβρίου</h1>
      <h2>Τέσσερα χρόνια μετά την έναρξη της Δίκης της Χρυσής Αυγής, ανακοινώθηκε σήμερα από την Πρόεδρο του δικαστηρίου το πέρας της αποδεικτικής διαδικασίας</h2>
      <address><time datetime="2019-11-07T14:51:07+00:00">07 Nov 2019, 14:51</time> by <a rel="author">neolaia.gr Team</a></address>
      <p>Η <b><a href="https://www.neolaia.gr/tag/%ce%b4%ce%af%ce%ba%ce%b7-%cf%87%cf%81%cf%85%cf%83%ce%ae%cf%82-%ce%b1%cf%85%ce%b3%ce%ae%cf%82/">δίκη της Χρυσής Αυγής</a></b> έχει μπει πλέον στην τελική ευθεία για την έκδοση της τελικής ετυμηγορίας του Δικαστηρίου.</p>
      <p>
        <b>Πότε ξεκίνησε η Δίκη της Χρυσής Αυγής</b>
      </p>
      <p>Τέσσερα χρόνια έχουν περάσει από την έναρξη της πολύκροτης δίκης και σήμερα, Πέμπτη 7 Νοεμβρίου, ανακοινώθηκε από την Πρόεδρο του δικαστηρίου, κ. Μαρία Λεπενιώτη, το πέρας της αποδεικτικής διαδικασίας.</p>
      <p>Η δίκη της Χρυσής Αυγής είναι μία ποινική δίκη, στην οποία δικάζονται 69 κατηγορούμενοι, μεταξύ των οποίων μέλη τοπικών οργανώσεων, στελέχη και ο αρχηγός και Γενικός Γραμματέας της Χρυσής Αυγής, Νίκος Μιχαλολιάκος, κατηγορούμενοι για ένταξη σε εγκληματική οργάνωση με βάση το άρθρο 187 του ελληνικού Ποινικού Κώδικα.</p>
      <p>18 από τους κατηγορούμενους είχαν εκλεγεί βουλευτές με τη Χρυσή Αυγή τον Ιούνιο του 2012 και κατηγορούνται επιπλέον για διεύθυνση εγκληματικής οργάνωσης. Η διεξαγωγή της δίκης ξεκίνησε στις <b>20 Απριλίου 2015</b> στο Α’ Τριμελές Εφετείο Κακουργημάτων στη δικαστική αίθουσα των γυναικείων φυλακών Κορυδαλλού.</p>
      <p>Υπενθυμίζουμε ότι, στο πλαίσιο της δίκης της Χρυσής Αυγής, στην οποία αποδίδονται κατηγορίες για εγκληματική οργάνωση,<b> συνεκδικάζονται τρία κακουργήματα:</b></p>
      <p>-Η <a href="https://www.neolaia.gr/tag/%ce%b4%ce%bf%ce%bb%ce%bf%cf%86%ce%bf%ce%bd%ce%af%ce%b1-%cf%80%ce%b1%cf%8d%ce%bb%ce%bf%cf%85-%cf%86%cf%8d%cf%83%cf%83%ce%b1/"><b>ανθρωποκτονία του Παύλου Φύσσα</b></a>, στις 18 Σεπτεμβρίου του 2013,</p>
      <p>-Η απόπειρα ανθρωποκτονίας του Αιγύπτιου αλιεργάτη, <b>Αμπουζίντ Εμπάρακ</b> στις 12 Ιουνίου 2012,</p>
      <p>-Και η <b>απόπειρα ανθρωποκτονίας των στελεχών του ΚΚΕ και μελών του ΠΑΜΕ</b> στις 12 Σεπτεμβρίου του 2013</p>
      <p>Παράλληλα, στη δίκη της Χρυσής Αυγής συνεξετάζονται<b> 60 ακόμα υποθέσεις</b> που έχουν ήδη δικαστεί ή δικάζονται παράλληλα σε άλλα δικαστήρια και αφορούν εγκλήματα, για τα οποία έχουν καταδικαστεί ή κατηγορούνται τα μέλη της ακροδεξιάς οργάνωσης για ένταξη ή και διεύθυνση εγκληματικής οργάνωσης.</p>
      <p>Μετά την απολογία, λοιπόν, του γενικού γραμματέα της Χρυσής Αυγής, Νίκου Μιχαλολιάκου, αλλά και όλων των προηγούμενων βουλευτών της νεοναζιστικής οργάνωσης, τη σκυτάλη θα πάρει η εισαγγελέας της έδρας, προκείμενου να αποφανθεί για την ενοχή ή όχι των κατηγορουμένων στην πολύκροτη δικαστική υπόθεση.</p>
      <p>Το Τριμελές Εφετείο Κακουργημάτων διέκοψε για τις 18 Δεκεμβρίου 2019, προκειμένου η εισαγγελική λειτουργός να προετοιμάσει εισήγησή της.</p>
      <p>Ωστόσο, όπως, διευκρινίστηκε από την έδρα, αν η εισαγγελέας δεν είναι έτοιμη μέχρι τότε, θα της δοθεί επιπλέον χρόνος.</p>
      <p>Νωρίτερα στο δικαστήριο, υποβλήθηκε από την υπεράσπιση, ένσταση ακυρότητας του κατηγορητηρίου και ειδικότερα ως προς το αδίκημα της εγκληματικής οργάνωσης.</p>
      <p>Οι συνήγοροι υπεράσπισης έκαναν επίκληση της Σύμβασης του Παλέρμου η οποία κυρώθηκε από την Ελλάδα. Μεταξύ άλλων, η σύμβαση αυτή προβλέπει ότι το αδίκημα της εγκληματικής οργάνωσης προϋποθέτει την επιδίωξη οικονομικού οφέλους.</p>
      <p>Μάλιστα, επικαλέστηκαν και την άποψη του Εφέτη Ν. Σαλάτα, η οποία αποτυπώθηκε στο παραπεμπτικό βούλευμα και, σύμφωνα με την οποία, δε στοιχειοθετείται το αδίκημα της εγκληματικής οργάνωσης, επειδή δεν αποδείχθηκε ότι οι κατηγορούμενοι έδρασαν με στόχο να προσπορίσουν οικονομικό όφελος.</p>
      <p>Τον εν λόγω ισχυρισμό αντέκρουσε η πολιτική αγωγή, η οποία υποστήριξε ότι η σύμβαση του Παλέρμο προβλέπει ρητά πως κάθε έννομη τάξη είναι ελεύθερη να επιλέξει ποια χαρακτηριστικά θα προσδώσει στο αδίκημα της εγκληματικής οργάνωσης.</p>
      <p>Όπως τόνισαν, η επιδίωξη οικονομικού οφέλους αποτελεί επιβαρυντική περίσταση.</p>
      <p>
        <b>Τελευταίες εξελίξεις στη Δίκη της Χρυσής Αυγής:</b>
      </p>
      <p>
        <a href="https://www.neolaia.gr/2019/11/06/diki-hrisis-avgis-ametanoitos-o-mihaloliakos/">
          <b>Δίκη Χρυσής Αυγής – Αμετανόητος o Μιχαλολιάκος: «Το κόμμα δεν έχει καμία σχέση με τη δολοφονία Φύσσα»</b>
        </a>
      </p>
      <p>
        <b>
          <a href="https://www.neolaia.gr/2019/11/06/diki-hrisis-avgis-apologeitai-simera-o-mixaloliakos/">Δίκη Χρυσής Αυγής: Τι ισχυρίστηκε ο Νίκος Μιχαλολιάκος στη σημερινή του απολογία</a>
        </b>
      </p>
      <p>
        <b>
          <a href="https://www.neolaia.gr/2019/10/30/prokalei-o-lagos-sti-diki-hrisis-avgis/">Προκαλεί ο Λαγός στη Δίκη της Χρυσής Αυγής: «Δεν έχω να απολογηθώ για τίποτα»</a>
        </b>
      </p>
      <p>
        <b>
          <a href="https://www.neolaia.gr/2019/10/22/diki-hrisis-avgis-hristos-papas-apologia/">Δίκη Χρυσής Αυγής – Παππάς: «Για πλάκα» χαιρετούσε ναζιστικά με τον ανήλικο γιο του</a>
        </b>
      </p>
      <p>
        <b>
          <a href="https://www.neolaia.gr/2019/10/22/diki-hrisis-avgis-mpukuras-apologia/">Δίκη Χρυσής Αυγής – Μπούκουρας: «Στη Χρυσή Αυγή έζησα τη δεύτερή μου εφηβεία</a>
        </b>
      </p>
      <p>
        <b>
          <a href="https://www.neolaia.gr/2019/10/21/diki-xrisis-avgis-apologies-mparmparousi-kai-panagiotarou/">Δίκη Χρυσής Αυγής – Μπαρμπαρούσης: «Έχουν δαιμονοποιήσει τον Χίτλερ. Εμένα μου αρέσει ο χαιρετισμός αυτός»</a>
        </b>
      </p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/08/teli-kikloforias-eidopoiitirua-taxisnet/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/08/claudio-bravo-camus-google-doodle/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/08/marathonios-2019-autoi-oi-dromoi-tha-einai-klistoi-to-sk/"/>
        <a href="https://neolaia.gr/2019/11/07/stamatina-tsimitsili-ratsistiko-sxolio/"/>
        <a href="https://neolaia.gr/2019/11/07/tasos-arniakos-sxolio-gia-tous-prosfiges/"/>
      </related>
    </article>
  </body>
</html>