<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ekologove-kritizuji-odpadovy-zakon-bustami-politiku-v-kontejneru/1818378?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T14:29:00+00:00"/>
    <meta property="og:title" content="Ekologové kritizují odpadový zákon bustami politiků v kontejneru"/>
    <meta property="og:description" content="Praha - Busty premiéra Andreje Babiše, vicepremiéra Jana Hamáčka a ministra životního prostředí Richarda Brabce v kontejneru s odpadem představuje instalace, kterou dnes na Strossmayerově náměstí v Praze odhalili ekologové z Hnutí Duha. Má podnítit vládu, aby při úterním projednávání podpořila ekologickou variantu zákona o odpadech, uvedli zástupci organizace."/>
  </head>
  <body>
    <article>
      <h1>Ekologové kritizují odpadový zákon bustami politiků v kontejneru</h1>
      <address><time datetime="2019-11-07T14:29:00+00:00">07 Nov 2019, 14:29</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Busty premiéra Andreje Babiše, vicepremiéra Jana Hamáčka a ministra životního prostředí Richarda Brabce v kontejneru s odpadem představuje instalace, kterou dnes na Strossmayerově náměstí v Praze odhalili ekologové z Hnutí Duha. Má podnítit vládu, aby při úterním projednávání podpořila ekologickou variantu zákona o odpadech, uvedli zástupci organizace.</p>
      <p>Současný návrh zákona sice zavádí postupné zvyšování poplatku za skládkování využitelného odpadu, zároveň ale povoluje jeho skládkování až do roku 2030. Právě to Hnutí Duha kritizuje.</p>
      <p>Ivo Kropáček, expert na odpady a člen Hnutí Duha, dnes uvedl, že je možné ukončit skládkování recyklovatelného odpadu již v roce 2024. "Okolní státy to umí, technologie k tomu jsou k dispozici," řekl. Česko podle jeho slov už 20 let neplní evropskou směrnici o omezení skládkování odpadu a Babiš s ministry a ministryněmi budou v úterý stát před "historickou" volbou, zda se přikloní k dalšímu skládkování či k recyklaci.</p>
      <p>Ředitelka Hnutí Duha Anna Kárníková pak upozornila, že instalace je i součástí apelu na občany, aby tlačili na politiky v prosazení jiné verze zákona.</p>
      <p>Kontejner s bustami politiků bude v této podobě před kostelem svatého Antonína Paduánského jen necelý jeden den. Až do 18. listopadu má ale na stejném místě zůstat menší verze instalace. Jak konkrétně bude vypadat, dnes Kárníková nesdělila.</p>
      <p>Skládkovací poplatek má podle současného návrhu zákona ze současných 500 korun za tunu využitelného odpadu v roce 2030 vzrůst až na 1850 korun. Návrh také počítá s motivační třídící slevou například podle systému "Zaplať, kolik vyhodíš."</p>
      <p>Schválení čtyř nových odpadových zákonů v říjnu vládě doporučila legislativní rada. Ministerstvo životního prostředí se už dříve vyjádřilo, že se jimi Česko posune k modernímu zacházení z odpady.</p>
    </article>
  </body>
</html>