<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/07/corepla-premia-3-idee-vincenti-alla-ricerca-della-plastica-perduta-pn_20191107_00206/"/>
    <meta property="og:site_name" content="Askanews"/>
    <meta property="article:published_time" content="2019-11-07T14:31:15+00:00"/>
    <meta property="og:title" content="Corepla premia 3 idee vincenti alla ricerca della plastica perduta"/>
    <meta property="og:description" content="Roma, 7 nov. (askanews) – Corepla ha rinnovato anche per il 2019 la “chiamata per buone idee e progetti innovativi” volti a massimizzare le possibilità, il futuro possibile, del riciclo degli imballaggi in plastica. Una chiamata rivolta a Ricercatrici e Ricercatori dell’Università, ai Centri di Ricerca, alle Start up, alle Aziende, alle PMI e ai […]"/>
  </head>
  <body>
    <article>
      <h1>Corepla premia 3 idee vincenti alla ricerca della plastica perduta</h1>
      <h2>Seconda edizione della call for ideas ad Ecomondo 2019</h2>
      <address>
        <time datetime="2019-11-07T14:31:15+00:00">07 Nov 2019, 14:31</time>
      </address>
      <figure>
        <img src="http://www.askanews.it/wp-content/uploads/2019/11/20191107_153101_D2B4D19E.jpg"/>
      </figure>
      <p>Roma, 7 nov. (askanews) – Corepla ha rinnovato anche per il 2019 la “chiamata per buone idee e progetti innovativi” volti a massimizzare le possibilità, il futuro possibile, del riciclo degli imballaggi in plastica. Una chiamata rivolta a Ricercatrici e Ricercatori dell’Università, ai Centri di Ricerca, alle Start up, alle Aziende, alle PMI e ai Privati attraverso l’apposita piattaforma coreplacall.it realizzata in collaborazione con la società editrice multimediale Triwù e Produzioni dal basso. Un apposito comitato tecnico-scientifico ha valutato i numerosi progetti pervenuti. Ai tre vincitori, Corepla ha consegnato un assegno di 10.000 euro ciascuno per facilitare la messa in campo dei progetti stessi con l’ulteriore impegno a segnalarli ad Aziende interessate, in accordo con gli ideatori e garantendo la proprietà intellettuale dell’idea ai portatori della stessa.</p>
      <p>“Stimolare la ricerca per innovare e arricchire le proposte sul campo del riciclo ci ha permesso di sperimentare e progredire negli anni creando una filiera tutta italiana divenuta oggi un’eccellenza a livello europeo. Ricordo infatti che in tema di riciclo siamo tra i primi in Europa dopo la Germania. È un comparto, vero motore dell’economia circolare, che crea lavoro e innovazione alimentando valore sociale ed economico per il Paese”, sottolinea Antonello Ciotti, presidente Corepla</p>
      <p>I tre progetti vincitori “ex aequo” sono: Anaktite – Anaktite è un materiale composito costituito esclusivamente da polvere sia di vetro che di PET riciclato. Unisce due esigenze: recuperare gli scarti prodotti dal riciclo del vetro, la così detta “sabbia di vetro”, che non può essere riutilizzata nelle vetrerie a causa della granulometria troppo ridotta, e l’utilizzo della polvere di PET riciclato che ne esalta le caratteristiche del composito grazie alle sue prestazioni chimico – fisiche. Il risultato è un materiale al 100% sostenibile e nuovamente riciclabile, in grado di replicare sia esteticamente che dal punto di vista tecnico, le pietre naturali e i compositi di ultima generazione. Grazie alla sua versatilità in termini di forma, colore e rilievo, unita alla termoplasticità del PET, può essere utilizzato nel settore dei rivestimenti interni ed esterni, nelle pavimentazioni, nei top per cucine e in applicazioni alternative ai laminati per arredo. Team dei progettisti: Davide Di Leva (Ingegnere civile), Daniele Di Leva (Ingegnere meccanico), Emanuele Di leva (Designer industriale) e Maria Fantini (Economista aziendale). Il composito inoltre è stato perfezionato in collaborazione con il CNR – Istituto per i Polimeri compositi e biomateriali di Napoli.</p>
      <p>TIGRE – Time-Gated REcycling of plastics. Il progetto nasce dall’esigenza di ottenere, in fase di selezione, una purezza elevata degli imballaggi in plastica provenienti dalle raccolte differenziate e destinati al riciclo. In quest’ottica, Tigre ha individuato la possibilità di inserire dei nanocristalli (di dimensioni di pochi nm, ovvero miliardesimi di metro) negli imballaggi in plastica con un codice colore identificativo (con funzione simile ad un codice a barre) che viene letto dagli impianti di selezione ottici automatici. Permettendo così il riconoscimento anche di plastiche molto colorate o nere che ad oggi non vengono riconosciute dagli impianti di selezione ottici Il silicio è abbondante e non tossico, i nanocristalli possono essere utilizzati in concentrazioni bassissime (pochi ppm) e sotto la luce ultravioletta dei lettori ottici emettono luce colorata per tempi relativamente lunghi permettendo così l’utilizzo della tecnica di time-gated recycling, da cui l’acronimo Tigre del progetto. Team dei progettisti: Prof.ssa Paola Ceroni, Dr. Francesco Romano e Dr. Marco Villa (Dipartimento di Chimica “Giacomo Ciamician” – Università di Bologna).</p>
      <p>EcoAllene – Il progetto vede la creazione di un nuovo materiale in granulo, realizzato riciclando il film plastico e il film d’alluminio presenti negli imballaggi poliaccoppiati (es. cartoni per bevande) dopo il processo di recupero della cellulosa in cartiera. Si ottiene così un materiale (EcoAllene, coperto da brevetto) resistente, stabile, colorabile, nuovamente riciclabile senza che si debba separare plastica e alluminio, frazioni multimateriali altrimenti destinate a discarica o incenerimento. Il processo non richiede l’utilizzo di resine o solventi e riduce l’uso di energia. Con questo nuovo materiale plastico si possono ottenere contenitori, tavoli, sedie e oggetti d’arredo, occhiali e pavimentazioni per esterni. I prossimi sviluppi prevedono importanti fasi di ricerca e sviluppo per l’ingegnerizzazione dell’impianto Ecoplasteam spa di Alessandria che, con l’utilizzo della stessa tecnologia, potrà riciclare numerose altre tipologie di packaging poliaccoppiato.Team dei progettisti: la squadra di Ecoplasteam con l’Amministratore delegato Stefano Richaud”. Aggiunge Antonio Protopapa, Direttore Ricerca &amp; Sviluppo Corepla: “Questi progetti permetteranno, se ben sviluppati, di migliorare ulteriormente i già importanti risultati raggiunti dal Consorzio in questi 20 anni di attività”.</p>
    </article>
  </body>
</html>