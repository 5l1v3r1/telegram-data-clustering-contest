<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/07/ereyna-epitropi-antagonismoy-gia-tiw-xreoseis-ton-trapezon"/>
    <meta property="og:site_name" content="euronews"/>
    <meta property="article:published_time" content="2019-11-07T14:27:09+00:00"/>
    <meta property="og:title" content="Έφοδος της Επιτροπής Ανταγωνισμού στις συστημικές τράπεζες"/>
    <meta property="og:description" content="Σε Εθνική Τράπεζα, Τράπεζα Πειραιώς, Alpha Bank και Eurobank για τις χρεώσεις"/>
  </head>
  <body>
    <article>
      <h1>Έφοδος της Επιτροπής Ανταγωνισμού στις συστημικές τράπεζες</h1>
      <address><time datetime="2019-11-07T14:27:09+00:00">07 Nov 2019, 14:27</time> by <a rel="author">euronews </a></address>
      <p>Αυτεπάγγελτη έρευνα πραγματοποιεί η Επιτροπή Ανταγωνισμού στις 4 συστημικές τράπεζες (Εθνική Τράπεζα, Τράπεζα Πειραιώς, Alpha Bank, Eurobank).</p>
      <p>Σύμφωνα με πηγές του ΑΠΕ - ΜΠΕ σήμερα εμφανίστηκαν κλιμάκια της Επιτροπής Ανταγωνισμού στα κεντρικά γραφεία των τεσσάρων συστημικών τραπεζών, της Attica Bank και της Ελληνικής Ένωσης Τραπεζών και τα στοιχεία που ζητήθηκαν, σύμφωνα με τις ίδιες πληροφορίες, αφορούσαν στο ζήτημα των χρεώσεων και η σχετική έρευνα έγινε προκειμένου να διακριβωθεί εάν υπήρξαν εναρμονισμένες πρακτικές ή όχι.</p>
      <p>Μεταξύ άλλων, ζητήθηκαν έγγραφα, ενώ έγινε και αντιγραφή του περιεχομένου "σκληρών δίσκων". Κατά τις ίδιες πληροφορίες, οι τράπεζες παρείχαν άμεσα όλα τα στοιχεία που τους ζητήθηκαν.</p>
      <p>Υπενθυμίζεται ότι την περασμένη εβδομάδα οι τράπεζες ανακοίνωσαν πάγωμα σε κάποιες κατηγορίες χρεώσεων και προμηθειών που είχαν ανακοινώσει, για συναλλαγές μέσω ΑΤΜ και υπηρεσιών που σχετίζονται με τις κάρτες, μερικές ημέρες, μετά από συνάντηση που είχε πραγματοποιηθεί στο Μέγαρο Μαξίμου για το ζήτημα αυτό υπό τον πρωθυπουργό και την συμμετοχή αρμόδιων κυβερνητικών στελεχών, των διοικήσεων των τραπεζών και της ΕΕΤ.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>