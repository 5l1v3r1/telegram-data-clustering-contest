<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/oa-vidin-se-vklyuchi-v-initsiativata-menidzhr-za-edin-den-406110.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T14:32:00+00:00"/>
    <meta property="og:title" content="Видин насърчава младите таланти"/>
    <meta property="og:description" content="Учениците Павел Илиев и Ренета Цветанова станаха съответно областен управител и зам.-областен управител"/>
  </head>
  <body>
    <article>
      <h1>Видин насърчава младите таланти</h1>
      <address><time datetime="2019-11-07T14:32:00+00:00">07 Nov 2019, 14:32</time> by <a rel="author">Стандарт</a></address>
      <p>За поредна година Областна администрация Видин се включи в инициативата на Джуниър Ачийвмънт България за насърчаване на младите хора „Мениджър за един ден“ 2019. В рамките на деня амбициозни младежи се запознаха с работата на областния управител и неговата администрация.</p>
      <p>    </p>
      <p>Павел Илиев от Профилирана природо-математическа гимназия „Екзарх Антим I” зае поста на областен управител на област Видин, а Ренета Цветанова от Професионална гимназия „Проф.д-р. Асен Златаров“ беше в ролята на заместник-областен управител.    </p>
      <p>Възпитаниците на двете училища бяха посрещнати от областния управител Албена Георгиева и заместник областните управители Лъчезар Попиванов и Анжело Методиев. Преди встъпването им в длъжност, пред младите колеги бе представена структурата на администрацията и спецификата на работата на служителите. Павел и Ренета се потопиха в работната атмосфера на администрацията, като усетиха напрежението и тръпката на работния процес и едновременно с това придобиха увереност и мотивация за личностно и професионално израстване.    </p>
      <p>Областният управител Албена Георгиева изрази увереността си в полезния ефект от тази инициатива. „Благодаря ви за вашата активност и гражданска позиция. Радвам се, че днес бяхте част от екипа на Областна администрация Видин“, каза областният управител. Георгиева пожела на учениците успех, позитивни емоции в днешния ден и изрази надежда, че ще останат с добри впечатления от работата на Областна администрация Видин. „Където и да продължите образованието си, се върнете в родния ви град. Учете и работете за Видин!“, каза Албена Георгиева в края на инициативата.</p>
      <p> </p>
    </article>
  </body>
</html>