<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88972"/>
    <meta property="og:site_name" content="Denník politika"/>
    <meta property="article:published_time" content="2019-11-07T14:35:09+00:00"/>
    <meta property="og:title" content="Peter Sagan prišiel o kolegu, z tímu Bora-Hansgrohe odchádza elitný šprintér"/>
    <meta property="og:description" content="7.11.2019 (Webnoviny.sk) – Zdá sa, že prestupová sága okolo írskeho cyklistu Sama Bennetta speje k záveru. Víťazovi trinástich pretekov z ostatnej sezóny jeho tím Bora-Hansgrohe umožnil, aby si našiel nového zamestnávateľa."/>
  </head>
  <body>
    <article>
      <h1>Peter Sagan prišiel o kolegu, z tímu Bora-Hansgrohe odchádza elitný šprintér</h1>
      <address><time datetime="2019-11-07T14:35:09+00:00">07 Nov 2019, 14:35</time> by <a rel="author">Webnoviny</a></address>
      <p>7.11.2019 (Webnoviny.sk) – Zdá sa, že prestupová sága okolo írskeho cyklistu Sama Bennetta speje k záveru. Víťazovi trinástich pretekov z ostatnej sezóny jeho tím Bora-Hansgrohe umožnil, aby si našiel nového zamestnávateľa.</p>
      <h3>V Bora-Hansgrohe bol šesť rokov</h3>
      <p>Už bývalý tímový kolega bratov Saganovcov či Erika Bašku s najväčšou pravdepodobnosťou posilní zostavu belgického tímu Deceuninck – Quick Step, v ktorom by mal byť elitným šprintérom aj na podujatiach Grand Tour.</p>
      <p><i>„Za ostatných šesť rokov v tíme Bora-Hansgrohe sa Sam Bennett stal jedným z najlepších šprintérov v pelotóne. Vzhľadom na to bolo čoraz náročnejšie zosúladiť jeho ambície a tiež ciele tímu. Preto sme sa rozhodli akceptovať jeho želanie pokračovať v kariére v inom tíme. Tím Bora-Hansgrohe želá Samovi Bennettovi do budúcna všetko najlepšie a dúfa, že dokáže naplniť jeho športové sny,“</i> uviedol nemecký cyklistický tím na svojom oficiálnom webe.</p>
      <h3>Chýbal na Giro d’Italia aj Tour de France</h3>
      <p>Napriek spomenutým trinástim triumfom sa Bennett nedostal do výberu tímu Bora-Hansgrohe na úvodné dve podujatia Grand Tour.</p>
      <p>Na Tour de France tradične dostal prednosť Peter Sagan, no prekvapením bolo, že Bennett neštartoval na májovom Giro d’Italia na úkor Nemca Pascala Ackermanna. Aj preto sa začalo hovoriť o jeho nespokojnosti a tiež záujme tímu Deceuninck – Quick Step. Podľa portálu cyclingnews.com je jasné, že v sezóne 2020 bude Ír obliekať bielo-modré farby najúspešnejšieho tímu v profesionálnej cyklistike.</p>
      <p>V belgickom tíme pod vedením Patricka Lefevera nebola v predošlých sezónach núdza o kvalitných šprintérov, ale po odchode Eliu Vivianiho do francúzskeho Cofidisu zostalo neobsadené miesto. Dvadsaťdeväťročný rodák z Werviku získal na podujatiach Grand Tour päť zo svojich 42 víťazstiev, ale na Tour de France sa naposledy predstavil v roku 2016.</p>
      <p>Viac k témam: <a href="https://www.webnoviny.sk/tag/bora-hansgrohe/"><u>Bora-Hansgrohe</u></a><br/>Zdroj: Webnoviny.sk – <a href="https://www.webnoviny.sk/peter-sagan-prisiel-o-kolegu-z-timu-bora-hansgrohe-odchadza-elitny-sprinter/"><u>Peter Sagan prišiel o kolegu, z tímu Bora-Hansgrohe odchádza elitný šprintér</u></a> © SITA Všetky práva vyhradené.</p>
    </article>
  </body>
</html>