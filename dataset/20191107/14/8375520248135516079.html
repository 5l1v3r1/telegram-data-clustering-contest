<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/tisk-na-nezalezhni-zmi-ne-maje-nichogo-spilnogo-z-jevropeyskimi-standartami-poroshenko-638419.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T14:07:40+00:00"/>
    <meta property="og:title" content="Тиск на незалежні ЗМІ не має нічого спільного з європейськими стандартами - Порошенко"/>
    <meta property="og:description" content="Порошенко прокоментував обшуки у власника телеканалу «Прямий»"/>
  </head>
  <body>
    <article>
      <h1>Тиск на незалежні ЗМІ не має нічого спільного з європейськими стандартами - Порошенко</h1>
      <address>
        <time datetime="2019-11-07T14:07:40+00:00">07 Nov 2019, 14:07</time>
      </address>
      <h4>Порошенко прокоментував обшуки у власника телеканалу «Прямий»</h4>
      <p>Тиск правоохоронних органів на телеканал «Прямий» і його власника – це лише складова частина загального процесу, який зараз відбувається в Україні. І це немає нічого спільного з європейськими стандартами.</p>
      <p>Так прокоментував обшуки у власника телеканалу «Прямий» лідер партії «Європейська Солідарність», народний депутат Петро Порошенко, який перебуває в Донецькій області.</p>
      <p>«Було дуже багато каналів, які говорили неправду про мене. І мені точно не подобалося те, що вони говорили. Але тут ми маємо керуватися принципом Вольтера: «Я не поділяю вашу думку, але я готовий віддати життя за те, щоб ви мали право її висловити». Це був мій принцип», – сказав Порошенко, якого цитує пресслужба партії «ЄС».</p>
      <p>«Вчора були заяви керівника профільного комітету, представника уряду про те, що вони збираються притягати до відповідальності журналістів, контролювати інтернет», – акцентував Порошенко, коментуючи ініціативи представників монобільшості запровадити кримінальну відповідальність для журналістів.</p>
      <p>Він зауважив, що «не впевнений, що про це знає президент Зеленський».</p>
      <p>«Але я твердо переконаний, що це саме той випадок, який потребує його втручання. Обшуки та арешт рахунків – це є спроби припинити мовлення будь-якого каналу. Це проблема не каналу і не якийсь окремий випадок. Це проблема України загалом і європейського вибору держави. Бо це точно не має нічого спільного ні з європейськими правилами, ні з європейськими цінностями», – наголосив Порошенко.</p>
      <p>Він запевнив, що партія «Європейська Солідарність» буде захищати свободу слова в Україні.</p>
      <p>Раніше повідомлялося, що працівники Державного бюро розслідувань <a href="https://glavcom.ua/news/slidchi-dbr-provodyat-obshuki-u-vlasnika-telekanalu-pryamiy-638316.html">проводять обшуки у власника телеканалу «Прямий», колишнього народного депутата Володимира Макеєнка.</a></p>
      <p>Нагадаємо, міністр культури, молоді та спорту Володимир Бородянський на парламентських слуханнях про безпеку журналістів 6 листопада <a href="https://glavcom.ua/news/zhurnalisti-za-nepravdivu-informaciyu-nestimut-vidpovidalnist-borodyanskiy-638118.html">заявив, що в Україні планують запровадити відповідальність журналістів за розповсюдження неправдивої або маніпулятивної інформації.</a></p>
      <related>
        <a href="https://glavcom.ua/news/okupanti-zalishayutsya-na-svojih-poziciyah-bilya-stanici-luganskoji-poroshenko-638293.html"/>
        <a href="https://glavcom.ua/news/poroshenko-rozpochav-pojizdku-na-shid-638139.html"/>
        <a href="https://glavcom.ua/news/mi-ne-majemo-prava-zalishiti-putinu-zhodnogo-shansu-poroshenko-pro-jednist-u-pitanni-chlenstva-ukrajini-v-nato-636967.html"/>
      </related>
    </article>
  </body>
</html>