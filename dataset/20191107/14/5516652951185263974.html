<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425351/seisthke-to-kastelorizo-apo-tis-boles-toy-stratoy-xhras-askhsh-pyrwn-se-olo-to-nhsiwtiko-symplegma"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T14:45:01+00:00"/>
    <meta property="og:title" content="Σείστηκε το Καστελόριζο από τις βολές του Στρατού Ξηράς – Άσκηση πυρών σε όλο το νησιωτικό σύμπλεγμα"/>
    <meta property="og:description" content="Σείστηκε το σύμπαν στο νησιωτικό σύμπλεγμα του Καστελόριζου το προηγούμενο 48ωρο από τις βολές με κάθε όπλο και οπλικό σύστημα που πραγματοποίησε ο Στρατός Ξηράς."/>
  </head>
  <body>
    <article>
      <h1>Σείστηκε το Καστελόριζο από τις βολές του Στρατού Ξηράς – Άσκηση πυρών σε όλο το νησιωτικό σύμπλεγμα</h1>
      <address>
        <time datetime="2019-11-07T14:45:01+00:00">07 Nov 2019, 14:45</time>
      </address>
      <p>
        <b>Σείστηκε το σύμπαν στο νησιωτικό σύμπλεγμα του Καστελόριζου το προηγούμενο 48ωρο από τις βολές με κάθε όπλο και οπλικό σύστημα που πραγματοποίησε ο Στρατός Ξηράς.</b>
      </p>
      <p>Δείτε επίσης: Ανθρώπινο χέρι βρέθηκε στην κοιλιά καρχαρία</p>
      <p>Η δύναμη πυρός και ο μεγάλος αριθμός των βολών εξέπληξαν ακόμη και τους συνηθισμένους από την στρατιωτική παρουσία κατοίκους του Καστελόριζου.</p>
      <p>Μιλώντας στα «ΝΕΑ» ο δήμαρχος του Καστελόριζου Γιώργος Σαμψάκος ανέφερε πως «τέτοια άσκηση είχε να γίνει χρόνια στο νησί. Έγιναν βολές απ’ όλα τα όπλα. Και σίγουρα θέλουμε να πραγματοποιούνται συχνότερα».</p>
      <p>Στην εντυπωσιακή άσκηση πραγματοποιήθηκαν, σύμφωνα με πληροφορίες, βολές με όπλα ευθυτενούς και καμπύλης τροχιάς οι οποίες είχαν μάλιστα καταπληκτικά αποτελέσματα.</p>
      <p>Στόχος του Γενικού Επιτελείου Στρατού (ΓΕΣ) και του Αρχηγού του, του αντιστρατήγου Γεώργιου Καμπά είναι, όπως προεξοφλείται, όχι απλώς να ενισχυθεί το αίσθημα ασφάλειας των ακριτών του Καστελόριζου αλλά να αντιληφθούν όλοι οι Έλληνες ότι το νησί διαθέτει ισχυρή αποτρεπτική δύναμη. Επιπλέον όμως, επιδίωξη ήταν με την άσκηση αυτή η αποτρεπτική ισχύς να ενισχυθεί κι άλλο.</p>
      <p>Όπως όλα δείχνουν η ηγεσία του ΓΕΣ, ειδικά σ’ αυτή την περίοδο με την ολοένα και αυξανόμενη τουρκική προκλητικότητα, δεν περιορίζεται στις ούτως ή άλλως απαραίτητες επισκέψεις και επιθεωρήσεις στα ακριτικά νησιά . Αλλά προχωράει σε μελετημένες κινήσεις όπως η παραπάνω αυξάνοντας την αποτελεσματικότητα των Ενόπλων Δυνάμεων στην παραμεθόριο.</p>
      <p>
        <b>Ομοβροντία από όλα τα όπλα</b>
      </p>
      <p>Μετά την κοινοποίηση αγγελίας για την εκτέλεση βολών στο σύμπλεγμα της Μεγίστης – προκειμένου ενημερωθούν οι κάτοικοι και όσοι κινούνται με πλοία και σκάφη στην περιοχή – παρατηρήθηκε τις τελευταίες ημέρες μεγάλη κινητικότητα.</p>
      <p>Οι πληροφορίες που φτάνουν από το ακριτικό νησί μιλούν για εκτέλεση βολών με κάθε είδους οπλικό σύστημα και πυροβόλο να εκτελεί βολές καθ΄ όλη τη διάρκεια του 24ώρου.</p>
      <p>Είναι πρόδηλο ότι τέτοιου είδους δραστηριότητες από τον Στρατό Ξηράς αυξάνουν το αίσθημα ασφάλειας στο «ακριβότερο οικόπεδο της Ευρώπης» όπως συχνά αποκαλούν το Καστελόριζο οι αναλυτές. Και βέβαια σε κάθε περίπτωση τέτοιες υψηλού συμβολισμού αλλά και ουσίας ασκήσεις αποτελούν αντιστάθμισμα της τουρκικής προκλητικότητας στην περιοχή και όχι μόνο.</p>
      <p>Οι ακρίτες κάτοικοι του Καστελόριζου είναι συνηθισμένοι στη στρατιωτική παρουσία όμως δεν είναι συνηθισμένοι σε τέτοιας έκτασης εκτέλεση βολών.</p>
      <p>Την ώρα που η Τουρκία αμφισβητεί ευθέως την Κυπριακή ΑΟΖ κι ενώ στη Βουλή κατατέθηκαν ήδη οι συμβάσεις για την παραχώρηση θαλάσσιων οικοπέδων σε Ιόνιο και Κρήτη, προκειμένου να αρχίσουν οι έρευνες για υδρογονάνθρακες, ο ελληνικός στρατός κάνει αισθητή την παρουσία του στο ακριτικό νησί του Καστελόριζου.</p>
    </article>
  </body>
</html>