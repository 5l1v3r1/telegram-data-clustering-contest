<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya/za-prvi-pt-u-nas-izliza-knizhka-za-khlyaba-406114.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T14:58:00+00:00"/>
    <meta property="og:title" content="За първи път у нас излиза книжка за хляба"/>
    <meta property="og:description" content="Има вече утвърден стандарт за ръжен и ръжено-пшеничен хляб"/>
  </head>
  <body>
    <article>
      <h1>За първи път у нас излиза книжка за хляба</h1>
      <address><time datetime="2019-11-07T14:58:00+00:00">07 Nov 2019, 14:58</time> by <a rel="author">Владислав Колев</a></address>
      <p>Да си представим, че сме родени много, много отдавна - преди 15 000 години.Без магазини за храна, без електричество, да не говорим за хладилници. Имали сме само даровете на природата.</p>
      <p>
        <a href="https://www.standartnews.com/balgariya-obshtestvo/uchim-detsata-che-khlyabt-e-molitva-406092.html">
          <b>ВИЖ ОЩЕ: Мариана Кукушева: Учим децата, че хлябът е молитва</b>
        </a>
      </p>
      <p>"Хлябът е храната, която обединява всички хора. Заради нея човечеството е оцеляло и до днес". С тези думи председателят на УС на НБС на хлебарите и сладкарите Мариана Кукушева откри дискусионния форум, посветен на наръчник за постулати за хляба - "От зрънцето до хляба".</p>
      <p>Това е първата книжка за древната храна, която излиза у нас и е предназначена за малките и големи любознателни деца.</p>
      <p>На форума бе съобщена и една важна новина - имаме вече утвърден държавен стандарт за ръжен и ръжено-пшеничен хляб. Така палитрата вече се обогатява до пет вида производство.</p>
      <p>На събитието присъстваха и зам.-министърът на земеделието Вергиния Кръстева, както и председателят на Държавен фонд Земеделие Павлина Ангелова. Г-жа Кукушева подчерта, че този проект е станал възможен с помощта на двете институции.</p>
      <p>"Тази книжка трябва да стигне до всяко дете на 16 години, което учи в българско училище. Освен това друга основна задача е всички обществени поръчки да минават по реалните стандарти", добави тя.</p>
      <p>Една от важните теми на форума бяха непрекъснатите спекулации и психическия медиен тормоз върху хората, че хлябът е много вредна храна. "Стигна се дотам хлябът едва ли не да бъде обявен за отрова. Категорично заявявам, че при яденето му има място за хора с всички видове заболявания!</p>
      <p>Целият християнски свят посреща деня с молитва за хляб", каза д-р Светослав Ханджиев.</p>
      <p>Криворазбраното едва ли не апокалиптично въздействие на хляба върху здравето на хората бе коментирано и от известния диетолог д-р Ипократис Пападимитракос."Всъщност и тук, като на други места, борбата е срещу фалшивите новини за тази основна храна за човечеството", отбеляза той.</p>
      <p>Коментирано бе, че трябва и по-голяма образователна култура на потреблението. "Едва 16 процента у нас разбират какво значи срок на годност на продукта. За сравнение този процент например в Дания е 80", отбелязаха участници във форума.  </p>
      <p>"Ние издадохме тази книжка, за да могат децата да трупат знания, докато се забавляват. Да научат факти и данни колко е полезен хлябът, да се научат да го обичат и ценят. А защо не и да го създават", каза Мариана Кукушева.</p>
      <p> </p>
      <p> </p>
      <p> </p>
    </article>
  </body>
</html>