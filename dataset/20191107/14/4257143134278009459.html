<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/07/azonositottak-a-horrorkamion-osszes-aldozatat"/>
    <meta property="og:site_name" content="infostart"/>
    <meta property="article:published_time" content="2019-11-07T14:53:00+00:00"/>
    <meta property="og:title" content="Azonosították a horrorkamion összes áldozatát"/>
    <meta property="og:description" content="A hatóságok hivatalosan értesítették az áldozatok hozzátartozóit. A 39 holtestet október végén találták meg egy bolgár rendszámú kamion hűtőkonténerében Anglia délkeleti részén."/>
  </head>
  <body>
    <article>
      <h1>Azonosították a horrorkamion összes áldozatát</h1>
      <address><time datetime="2019-11-07T14:53:00+00:00">07 Nov 2019, 14:53</time> by <a rel="author">Infostart / MTI</a></address>
      <h3>A hatóságok hivatalosan értesítették az áldozatok hozzátartozóit. A 39 holtestet október végén találták meg egy bolgár rendszámú kamion hűtőkonténerében Anglia délkeleti részén.</h3>
      <p>A területileg illetékes Essex megyei rendőrség csütörtök délutáni tájékoztatásában közölte: a vietnami rendőrség illetékeseivel együttműködve elvégzett vizsgálat és az ennek alapján beterjesztett adatok eredményeként a megyei halottkémi szolgálat vezetője mind a 39 áldozat kilétét megállapította.</p>
      <p>A hatóságok hivatalosan értesítették az áldozatok hozzátartozóit. A csütörtöki közleményben nem szerepelnek további részletek arról, hogy kik voltak az áldozatok Az első hatósági beszámolókban még az szerepelt, hogy kínai állampolgárokról van szó, de az Essex megyei rendőrség már a múlt héten hivatalosan bejelentette, hogy mindegyikük vietnami állampolgár volt.</p>
      <p>A vietnami rendőrség csütörtöki közlése szerint - amelyet a BBC idézett - az áldozatok Haiphong, Hai Duong, Nghe An, Ha Tinh, Quang Binh és Hue vietnami tartományokból indultak útnak.</p>
      <blockquote>A brit vádhatóság szerint az ügy mögött egy olyan globális hálózat áll, amely jelentős számú illegális bevándorló Nagy-Britanniába csempészését szervezi, és ennek tagja a kamionsofőr is.</blockquote>
      <p>A kamion sofőrje, a 25 éves, észak-írországi illetőségű Maurice Robinson ellen 39 rendbeli emberölés, valamint embercsempészetre, illegális bevándorlás elősegítésére és pénzmosásra szőtt összeesküvés címén vádat emeltek.</p>
      <p>Robinson november 25-én áll a londoni központi büntetőbíróság - utcája után közkeletű nevén az Old Bailey - elé.</p>
      <p>A 39 holttestet október 22-én hajnalban találták meg a délkelet-angliai Thurrock ipari parkjában álló kamion rakterében. A hűtőkonténer nem sokkal korábban érkezett a Temze torkolatában fekvő közeli Purfleet kisváros komptermináljába a belgiumi Zeebrugge kikötőjéből. A Scania típusú nyerges vontató, amelyet Robinson vezetett, Írországból kelt át komppal Angliába, és röviddel a holttestek megtalálása előtt vette fel a pótkocsit.</p>
      <p>Nagy-Britanniában legutóbb 2000-ben volt a mostanihoz mérhető tragédia: akkor 58 kínai állampolgár holttestét találták meg a délkelet-angliai Dover kikötőjében, egy holland rendszámú, ugyancsak Zeebrugge kikötőjéből érkezett kamion pótkocsijában.</p>
      <p>
        <i>Nyitókép: Alastair Grant</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/04/ujabb-horrorkamion-most-gorogorszagban-az-utolso-pillanatban-talaltak-meg"/>
        <a href="https://infostart.hu/kulfold/2019/11/04/ujabb-letartoztatasok-az-angliai-halalkamion-ugyeben"/>
        <a href="https://infostart.hu/kulfold/2019/11/02/megerositettek-vietnamiak-voltak-a-horrorkamion-aldozatai"/>
        <a href="https://infostart.hu/kulfold/2019/10/24/kiderult-kik-haltak-meg-a-bolgar-horrorkamion-raktereben"/>
        <a href="https://infostart.hu/kulfold/2019/10/23/rengeteg-a-rejtely-a-horrorkamion-korul"/>
      </related>
    </article>
  </body>
</html>