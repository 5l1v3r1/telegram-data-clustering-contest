<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/07/yakshho-nimechchyna-uhvalyt-rishennya-pro-pom-yakshennya-gazovoyi-dyrektyvy-yes-dlya-pivnichnogo-potoku-2-vono-bude-oskarzhene/"/>
    <meta property="og:site_name" content="Рубрика"/>
    <meta property="article:published_time" content="2019-11-07T14:00:15+00:00"/>
    <meta property="og:title" content="Якщо Німеччина ухвалить рішення про пом'якшення Газової директиви ЄС для &quot;Північного потоку-2&quot; , воно буде оскаржене"/>
    <meta property="og:description" content="У разі ухвалення підготовленого представниками правлячої коаліції ФРН рішення, яке дасть змогу обійти обмеження нової Газової директиви ЄС для газопроводу “Північної потік-2”, його буде оскаржено. Про це повідомив торговий представник України, заступник міністра розвитку економіки, торгівлі та сільського господарства Тарас Качка виступаючи на конференції “Торгові війни: мистецтво захисту”, яку організовала юрфірма “Ілляшев та партнери” у Києві […]"/>
  </head>
  <body>
    <article>
      <h1>Якщо Німеччина ухвалить рішення про пом'якшення Газової директиви ЄС для "Північного потоку-2" , воно буде оскаржене</h1>
      <address><time datetime="2019-11-07T14:00:15+00:00">07 Nov 2019, 14:00</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/10/1501941020-8523-620x420.jpg"/>
      </figure>
      <p>
        <b>
          <b>У разі ухвалення підготовленого представниками правлячої коаліції ФРН рішення, яке дасть змогу обійти обмеження нової Газової директиви ЄС для газопроводу “Північної потік-2”, його буде оскаржено.</b>
        </b>
      </p>
      <p>Про це повідомив торговий представник України, заступник міністра розвитку економіки, торгівлі та сільського господарства Тарас Качка виступаючи на конференції “Торгові війни: мистецтво захисту”, яку організовала юрфірма “Ілляшев та партнери” у Києві 7 листопада.</p>
      <p>“Таке рішення суперечить рішенням Єврокомісії та зобов’язанням Німеччини, а тому неодмінно буде оскаржене. Це може бути наша скарга, чи скарга Польщі і іншої країни”.</p>
      <p>За його словами, така ініціатива призведе до довгострокових судових процедур, які заблокують роботу газопроводу.</p>
      <p>В якості прикладу Тарас Качка нагадав про недавнє рішення Німеччини збільшити частку транспортування російського газу у трубопроводі Opal, яке згодом було скасоване в судовому порядку.</p>
      <p>“По суті, увесь конфлікт навколо “Північного потоку-2” – це спроби зберегти застарілу модель газових відносин. Але час не стоїть на місці, Україна модернізується відповідно до нових енергетичних вимог та має переваги перед РФ. <b>Натомість Росія прагне зберегти застарілу модель відносин – і це шлях у нікуди. Це динозавр, який пручається, але його кінець неминучий”,-</b> додав він.</p>
      <p>Раніше агентство Bloomberg повідомило, що представники правлячої коаліції ФРН – партій ХДС/ХСС і СДПН – підготували законопроект, який дасть змогу <a href="https://rubryka.com/2019/11/06/uryad-nimechchyny-hoche-dopomogty-pivnichnomu-potoku-2-obijty-gazovu-dyrektyvu-yes-detali/">обійти обмеження нової Газової директиви ЄС</a> для газопроводу “Північної потік-2”.</p>
      <p>Оновлена директива передбачає, що частини трубопроводів, що йдуть із третіх країн, прокладені територією ЄС, включно з територіальними водами, мають відповідати вимогам, які застосовуються до внутрішніх трубопроводів ЄС.</p>
      <p>Трубоукладення потоку завершено у водах РФ, Фінляндії та Швеції, а також здебільшого – у водах Німеччини. Роботи на обох берегових ділянках наближаються до завершення, пише, у свою чергу, проектна компанія Nord Stream 2 AG.</p>
      <p>Засновником і власником контрольного пакета акцій акціонерного товариства “Північний потік-2” є “Газпром”. До будівельного консорціуму входять також французька Engie, австрійський OMV, британсько-нідерландська Royal Dutch Shell, німецькі Uniper і Wintershall.</p>
    </article>
  </body>
</html>