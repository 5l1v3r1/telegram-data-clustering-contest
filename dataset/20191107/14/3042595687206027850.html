<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/brudd-for-paradise-paret/71794468"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T14:17:45+00:00"/>
    <meta property="og:title" content="Brudd for «Paradise»-paret"/>
    <meta property="og:description" content="Går hver til sitt."/>
  </head>
  <body>
    <article>
      <h1>Brudd for «Paradise»-paret</h1>
      <h2>Går hver til sitt.</h2>
      <address><time datetime="2019-11-07T14:17:45+00:00">07 Nov 2019, 14:17</time> by <a rel="author">Ruben Pedersen</a></address>
      <p>«Paradise Hotel» har siden sin oppstandelse vært en arena for sjekking, sex og kjærlighet. Det er ikke alle romansene som tåler tidens tann, eller som blir med hjem til Norge i utgangspunktet, men noen overlever.</p>
      <p>I årets sesong oppsto det søt musikk mellom deltakerne Sofie Karlstad (22) og Mario Riera (21). I starten kunne det virke som det bare var en uskyldig flørt, men duoen flyttet til Oslo sammen - etter at <a href="https://www.dagbladet.no/kjendis/ja-vi-er-kjaerester/71133685">de i mai bekreftet at de er blitt kjærester</a>.</p>
      <p>
        <b>Nå har derimot den søte musikken stilnet. Det bekrefter Karlstad selv i sosiale medier.</b>
      </p>
      <h3>- Veldig glad i henne</h3>
      <p>«Hei, alle dere der ute. Dette blir ikke noen lang forklaring, men jeg og Mario har valgt å skille lag. Vi er fortsatt gode venner, så det er ikke noe drama. Håper alle respekterer det», står det på hennes Instagram-story.</p>
      <p><a href="https://www.vg.no/rampelys/tv/i/xPddrX/slutt-for-paradise-paret?utm_source=vgfront&amp;utm_content=row-2">VG</a> var først ute med å omtale saken. Til Dagbladet kan hun røpe at bruddet fortsatt er relativt ferskt, men at de begge ble enige om at det var den beste løsningen.</p>
      <p>- Det er en ting Mario må gjøre og jeg har også andre ting jeg vil fokusere på! Vi er fortsatt kjempegode venner og vil fortsette å være det også framover, forteller hun.</p>
      <p>
        <b>Til Dagbladet har Riera bare følgende kommentar å komme med:</b>
      </p>
      <p>- Vi har valgt å gå hver våre veier. Er veldig glad i henne og vi kommer fortsatt til å være venner, men noen ganger funker det ikke.</p>
      <h3>Hemmelig adresse</h3>
      <p>Riera og Karlstad var deltakerne som fikk desidert mest oppmerksomhet etter årets sesong av skandalerealityen. De var partnere fra starten av, og holdt som par helt til finalen - med unntak av noen bytter her og der.</p>
      <p>Det resulterte også i et forhold på utsida - noe de fikk massive mengder oppmerksomhet for. Berømmelsen har også en annen bakside, kunne «Paradise»-paret fortelle til Dagbladet i starten av mai.</p>
      <p>
        <b>Karlstad og Riera ville nemlig ikke dele nøyaktig hvor deres nye leilighet ligger, da de ønsker å verne om privatlivet sitt - grunnet flere ubehagelige opplevelser.</b>
      </p>
      <p>- Folk føler de kjenner oss og at de vet hvem vi er gjennom tv-skjermen, så de har mer til felles med oss når de blir kjent med oss på den måten. Og da virker det som at enkelte tror det er mer greit å for eksempel følge etter oss, banke på døra eller sende oss blomster, sa Karlstad.</p>
      <p>Begge jobber med sosiale medier og blogg på fulltid, noe de trolig vil fortsette med. Riera har derimot avslørt at han ønsker å returnere til skolebenken i 2020, for å bli sykepleier eller lærer.</p>
    </article>
  </body>
</html>