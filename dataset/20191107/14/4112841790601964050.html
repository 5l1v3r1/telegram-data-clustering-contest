<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76275-Audi-ma-na-Slovensku-naloz-noviniek-Od-435konovej-SQ7-TDI-az-po-A1-citycarver-pre-mladych"/>
    <meta property="og:site_name" content="REFRESHER"/>
    <meta property="article:published_time" content="2019-11-07T14:29:00+00:00"/>
    <meta property="og:title" content="Audi má na Slovensku nálož noviniek. Od 435-koňovej SQ7 TDI až po A1 citycarver pre mladých"/>
    <meta property="og:description" content="Nemecký výrobca omladil alebo rozšíril svoju ponuku v takmer každom segmente."/>
  </head>
  <body>
    <article>
      <h1>Audi má na Slovensku nálož noviniek. Od 435-koňovej SQ7 TDI až po A1 citycarver pre mladých</h1>
      <address><time datetime="2019-11-07T14:29:00+00:00">07 Nov 2019, 14:29</time> by <a rel="author">Matej Krajčovič</a></address>
      <p>
        <b>Nemecký výrobca omladil alebo rozšíril svoju ponuku v takmer každom segmente.</b>
      </p>
      <p><b>Audi </b>prinieslo na slovenský trh hneď niekoľko nových a faceliftovaných modelov z rôznych tried.</p>
      <p>Fanúšikov naozaj veľkých SUV potešia modely <b>Q7 </b>a nadupané <b>SQ7 TDI, </b>zástancov príčetnejších a praktickejších vozidiel nové <b>Audi</b> <b>A6 allroad quattro </b>alebo <b>pozmenená A4-ka</b> a za kompaktné crossovery sa s konkurenciou pobije <b>Q3 Sportback. </b>Do mesta bude naopak určené autÍčko s označením <b>A1 citycarver</b>.</p>
      <p>Niektoré sme dostali príležitosť vidieť naživo a zistiť viac podrobností.</p>
      <p>  </p>
      <figure>
        <img src="https://i.refresher.sk/public/matejkrajcovic/audi_tlaovka/title.jpg"/>
        <figcaption>
          <cite>Matej Krajčovič / REFRESHER</cite>
        </figcaption>
      </figure>
      <h3>Q7 a SQ7 TDI</h3>
      <p>Úplne prvá Q7-čka, mimochodom vyrábaná aj v<b> bratislavskom závode Volkswagenu</b>, si vyslúžila niekoľko nelichotivých narážok na svoju hmotnosť. Pod 2,2 tony totiž nevážila ani jedna z verzií. </p>
      <p>Druhá generácia výrazne schudla a práve ona sa teraz dočkala <b>faceliftu pre rok 2019</b>.</p>
      <figure>
        <img src="https://i.refresher.sk/public/matejkrajcovic/audi_tlaovka/Q7.jpg"/>
        <figcaption>
          <cite>Audi.com</cite>
        </figcaption>
      </figure>
      <p>Do základnej výbavy sa dostali <b>LED svetlomety</b>, ktoré tak lepšie dopĺňajú ešte agresívnejšiu prednú masku a celý nárazník. Na výber ale budú aj MATRIX LED a laserové svetlá s typickými dynamickými smerovkami. Zmen sa dočkal tiež zadok, kde zas najnovší model rýchlo rozpoznáš podľa<b> širokej chrómovanej lišty</b>.</p>
      <p>Komfort jazdy môže zvyšovať<b> vzduchový podvozok</b> (od verzie S line je už štandardom) a aktívne stabilizátory. Bežné Audi Q7 poháňajú výhradne šeštvalcové motory, pričom na Slovensku si zatiaľ môžeš vybrať len z dvoch nafťákov spriahnutých s 8-stupňovým automatom Tiptronic. Verzia 45 TDI má <b>170 kW (213 koní)</b>, 50 TDI potom <b>210 kW (286 koní)</b>.</p>
      <figure>
        <img src="https://i.refresher.sk/public/matejkrajcovic/audi_tlaovka/Q7_interior.jpg"/>
        <figcaption>
          <cite>Audi.com</cite>
        </figcaption>
      </figure>
      <p>Interiér je praktický úplne prebratý z modelu Q8. Do ponuky vďaka tomu pribudol aj infotainment s haptickou odozvou a viac než 30 asistentov vodiča vrátane funkcie GaragePilot a Križovatkového asistenta.</p>
      <p><b>Ostrá verzia SQ7 TDI </b>si už výkonom poriadne uletela. Niekomu možno bude ľúto, že taktiež pije výhradne <i>naftu, </i>no<b> 4-litrový osemvalec</b> vie vyprodukovať až<b> 435 koní </b>a rovných 900 Nm krútiaceho momentu. Má ísť o <b>najvýkonnejší seriovo vyrábaný dieselový motor</b> na svete. </p>
      <figure>
        <img src="https://i.refresher.sk/public/matejkrajcovic/SQ7_patrik.jpg"/>
        <figcaption>
          <cite>Patrik Války / REFRESHER</cite>
        </figcaption>
      </figure>
      <p>Cenník Audi pri Q7-čke hlási uvádzaciu cenu 59 400 eur, SQ7 TDI bude na začiatku za 89 200 eur. </p>
      <h3>A6 allroad quattro</h3>
      <p>Popularita SUV stále stúpa, no veľká časť odborníkov proti tomuto trendu bojuje a do krvi bráni veľké "rodinné" kombíky. Podobný priestor vedia ponúknuť za menej peňazí a v ich prospech bude vždy hrať nižšia hmotnosť idúca ruka v ruke s nižšou spotrebou a zábavnejšími jazdnými vlastnosťami.</p>
      <p>Audi teraz navyše ponúkne aj štvrtú generáciu obľúbenej <b>A6 allroad</b>, ktorá <b>oslavuje už viac než 20 rokov na trhu</b>. Vďaka sériovému pohonu všetkých kolies, vyšiemu podvozku a sympatickému oplastovaniu najzraniteľnejších častí zvládne aj nejaký ten ostrejší terén či zanedbaný výjazd na chatu. Ak teda po ňom zákazníci nesiahnu len kvôli dizajnu odlišnému od bežných kombi. </p>
      <figure>
        <img src="https://i.refresher.sk/public/matejkrajcovic/audi_tlaovka/A6_allroad.jpg"/>
        <figcaption>
          <cite>Audi.com</cite>
        </figcaption>
      </figure>
      <p>Tu už je <b>podvozok s pneumaticky meniteľnou výškou</b> v sérii a oproti civilnej A6 Avant sa môže zvýšiť až o 45 milimetrov. </p>
      <p>Štandardom sú aj predné LED a veľký dôraz bol kladený na asistenčné systémy ako adaptívny tempomat a sledovanie jazdných pruhov alebo tiež kvalitný audiosystém Bang &amp; Olufsen s maximálnym výkonom zosilňovača 1 820 W. Toto auto totiž určite bude najmä častým hltačom kilometrov.    </p>
      <figure>
        <img src="https://i.refresher.sk/public/matejkrajcovic/audi_tlaovka/A6_allroad_back.jpg"/>
        <figcaption>
          <cite>Audi.com</cite>
        </figcaption>
      </figure>
      <p>Na výber je zatiaľ opäť len šeštvalcová nafta 45, 50 alebo 55 TDI s <b>výkonom od 170 do 257 kW</b>.</p>
      <h3>Q3 Sportback mieri hlavne na mladých</h3>
      <p>Druhá generácia Q3-ky je na trhu ešte len rok, no teraz k nej pribudol variant <b>Sportback</b> s ostrejšie rezanou zadnou časťou, trochu odvážne prezívanou aj ako <i>kupé</i>. Kto by sa však v dobe crossoverov nad presným škatuľkovaním pozastavoval? </p>
      <p>Audi Q3 zbiera chválu hlavne za <b>prekvapivo veľký vnútorný priestor</b>, takže za plnohodnotné pre dve dospelé osoby môžeš považovať aj sedadlá vzadu. Hlavným konkurentom má byť BMW X2, čo je vlastne krajšia X1-tka za viac peňazí.</p>
      <figure>
        <img src="https://i.refresher.sk/public/matejkrajcovic/audi_tlaovka/Q3.jpg"/>
        <figcaption>
          <cite>Audi.com</cite>
        </figcaption>
      </figure>
      <p>Novinka s rýchlejšie padajúcou strechou bude drahšia ako obyčajná Q3, no vďaka menšiemu <b>150-koňovému</b> <b>turbobenzínu 35 TFSI</b> s manuálnou prevodoukou a pohonom iba predných kolies jej uvádzacia cena v rámci limitovanej akcie prvých 50 kusov začína na priaznivejších 31 550 eurách. Potom to má byť o dva a pol tisíca viac. </p>
      <p>Konfigurovať sa, samozrejme, bude dať aj s automatom, silnejším 230-koňovým benzínom, dvomi naftovými alternatívami a<b> pohonom všetkých štyroch kolies Quattro</b>.</p>
      <figure>
        <img src="https://i.refresher.sk/public/matejkrajcovic/audi_tlaovka/Q3_interiour.jpg"/>
        <figcaption>
          <cite>Audi.com</cite>
        </figcaption>
      </figure>
      <p>Prých 50 kusov na Slovensku bude so zľavou 2 500 eur, úplný základ tak zoženieš za 31 550 eur.</p>
      <h3>Faceliftovaná A4 a krajšie mini-Audi A1 citycarver</h3>
      <p>Tým však výpočet noviniek od dnešného dňa dostupných aj na Slovensku zďaleka nekončí. V Ingolstadte faceliftovali aj <b>Audi A4, </b>čo zamená aj nové <b>A4 Avant </b>a <b>S4-ku </b>a <b>A4 allroad quattro.</b></p>
      <p>K pozmenenému dizajnu si všade pridaj lepšie a výkonnejšie LED svetlomety na želanie a v interiéri čoraz populárnejší Virtual Cockpit nahrádzajúci bežné ručičkové prístroje. Audi tiež začína experimentovať s <b>výbavou na predplatné</b>. To znamená, že potrebnú výbavu v aute síce budeš mať už z výroby, no napríklad povolenie lepšej navigácie, rádia alebo iných funkcií bude viazané na <b>mesačný alebo ročný poplatok</b>.</p>
      <figure>
        <img src="https://i.refresher.sk/public/matejkrajcovic/audi_tlaovka/A4.jpg"/>
        <figcaption>
          <cite>Audi.com</cite>
        </figcaption>
      </figure>
      <p>A v budúcnosti by takéto niečo mohlo byť viazané aj na hardvér – čo tak pohon 4 x 4, ktorý si dokúpiš len v zime? </p>
      <p><b>A4 allroad </b>síce nedokáže meniť svetlú výšku podvozka ako väčšia A6 allroad, no lákavé oplastovanie, ktoré ju vizuálne odlíši, zostalo. A zákazníkom sa očividne páči, pretože plasty pribudnú aj na najmenšie <b>Audi A1 citycarver</b> zamerané na mesto a majetnejšiu mladú generáciu poškuľujúcu po prémiových značkách. Poteší cenou od <b>19 500 eur</b>, ak ti bude stačiť litrový trojvalček a 5-stupňový manuál. </p>
      <figure>
        <img src="https://i.refresher.sk/public/matejkrajcovic/audi_tlaovka/IMG_1974.jpg"/>
        <figcaption>
          <cite>Matej Krajčovič / REFRESHER</cite>
        </figcaption>
      </figure>
      <p>Zrejme ti je jasné, prečo v tomto prípade nebola hodná mena <i>Allroad. </i>Dôvodom je samozrejme to, že dokáže poháňať len predné kolesá a quattro sa teda v najmenšej A1-tke nekoná. </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/56601-Modelova-ofenziva-Audi-je-v-plnom-prude-Uplne-novej-generacie-sa-dockala-aj-oblubena-Q3ka"/>
        <a href="https://refresher.sk/65613-Audi-A4-preslo-velkou-modernizaciou-ktora-prinasa-nove-technologie-a-revolucia-pod-kapotou"/>
        <a href="https://refresher.sk/42519-Najluxusnejsie-Audi-chystany-model-Q8-sa-uz-coskoro-bude-vyrabat-na-Slovensku"/>
        <a href="https://refresher.sk/48134-Dansky-iluzionista-si-kratko-po-hrozostrasnej-nehode-spravil-kurioznu-selfie-ktorou-apeluje-na-vladu"/>
        <a href="https://refresher.sk/45282-Audi-vyladuje-dvojicu-najostrejsich-sportiakov-Spickove-TT-RS-a-R8-mozu-byt-este-atraktivnejsie"/>
        <a href="https://refresher.sk/45205-Nova-technologiami-po-zuby-ozbrojena-A8cka-je-realitou-a-my-vam-prinasame-zive-dojmy-priamo-z-prezentacie"/>
        <a href="https://refresher.sk/44561-Vlajkova-lod-z-Ingolstadtu-sa-zacina-pomaly-ale-isto-odhalovat-Vdaka-filmu-ju-pritom-spozname-v-predstihu"/>
        <a href="https://refresher.sk/76298-Takto-bude-vyzerat-interier-novej-Skody-Octavie"/>
      </related>
    </article>
  </body>
</html>