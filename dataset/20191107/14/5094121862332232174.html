<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/pred-velehradskou-bazilikou-pribyla-jablonova-alej-s-mokradem-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T14:10:00+00:00"/>
    <meta property="og:title" content="Před velehradskou bazilikou přibyla jabloňová alej s mokřadem"/>
    <meta property="og:description" content="Desítky kilometrů silnic, polních cest, ulic i parkových promenád lemují od nepaměti aleje stromů na Slovácku, jejichž krásu obdivují lidé v každém ročním období. U starších alejí si cení také jejich  historie. Nejnovější jabloňová alej, skládající se z odrůdy panenské a reneta, byla ve středu 6. listopadu dokončena po obou stranách cyklostezky a Poutní cesty růžence ve směru od Konventního rybníka a mokřadu Žabinec k ohradní zdi velehradské baziliky."/>
  </head>
  <body>
    <article>
      <h1>Před velehradskou bazilikou přibyla jabloňová alej s mokřadem</h1>
      <address><time datetime="2019-11-07T14:10:00+00:00">07 Nov 2019, 14:10</time> by <a rel="author">Zdeněk Skalička</a></address>
      <p>Vznikla v rámci projektu s názvem Alej a mokřadní biotop u velehradského kláštera.</p>
      <p>„Stromy ve zbrusu nově vysazené aleji historických jabloňových odrůd nebudou ani v dospělosti zakrývat průhled na velehradský poutní chrám. A proč jsme kolem cyklostezky k bazilice jabloně vysázeli? Ony jsou spojeny s fungováním vesnice a bývalého kláštera, v době květu budou přinášet lidem estetický zážitek, když budou plodit jablka, zase zážitek fyzický a při procházce po stezce stín,“ přiblížil funkci aleje starosta Velehradu Aleš Mergental.</p>
      <p>Na zasazení čtyř posledních jabloní v aleji pozval sedmdesát dětí z velehradské mateřinky, aby se pomocí svých lopatiček symbolicky podílely na sadbě ovocných stromů, aby se trochu zapojily do péče o životní prostředí.</p>
      <p>„Děti byly z dopoledního sázení nadšené a těšily se, jak budou po stezce jabloňovou alejí chodit na vycházky, jak si do ní zajdou se svými rodiči, aby se jim pochlubily, že mladé jablůňky také sázely,“ nechaly se slyšet učitelky mateřinky.</p>
      <p>Součástí projektu bylo také vytvoření dvou malých mokřadů na podmáčeném poli mezi Konventním rybníkem a mokřadem Žabinec, které bylo dlouhodobě neobhospodařované a rostl na něm rákos, vodní rostliny a plevelné dřeviny. Součástí jednoho z mokřadů bude dřevěné molo, z jehož středu bude vyrůstat strom.</p>
      <p>„Půl milionu korun jsme na zmíněný projekt vynaložili z odměny za čestné uznání v celostátní soutěži Zelená stuha České republiky 2018 a dvě stě tisíc korun jsme dostali za vítězství v krajském kole soutěže Vesnice roku v péči o zeleň, životní prostředí, ochranu a rozvíjení přírodních i kulturních hodnot krajiny. Z obecní pokladny jsme uhradili 238 tisíc korun,“ vysvětlil Aleš Mergental.</p>
      <figure>
        <img src="https://g.denik.cz/62/ac/tradicni-martinske-hody-02_denik-150-3x2.jpg"/>
      </figure>
      <aside>
        <a href="https://slovacky.denik.cz/kultura_region/povzneste-se-do-radostne-pohody-martinskych-hodu-20191105.html">Povzneste se do radostné pohody martinských hodů Přečíst článek ›</a>
      </aside>
    </article>
  </body>
</html>