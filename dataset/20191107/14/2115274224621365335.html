<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/italia_debito_pil_procedura_infrazione_ue-6505187/news/2019-11-07/"/>
    <meta property="og:site_name" content="Agi"/>
    <meta property="article:published_time" content="2019-11-07T14:45:00+00:00"/>
    <meta property="og:title" content="Italia maglia nera per crescita. Ma Bruxelles sarà clemente"/>
    <meta property="og:description" content="Le previsioni economiche della Commissione Europea parlano di un Paese che &quot;combatte per uscire dalla depressione e dalla bassa crescita&quot;, mentre il debito continua aumentare. La manovra non verrà però respinta, spiega Moscovici, &quot;il clima è cambiato&quot;"/>
  </head>
  <body>
    <article>
      <h1>Italia maglia nera per crescita. Ma Bruxelles sarà clemente</h1>
      <h2>Le previsioni economiche della Commissione Europea parlano di un Paese che "combatte per uscire dalla depressione e dalla bassa crescita", mentre il debito continua aumentare. La manovra non verrà però respinta, spiega Moscovici, "il clima è cambiato"</h2>
      <address><time datetime="2019-11-07T14:45:00+00:00">07 Nov 2019, 14:45</time> by <a rel="author" href="https://www.agi.it/authors/massimo-maugeri/" target="_blank">Massimo Maugeri</a></address>
      <p>Italia 'maglia nera' d'Europa per crescita nel 2020 e nel 2021, nessun segnale "significativo" di ripresa dell'economia, peggioramento della dinamica del debito anche a causa delle due misure bandiera del governo giallo-verde, reddito di cittadinanza e Quota 100', confermate dall'attuale esecutivo. Il quadro sull'Italia che emerge dalle previsioni di autunno delle Commissione europea è fosco. Tuttavia, "il clima è cambiato", dice <b>Pierre Moscovici</b>, e Bruxelles non intende aprire una procedura per violazione della regola del debito nei confronti del nostro paese: <b>la manovra del governo non sarà respinta</b>.</p>
      <p>Il titolo delle previsioni della Commissione dedicato all'Italia è già un programma: "L'Italia combatte per uscire dalla depressione e dalla bassa crescita", si legge nel documento Ue. E infatti il Paese "non mostra ancora segnali di una ripresa significativa". Quest'anno la crescita sarà praticamente nulla (0,1%), l'anno prossimo sarà solo dello 0,4%, con stime riviste al ribasso rispetto all previsioni precedenti e in confronto alle aspettative del governo che indicano un Pil allo 0,5%. Ma soprattutto, sottolinea Bruxelles, sull'Italia continua a pesare <b>l'aumento del debito</b>, che anzichè collocarsi su una traiettoria discendente come chiede la Ue, salirà quest'anno al 136,2% del Pil, continuerà a crescere anche l'anno prossimo al 136,8% fino a schizzare al 137,4% nel 2021.</p>
      <p><b>Male anche il disavanzo strutturale</b>, quello che la Commissione utilizza come parametro di riferimento per le sue valutazione sui bilanci dei Paesi: nel 2020 l'Italia dovrebbe ridurlo dello 0,6% del Pil, ma Bruxelles stima un peggioramento dello 0,3%, con un aumento del deficit strutturale al 2,5%. Il governo italiano aveva indicato un peggioramento del deficit strutturale dello 0,2%. La Ue inoltre vede un <b>"deterioramento" del mercato del lavor</b>o, rileva un aumento della Cassa integrazione e avverte che il calo della produttività potrebbe indurre i datori di lavoro a tagliare i posti di lavoro o a ricorrere a contratti di corta durata. Il tasso di disoccupazione dovrebbe restare stabile al 10%.</p>
      <p>Malgrado lo scenario cupo, la manovra del governo non avrà problemi a passare l'esame di Bruxelles previsto per il 20 novembre. <b>La Commissione promuoverà la legge di bilancio dell'Italia</b>, dice il commissario Ue, <b>Pierre Moscovici</b>. "Ora c'è un dialogo con l'Italia, non c'è lo stesso clima di scontro" dell'anno scorso con il governo giallo-verde, dice.</p>
      <p>B​ruxelles, "non aprirà una procedura contro l'Italia, il bilancio del governo non sarà respinto". Un avviso però arriva dall'altro commissario responsabile delle materie economiche, <b>Valdis Dombrovskis</b>. "Chiedo a tutti i paesi Ue con alti livelli di debito di perseguire politiche di bilancio prudenti e di mettere i loro livelli di debito su un percorso discendente", dice il commissario lettone riferendosi chiaramente all'Italia. Bruxelles sarà clemente, ma la richiesta di ridurre il debito rimane.</p>
    </article>
  </body>
</html>