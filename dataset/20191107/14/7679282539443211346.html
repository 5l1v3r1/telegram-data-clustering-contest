<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-vehicle-checking-campaign-in-patna-mla-sho-engineer-and-government-officials-charged-fine-2837181.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T14:54:21+00:00"/>
    <meta property="og:title" content="विधायक, थानाध्यक्ष, इंजीनियर समेत सरकारी अधिकारियों का कटा चालान"/>
    <meta property="og:description" content="सरकारी गाड़ी पर बिना सीट बेल्ट लगाकर बैठना विधायक, थानाध्यक्ष, इंजीनियर समेत कई सरकारी अधिकारियों को महंगा पड़ गया। गुरुवार को बिहार म्यूजियम के सामने चल रहे ट्रैफिक अभियान में केसरिया से राजद के..."/>
  </head>
  <body>
    <article>
      <h1>विधायक, थानाध्यक्ष, इंजीनियर समेत सरकारी अधिकारियों का कटा चालान</h1>
      <address><time datetime="2019-11-07T14:54:21+00:00">07 Nov 2019, 14:54</time> by <a rel="author">पटना। वरीय संवाददाता</a></address>
      <p>सरकारी गाड़ी पर बिना सीट बेल्ट लगाकर बैठना विधायक, थानाध्यक्ष, इंजीनियर समेत कई सरकारी अधिकारियों को महंगा पड़ गया। गुरुवार को बिहार म्यूजियम के सामने चल रहे ट्रैफिक अभियान में केसरिया से राजद के विधायक डॉ राजेश, एसके पुरी थानाध्यक्ष नीरज कुमार सिंह और पटना निगम के जन संपर्क पदाधिकारी सुशील कुमार मिश्रा, पाटलिपुत्रा अंचल के राजस्व पदाधिकारी का चालान कट गया। सीट बेल्ट के बगैर गाड़ी चलाने पर एक-एक हजार का चालान काटा गया।</p>
      <p>परिवहन विभाग और ट्रैफिक पुलिस के संयुक्त अभियान में सीट बेल्ट, हेल्मेट, ड्राइविंग लाइसेंस और प्रदूषण की जांच की जा रही है। राजधानी के छह जगहों पर सघन रूप से गाड़ियों की जांच चल रही है। सबसे अधिक असर बिहार म्यूजियम और करगिल चौक के पास दिख रहा है। </p>
      <p><b>स्कूलों की छुट्टियों के समय ऑटो के लिए हो रही मारामारी</b><br/>करगिल चौक पर वाहनों के जांच अभियान के कारण स्कूल-कॉलेजों की छुट्टियों के समय अफरा-तफरी जैसा माहौल हो रहा है। गाड़ियों को रोककर जांच होने की वजह से छात्र-छात्राओं को ऑटो और बस मिलने में परेशानी हो रही है। प्रदूषण फैलाने वाले वाहनों पर कार्रवाई के लिए गुरुवार को तीसरे दिन भी प्रदूषण जांच अभियान चलाया गया। सगुना मोड, बिहार म्यूजियम के समीप, आयकर गोलंबर और जीरो माइल पर अलग-अलग टीम के द्वारा वाहनों की सघन जांच की गई। </p>
      <p>जांच अभियान के दौरान कुल 425 वाहनों की जांच की गई, जिसमें 61 वाहनों से जुर्माना वसूला गया और प्रदूषण फैलाते 36 वाहनों को जब्त किया गया। जांच में जिन वाहनों का पॉल्यूशन फेल पाया गया उसे जब्त कर संबंधित थाने को भेज दिया गया। इस जांच अभियान में एमवीआई, ईएसआई, रोड सेफ्टी टीम और यातायात पुलिस की टीम भी मौजूद रही।</p>
    </article>
  </body>
</html>