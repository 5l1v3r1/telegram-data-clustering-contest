<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/finance/efodos-epitropis-antagonismou-stis-trapezes-epsaksan-mexri-kai-tis-tsantes/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T14:51:53+00:00"/>
    <meta property="og:title" content="Έφοδος Επιτροπής Ανταγωνισμού στις τράπεζες: Έψαξαν μέχρι και τις τσάντες"/>
    <meta property="og:description" content="Ταυτόχρονη έφοδο στα κεντρικά γραφεία των τραπεζών πραγματοποίησαν το πρωί της Πέμπτης πάνω από 100 υπάλληλοι της Επιτροπής Ανταγωνισμού"/>
  </head>
  <body>
    <article>
      <h1>Έφοδος Επιτροπής Ανταγωνισμού στις τράπεζες: Έψαξαν μέχρι και τις τσάντες</h1>
      <h2>Ταυτόχρονη έφοδο στα κεντρικά γραφεία των τραπεζών πραγματοποίησαν το πρωί της Πέμπτης πάνω από 100 υπάλληλοι της Επιτροπής Ανταγωνισμού</h2>
      <address><time datetime="2019-11-07T14:51:53+00:00">07 Nov 2019, 14:51</time> by <a rel="author">ΤοΒΗΜΑ Team</a></address>
      <p>Ταυτόχρονη έφοδο στα κεντρικά γραφεία των τραπεζών πραγματοποίησαν το πρωί της Πέμπτης πάνω από 100 υπάλληλοι της Επιτροπής Ανταγωνισμού.</p>
      <p>Το «ντου» πραγματοποιήθηκε από τους υπαλλήλους της Επιτροπής Ανταγωνισμού, οι οποίοι είχαν εισαγγελική άδεια και σκοπός του ήταν να αναζητήσουν στοιχεία που θα αποδείκνυαν την ενδεχόμενη συνεννόηση μεταξύ των τραπεζών για την επιβολή των χρεώσεων στις τραπεζικές συναλλαγές.</p>
      <p>
        <a href="https://www.in.gr/2019/11/08/politics/diplomatia/dynamitizei-klima-agkyra-varies-katigories-kai-tourkiko-soou-giavouz/">Δυναμιτίζει το κλίμα η Αγκυρα με βαριές κατηγορίες και τουρκικό σόου με το Γιαβούζ</a>
      </p>
      <p>Η έφοδος έγινε στα κεντρικά γραφεία των ανώτατων διοικήσεων των τραπεζών και, απ’ ό,τι φαίνεται, απέκλεισαν τα γραφεία των ανωτάτων στελεχών, απαγορεύοντας την επικοινωνία ακόμα και με τους υπόλοιπους ορόφους.</p>
      <h3>Πώς έγινε το «ντου»</h3>
      <p>Κλιμάκια της Επιτροπής Ανταγωνισμού εμφανίστηκαν αιφνιδιαστικά στα κεντρικά γραφεία των τραπεζών και ζήτησαν, σύμφωνα πάντα με τις πληροφορίες, από τους υπαλλήλους που βρίσκονταν εκείνη την στιγμή στα γραφεία των τραπεζών, να μην αγγίξουν απολύτως τίποτε και να απομακρυνθούν από τα γραφεία τους.</p>
      <p>Οι ελεγκτές ζήτησαν και πήραν έγγραφα -με τις τράπεζες να ανταποκρίνονται άμεσα-, ενώ αντέγραψαν σκληρούς δίσκους. Έρευνα πραγματοποιήθηκε ακόμη και σε προσωπικά αντικείμενα στελεχών, όπως τσάντες και χαρτοφύλακες!</p>
      <h3>Πρωτοφανής έφοδος</h3>
      <p>Η πρωτοφανής αυτή έφοδος της Επιτροπής Ανταγωνισμού θυμίζει, όπως λένε οι ίδιοι οι τραπεζίτες, αντίστοιχες πρακτικές των ελεγκτικών μηχανισμών άλλων χωρών που βλέπει κανείς σε ταινίες.</p>
      <p>Πράγματι, είναι η πρώτη φορά, αφού δεν υπάρχει αντίστοιχο περιστατικό στο παρελθόν, που η Επιτροπή Ανταγωνισμού εισβάλλει με οργανωμένο και μαζικό τρόπο σε διοικήσεις των τραπεζών, που έως τώρα έμοιαζαν με άβατο για το κράτος.</p>
      <p>
        <a href="https://www.tovima.gr/2019/11/08/finance/pote-tha-epistrepsoume-stin-kanonikotita-oi-ektimiseis/">Πότε θα επιστρέψουμε στην «κανονικότητα» – Οι εκτιμήσεις</a>
      </p>
    </article>
  </body>
</html>