<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/byli-pracownicy-twittera-oskarzeni-o-szpiegowanie-dla-arabii-saudyjskiej,983663.html"/>
    <meta property="og:site_name" content="TVN24"/>
    <meta property="article:published_time" content="2019-11-07T14:19:46+00:00"/>
    <meta property="og:title" content="Byli pracownicy Twittera oskarżeni o szpiegowanie dla Arabii Saudyjskiej"/>
    <meta property="og:description" content="Amerykańscy prokuratorzy zarzucają dwóm byłym pracownikom Twittera szpiegostwo na rzecz Arabii Saudyjskiej. Mężczyźni w zamian za pieniądze i drogie zegarki mieli szukać prywatnych danych tysięcy u..."/>
  </head>
  <body>
    <article>
      <h1>Byli pracownicy Twittera oskarżeni o szpiegowanie dla Arabii Saudyjskiej</h1>
      <address><time datetime="2019-11-07T14:19:46+00:00">07 Nov 2019, 14:19</time> by <a rel="author">kg</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/17656a45-4647-445d-95ca-5f0da6ba2842-480p.mp4"/>
        <figcaption>W Arabii Saudyjskiej pod rządami króla Salmana i księcia Muhammada krytycy władz są uciszani<cite>Foto: Reuters | Video: Reuters</cite></figcaption>
      </figure>
      <h3>Amerykańscy prokuratorzy zarzucają dwóm byłym pracownikom Twittera szpiegostwo na rzecz Arabii Saudyjskiej. Mężczyźni w zamian za pieniądze i drogie zegarki mieli szukać prywatnych danych tysięcy użytkowników, między innymi zagorzałych krytyków władz w Rijadzie.</h3>
      <related>
        <a href="https://www.tvn24.pl/wiadomosci-ze-swiata,2/inwestycje-ropa-wojny-w-syrii-i-jemenie-putin-na-rozmowach-w-rijadzie,977459.html"/>
      </related>
      <p>To pierwszy raz, kiedy Arabia Saudyjska, od dawna związana z USA dzięki ogromnym rezerwom ropy naftowej i regionalnym ustaleniom dotyczącym bezpieczeństwa, została oskarżona o szpiegostwo na terytorium Stanów Zjednoczonych - zwraca uwagę agencja Associated Press.<br/><br/>W skardze złożonej w sądzie okręgowym w San Francisco prokuratorzy twierdzą, że Arabia Saudyjska, niezadowolona z narastającej krytyki swoich przywódców w mediach społecznościowych, pozyskała dwóch pracowników Twittera do wyszukiwania prywatnych danych powiązanych z tysiącami kont w tym serwisie, takich jak adresy e-mail czy adresy IP, pomagające w lokalizacji użytkownika.<br/><br/>Jak pisze AP, w skardze pojawia się sugestia, że z podejmowanymi w tym celu wysiłkami saudyjskich urzędników należy wiązać saudyjskiego następcę tronu, 34-letniego księcia Muhammeda ibn Salmana, syna króla Salmana. <br/><br/>W skardze wskazano, że zwerbowani przez Rijad pracownicy Twittera - obywatel USA Ahmad Abuammo i obywatel Arabii Saudyjskiej Ali Alzabarah - zostali nagrodzeni drogimi zegarkami i dziesiątkami tysięcy dolarów wpłaconych na tajne konta bankowe. Obu oskarżono o działanie w charakterze tzw. zagranicznych agentów Arabii Saudyjskiej (lobbystów na rzecz obcego państwa) bez wymaganego prawem USA zgłoszenia do odpowiedniego rejestru. Żaden z nich nie pracuje już dla Twittera.<br/><br/>AP podaje, że saudyjski rząd nie wypowiedział się w tej sprawie za pośrednictwem swojej ambasady w Waszyngtonie. Zarzutów nie potwierdziły też dotąd saudyjskie media państwowe.</p>
      <h3>Uciszanie krytyków</h3>
      <related>
        <a href="https://www.tvn24.pl/wiadomosci-ze-swiata,2/zycie-zostalo-odebrane-ale-pogon-za-prawda-trwa-rok-temu-zamordowano-chaszodzdziego,974245.html"/>
      </related>
      <p>Zarzuty wobec dwóch byłych pracowników Twittera i trzeciego mężczyzny, Saudyjczyka Ahmeda Almutairiego, który prowadził agencję marketingu w mediach społecznościowych, zatrudnioną przez saudyjską rodzinę królewską, pojawiły się nieco ponad rok po egzekucji Dżamala Chaszodżdżiego - zwraca uwagę AP. Ten zagorzały krytyk rządu w Rijadzie i publicysta amerykańskiego dziennika "Washington Post" został zabity i rozczłonkowany w konsulacie Arabii Saudyjskiej w Stambule w październiku 2018 roku.</p>
      <p>W Arabii Saudyjskiej pod rządami króla Salmana i księcia Muhammada krytycy władz są uciszani i zatrzymywani, nawet jeśli w ostatnim czasie wprowadzany jest plan łagodzenia obowiązujących w tym kraju restrykcyjnych zasad, wynikających ze szczególnie surowej, wahabickiej interpretacji islamu, jak np. otwieranie kin czy pozwolenie kobietom na prowadzenie samochodów.<br/><br/>CIA ustaliła, że saudyjski następca tronu zlecił zabójstwo Chaszodżdziego. Sprawozdawczyni ONZ Agnes Callamard oceniała, że wobec księcia powinno się wszcząć dochodzenie w tej sprawie, ponieważ istnieją wiarygodne dowody na jego odpowiedzialność za zbrodnię. Saudyjscy urzędnicy zaprzeczają udziałowi w zabójstwie.<br/><br/>Według Adama Coogle'a z organizacji obrony praw człowieka Human Rights Watch (HRW) zarzuty kryminalne pokazują, jak daleko posunął się rząd Arabii Saudyjskiej, by kontrolować przepływ informacji na Twitterze.<br/><br/>Ten globalny serwis internetowy jest główną platformą, gdzie Saudyjczycy mogą wyrażać swoje poglądy, a około jedna trzecia 33-milionowej populacji tego kraju aktywnie korzysta z Twittera.<br/><br/>Saudyjskie władze stosowały różne metody kontrolowania wypowiedzi i powstrzymywania aktywistów przed organizowaniem się, jak np. zatrudnianie armii trolli w celu nękania i zastraszania użytkowników, czy nawet zatrzymywanie i więzienie użytkowników Twittera - zauważa AP.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/maja-podzielic-sie-wladza-separatysci-i-rzad-podpisali-porozumienie,983169.html"/>
        <a href="https://www.tvn24.pl/wiadomosci-ze-swiata,2/krolewski-dekret-i-nowy-szef-saudyjskiej-dyplomacji,979948.html"/>
        <a href="https://www.tvn24.pl/wiadomosci-ze-swiata,2/reuters-amerykanie-przeprowadzili-cyberoperacje-w-iranie,977966.html"/>
        <a href="https://www.tvn24.pl/wiadomosci-ze-swiata,2/rosyjski-hymn-odlegly-od-kanonu-putin-ani-drgnal,977601.html"/>
        <a href="https://www.tvn24.pl/wiadomosci-ze-swiata,2/iran-pokazal-zdjecia-uszkodzonego-tankowca-co-najmniej-dwie-rakiety,977568.html"/>
      </related>
    </article>
  </body>
</html>