<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/mener-aftenpostens-equinor-podkast-kan-vare-et-brudd-pa-markedsforingsloven/"/>
    <meta property="og:site_name" content="Kampanje"/>
    <meta property="article:published_time" content="2019-11-07T14:10:18+00:00"/>
    <meta property="og:title" content="Mener Aftenpostens Equinor-podkast kan være et brudd på markedsføringsloven"/>
    <meta property="og:description" content="- Vår umiddelbare reaksjon er at loven neppe er relevant i denne sammenhengen, svarer stabssjef i Aftenposten."/>
  </head>
  <body>
    <article>
      <h1>Mener Aftenpostens Equinor-podkast kan være et brudd på markedsføringsloven</h1>
      <address><time datetime="2019-11-07T14:10:18+00:00">07 Nov 2019, 14:10</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Vår umiddelbare reaksjon er at loven neppe er relevant i denne sammenhengen, svarer stabssjef i Aftenposten.</b>
      </p>
      <p>Det har stormet rundt Aftenposten og annonsør-podkasten fra Equinor som dukket opp i feeden til abonnentene av Forklart lørdag 26. oktober. Reaksjonene har både kommet fra pressefolk, politikere som Evind Trædal i MDG og fra folk som jobber i reklamebransjen.</p>
      <p>- Problemet er ikke at Aftenposten selger lydannonser inni episodene. Problemet er at Aftenposten har solgt programmets merkevare med hud og hår, eller i dette tilfellet: med konsept, grafisk profil og ordinær podcast-strøm, skrev Maria Egeland og Karoline Nybakk i Kitchen i rekalmebyrået Kitchen i en <a href="https://kampanje.com/link/3ce02182ae5e4e9585a010ff3ec1a8e3.aspx"><b>kommentar på Kampanje</b></a>.</p>
      <p>Nå mener kommunikasjonsrådgiver <b>Hans-Petter Nygård-Hansen</b> at dette også kan være et brudd på markedsføringsloven. I <a href="https://hanspetter.info/bryter-forklart-annonsorinnhold-markedsforingsloven/?fbclid=IwAR16D2q_5uyozq5y0fy1cn49sIldEnTxILW8yD4qFO-3e40FVHWIXL8Xjpo"><b>en kronikk</b></a> viser han til paragraf 15 i denne loven, som sier at det er «forbudt, uten mottakerens forutgående samtykke, å rette markedsføringshenvendelser til fysiske personer ved elektroniske kommunikasjonsmetoder som tillater individuell kommunikasjon». <br/><br/>Dette mener han også inkluderer RSS-feeder, som er distribusjonsmetoden bak podkast.</p>
      <p>- I tilfellet Aftenpostens Forklart-podkast, har jeg samtykket til at de kan sende meg nye episoder av deres redaksjonelle episoder, samtidig har de valgt – uten mitt samtykke – å sende meg annonse-episoder fra Equinor. Det kan sammenlignes med at jeg har valgt å abonnere på et elektronisk nyhetsbrev fra Aftenposten. Etter ett år velger Aftenposten å selge epost-adressen min videre til Equinor, slik at de kan begynne å sende meg reklame, skriver Nygård-Hansen.</p>
      <p>- Det fremstår dermed som et klart brudd på markedsføringslovens paragraf 15, legger han til.</p>
      <p>Juridisk direktør <b>Frode Elton Haug</b> i Forbrukertilsynet sier i en kommentar at han også vurderer loven sånn at den inkluderer podkaster.</p>
      <p>- Vi har ingen tidligere sak eller praksis der vi har konkludert med at innhold via RSS kan komme inn under spam-forbudet, men i utgangspunktet tenker jeg at det er de samme prinsippene som gjelder der som i andre meldinger vie elektroniske kommunikasjonsnett, sier han til Kampanje.</p>
      <p><b>- Skulle ha innhentet samtykke</b><br/>- Hva skiller Equinor-podkasten fra podkaster som i utgangspunktet er reklamefrie, men som etter hvert fylles med reklamepauser?</p>
      <p>- Her har man, som også har vært kritikken tidligere, rett og slett solgt podkasten og podkastens publikum til en ekstern aktør. Man har ikke blandet reklame inn i produktet som man abonnerer på, sier Hans-Petter Nygård-Hansen til Kampanje.</p>
      <p>- I Aftenpostens tilfelle skulle de ha innhentet samtykke til at RSS-feeden også brukes til rene annonsefinansierte episoder, mener han.</p>
      <p>Kommunikasjonsrådgiveren har tidligere <a href="https://kampanje.com/link/05b5c5d9bbbe4678bb7ba333820f17c2.aspx"><b>uttalt seg positivt</b></a> om det nye annonseformatet.</p>
      <p>- Jeg er ikke motstander av at man eksperimenterer og tester ut nye ting, men man må holde seg innenfor loven.</p>
      <p><b>Aftenposten: - Neppe relevant</b><br/>Stabssjef <b>Morten Andersen</b> i Aftenposten er ikke enig i Hans-Petter Nygård-Hansens tolkning av lovverket.</p>
      <p>- Forbrukertilsynet påpeker at det ikke noen eksempler på at denne loven er vurdert opp mot annonser i podkaster, og vår umiddelbare reaksjon er at den neppe er relevant i denne sammenhengen, skriver han i en e-post til Kampanje.</p>
      <p>Han mener leserne forstår at de kan bli eksponert for reklame når de abonnerer på et Aftenposten-produkt.</p>
      <p>- Annonser er en helt naturlig del av innholdet til kommersielle medier. Slik har det vært i Aftenposten siden 1860. Det er underforstått at man kan bli eksponert for annonser når man åpner avisen, leser Aftenposten på nettet eller lytter til en podkast, skriver han.</p>
      <p>Podkaster faller heller ikke inn under definisjonen av «elektroniske kommunikasjonsmetoder som tillater individuell kommunikasjon», ifølge stabssjefen.</p>
      <p>- Den aktuelle loven begrenser muligheten til å ta kontakt med personer per SMS og e-post med det som beskrives som individualisert kommunikasjon. Våre podkaster er ikke individualisert kommunikasjon, men massekommunikasjon der annonser er en integrert del av det produktet man abonnerer på, på samme måte som et abonnement på en kommersiell TV-kanal.</p>
    </article>
  </body>
</html>