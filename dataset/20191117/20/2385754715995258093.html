<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597829/sti-dimosiotita-ta-stoixeia-tis-egkyou-pou-exase-ti-zoi-tis-sti-larnaka"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T20:13:00+00:00"/>
    <meta property="og:title" content="Στη δημοσιότητα τα στοιχεία της εγκύου που έχασε τη ζωή της στη Λάρνακα"/>
    <meta property="og:description" content="Έγκυος τουρίστρια από τη Ρωσία, ηλικίας 39 χρόνων, έχασε τη ζωή της όταν κτυπήθηκε το απόγευμα από αυτοκίνητο στο δρόμο Ζυγίου – Μαζωτού.    Όπως..."/>
  </head>
  <body>
    <article>
      <h1>Στη δημοσιότητα τα στοιχεία της εγκύου που έχασε τη ζωή της στη Λάρνακα</h1>
      <address><time datetime="2019-11-17T20:13:00+00:00">17 Nov 2019, 20:13</time> by <a rel="author">SigmaLive</a></address>
      <p><a href="https://www.sigmalive.com/news/local/597825/tragodia-stin-larnaka-nekri-i-egkyos-gynaika-pou-parasyrthike-apo-oxima">Έγκυος τουρίστρια από τη Ρωσία, ηλικίας 39 χρόνων</a>, έχασε τη ζωή της όταν κτυπήθηκε το απόγευμα από αυτοκίνητο στο δρόμο Ζυγίου – Μαζωτού. </p>
      <p>Όπως δήλωσε ο Χάρης Χατζηγιασεμή, Υπεύθυνος του Κλάδου Τροχαίας Λάρνακας «γύρω στις 17.30 σήμερα το απόγευμα ενώ γυναίκα από τη Ρωσία, προσπαθούσε με το σύζυγο και την πεθερά της να διασταυρώσουν το δρόμο Ζυγίου – Μαζωτού, αμέσως μετά την έξοδο για τον Αγιο Θεόδωρο, κτυπήθηκε από αυτοκίνητο που οδηγούσε Ελληνοκύπριος ηλικίας 30 χρόνων, με αποτέλεσμα να τραυματιστεί θανάσιμα».<br/><br/>Πρόσθεσε ότι το δυστύχημα σημειώθηκε «από δεξιά προς τα αριστερά σύμφωνα με την πορεία του οχήματος, το οποίο ταξίδευε από το Ζύγι προς τον Μαζωτό. Λόγω του σκότους που επικρατεί στη περιοχή, αφού ο συγκεκριμένος δρόμος είναι δευτερεύον οδικό δίκτυο και οι δρόμοι δεν είναι φωτισμένοι, ο οδηγός του οχήματος δεν αντιλήφθηκε έγκαιρα την παρουσία των πεζών στο δρόμο».<br/><br/>Στη σκηνή μετέβησαν μέλη της Τροχαίας Λάρνακας και των Αστυνομικών Σταθμών Κιτίου, Κοφίνου και Μαζωτού, που απέκλεισαν την περιοχή και άρχισαν έρευνες και εξετάσεις. <br/><br/>Επί τόπου κλήθηκε και ασθενοφόρο το οποίο μετέφερε την γυναίκα στο ΤΑΕΠ του Γενικού Νοσοκομείου Λάρνακας όπου οι επί  καθήκοντι ιατροί διαπίστωσαν τόσο το δικό της θάνατο όσο και του εμβρύου που κυοφορούσε, αφού ήταν έγκυος επτά μηνών.<br/><br/>Νεκρή είναι η Μαρία Ρίμσα, 39 χρόνων από τη Ρωσία και σύμφωνα με τον κ.  Χατζηγιασεμή η γυναίκα ήρθε στην Κύπρο για διακοπές με το σύζυγο και την πεθερά της πριν από λίγες μέρες και διέμεναν σε διαμέρισμα στη περιοχή Μαζωτού.</p>
      <p>Ο οδηγός του αυτοκινήτου μόλις αντιλήφθηκε ότι κτύπησε τη γυναίκα παρέμεινε στη σκηνή.</p>
    </article>
  </body>
</html>