<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376931/skandal-iddia-ingiliz-ordusu-ortbas-etti"/>
    <meta property="og:site_name" content="Milli Gazete"/>
    <meta property="article:published_time" content="2019-11-17T20:43:00+00:00"/>
    <meta property="og:title" content="Skandal iddia! İngiliz ordusu örtbas etti"/>
    <meta property="og:description" content="İngiliz The Times gazetesinin resmi bir rapora dayandırdığı haberine göre, İngiliz askerlerinin aralarında çocukların da bulunduğu cinayetleri ile işkence uygulamaları, komutanlar tarafından örtbas edildi."/>
  </head>
  <body>
    <article>
      <h1>Skandal iddia! İngiliz ordusu örtbas etti</h1>
      <h2>İngiliz ordusunun, Irak ve Afganistan’da işlediği "savaş suçlarının" İngiliz Savunma Bakanlığı tarafından örtbas edildiği iddia edildi.</h2>
      <address>
        <time datetime="2019-11-17T20:43:00+00:00">17 Nov 2019, 20:43</time>
      </address>
      <p>İngiliz The Times gazetesinin resmi bir rapora dayandırdığı haberine göre, İngiliz askerlerinin aralarında çocukların da bulunduğu cinayetleri ile işkence uygulamaları, komutanlar tarafından örtbas edildi.</p>
      <p>Habere göre askeri polis müfettişleri, Irak ve Afganistan’da örtbas edilen olaylara ilişkin olarak bazı üst düzey komutanları suçladı.</p>
      <p>İsmi açıklanmayan komutanlara yönelik suçlamalar arasında evrakta tahrifat da yer aldı.</p>
      <p>Müfettişlerin raporunda, suçlara ilişkin kanıtların siyasi nedenlerle sümen altı edildiği tespitine yer verildi.</p>
      <h3>Raporda yer alan vakalar</h3>
      <p>Gazetenin haberleştirdiği raporda yer alan vakalar arasında Afganistan’da 2012 yılında evlerinde çay içen 3 çocuk ile bir gencin bir İngiliz askeri tarafında öldürülmesi ve Irak’ın Basra kentinde 2003 yılında yaygın işkence yapılan bir kampta 2 tutuklunun ölümü de bulunuyor.</p>
      <p>Raporda, Iraklı bir polisin 2003 yılında bir İngiliz askeri tarafından öldürülmesiyle ilgili soruşturmada başka bir er adına tanık ifadesi uydurulması ve dosyanın kapatılmasına da yer verildi.</p>
      <p>İngiliz savunma bakanlığı ise yazılı bir açıklama yaparak gazetenin iddialarını yalanladı.</p>
      <p>Bakanlığın soruşturmalara müdahale ettiği iddiasının reddedildiği açıklamada, “Soruşturmalarda savcıların kararları bakanlığımızdan bağımsız şekilde alınmıştır.” ifadesi kullanıldı.</p>
    </article>
  </body>
</html>