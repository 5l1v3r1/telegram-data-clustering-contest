<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158702_1014.html"/>
    <meta property="og:site_name" content="Novsport"/>
    <meta property="article:published_time" content="2019-11-17T20:06:00+00:00"/>
    <meta property="og:title" content="Хамилтън: Огромни извинения на Албън, моя грешка"/>
    <meta property="og:description" content="Люис опитал всичко, но нямал решение срещу Верстапен"/>
  </head>
  <body>
    <article>
      <h1>Хамилтън: Огромни извинения на Албън, моя грешка</h1>
      <address><time datetime="2019-11-17T20:06:00+00:00">17 Nov 2019, 20:06</time> by <a rel="author">Николай Георгиев</a></address>
      <p>Люис Хамилтън призна вината си за контакта с Алекс Албън две обиколки преди края на Гран при на Бразилия, заради който пилотът на Ред Бул загуби позицията си и се срина над десет места назад. Шесткратният световен шампион също повреди предното си крило и в оставащата дистанция до финала не успя да изпревари Пиер Гасли с Торо Росо за второто място.</p>
      <p> <br/>"Огромни извинения за Албън!" каза Люис веднага след състезанието. "Пробвах маневра, стори ми се, че има пространство, но то явно се затвори, очевидна моя грешка".<br/> <br/>Хамилтън призна, че Верстапен е бил недостижим на "Интерлагос": "Макс свърши фантастична работа днес и беше класа над нас в цялостното си представяне, а на правите изоставахме от тях. Дадох абсолютно всичко от себе си, поех огромни рискове. Не мисля, че имаше какво повече да направим".<br/> <br/>Пилотът на Мерцедес похвали и Пиер Гасли: "Той свърши страхотна работа. Беше много честен в битката и позиционирането на колата".<br/> <br/>Хамилтън беше привикан при стюардите, очаква се решение дали ще му бъде наложено наказание, което може евентуално да промени крайното класиране.</p>
    </article>
  </body>
</html>