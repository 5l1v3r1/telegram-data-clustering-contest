<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/17/Venezia-rammet-av-ny-flom-20413980.ece"/>
    <meta property="og:site_name" content="adressa.no"/>
    <meta property="article:published_time" content="2019-11-17T20:55:32+00:00"/>
    <meta property="og:title" content="Venezia rammet av ny flom"/>
    <meta property="og:description" content="Den ikoniske Markusplassen i Venezia ble igjen stengt søndag etter den tredje storflommen på under en uke."/>
  </head>
  <body>
    <article>
      <h1>Venezia rammet av ny flom</h1>
      <address><time datetime="2019-11-17T20:55:32+00:00">17 Nov 2019, 20:55</time> by <a rel="author">(NTB) NTB-AFP</a></address>
      <p>Den ikoniske Markusplassen i Venezia ble igjen stengt søndag etter den tredje storflommen på under en uke.</p>
      <aside><a href="https://www.adressa.no/nyheter/utenriks/2019/11/17/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/17/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/17/javascript:void(0);">Del denne artikkelen på e-post</a></aside>
      <p>Søndag steg flomvannet i Venezia til 150 centimeter. Det er noe lavere en tirsdagens 187 centimeter, det høyeste som er målt på et halvt hundreår, men fortsatt farlig.</p>
      <p>Lokale myndigheter har erklært unntakstilstand i Venezia, der ordføreren anslår at skadene på byen, som står på verdensarv-lista, nå har passert en milliard euro. Blant annet har over 50 av byens kirker fått ødeleggelser.</p>
      <p>Også fredag ble Markusplassen stengt på grunn av flom.</p>
      <p>Siden 2003 har et prosjekt for å verne Venezia, med navnet MOSE, ligget på tegnebrettet. Men prosjektet til flere milliarder euro har vært rammet av kostnadsoverskridelser og korrupsjon, noe som har ført til store forsinkelser.</p>
      <p>- Vi betaler nå prisen for at MOSE-prosjektet ikke er blitt ferdig, sier Guido Fulgenzi. Kafeeieren hadde planer om å åpne sin kafé på Markusplassen denne uka.</p>
      <p>Regn og uvær har også ført til flomvarsler i andre områder i Italia, deriblant de historiske byene Firenze og Pisa.</p>
      <p>I Pisa jobbet mannskaper søndag med å demme opp langs breddene av Arno-elven, der vannstanden har steget dramatisk på grunn av kraftig regn natt til søndag.</p>
      <p>Også i Firenze blir Arno-elven nøye overvåket. En flom i 1966 tok minst 100 menneskeliv og ødela tusenvis av uerstattelige kunstgjenstander i renessansebyen.</p>
      <p>(©NTB)</p>
    </article>
  </body>
</html>