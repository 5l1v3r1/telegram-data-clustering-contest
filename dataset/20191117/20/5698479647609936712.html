<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/17/iran-protest-fuel-price-usa-reaction-tehran-responds"/>
    <meta property="og:site_name" content="euronews"/>
    <meta property="article:published_time" content="2019-11-17T20:12:06+00:00"/>
    <meta property="og:title" content="ایران: حمایت آمریکا از معترضان ریاکارانه است"/>
    <meta property="og:description" content="سفیر ایالات متحده در امارات: «ایرانی‌ها می‌توانند بسیار بسیار رقابتی باشند. آن‌ها احتیاج دارند به جهان، آنطور که ما در آن عمل می‌کنیم، بپیوندند.»"/>
  </head>
  <body>
    <article>
      <h1>ایران: حمایت آمریکا از معترضان ریاکارانه است</h1>
      <address><time datetime="2019-11-17T20:12:06+00:00">17 Nov 2019, 20:12</time> by <a rel="author">یورونیوز </a></address>
      <p>سخنگوی وزارت امور خارجه ایران با انتقاد از پیام «پشتیبانی» مایک پمپئو از اعتراضات به گرانی بنزین، رویکرد دیپلماتیک دولت دونالد ترامپ را مزورانه خواند.</p>
      <p>سیدعباس موسوی روز یکشنبه گفت: «جالب است اظهار همدردی با مردمی انجام می‌شود که تحت فشار تروریسم اقتصادی آمریکا قرار داشته و پیش از این نیز از زبان همین فرد به صراحت بیان شد که باید به مردم ایران گرسنگی داد تا در مقابل ما تسلیم شوند.»</p>
      <p>وزیر خارجه ایالات متحده روز شنبه با بازنشر یکی از توییت‌هایش به مناسبت چهلمین سالگرد انقلاب ایران نوشت: «همانطور که یک سال و نیم پیش به مردم ایران گفتم: ایالات متحده همراه با شما است.»</p>
      <p>پس از آقای پمپئو شمار دیگری از مقام‌های دیپلماتیک ایالات متحده از اعتراض‌های گسترده در ایران علیه افزایش قیمت سوخت پشتیبانی کردند.</p>
      <figure>
        <iframe data-src="https://twitter.com/euronewses/status/1195800549322625025" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>مورگان اورتگس، سخنگوی وزارت خارجه آمریکا در توئیتی نوشت: «آمریکا از مردم همیشه در رنج ایران حمایت می کند، مردمی که به تصمیم ناعادلانه اخیر رژیم فاسدِ در قدرت اعتراض می کند. تصمیم به قطع اینترنت را محکوم می‌کنیم. بگذارید آنها [مردم ایران] حرفشان را بزنند.»</p>
      <figure>
        <iframe data-src="https://twitter.com/euronewses/status/1195845069779148806" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/euronewses/status/1195800549322625025" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>سفیر آمریکا در امارات: بدنبال تغییر رژیم نیستیم؛ مردم ایران می‌توانند بسیار رقابتی باشند</h4>
      <p>جان راکولتا، سفیر آمریکا در امارات متحده عربی در واکنش به اعتراض‌های ایران، بار دیگر با رد حمایت واشنگتن از برنامه تغییر جمهوری اسلامی گفت: «فکر می‌کنیم مردم [ایران] دارند نارضایتی خود را بیان می‌کنند. آن‌ها آزادی می‌خواهند. آن‌ها دسترسی به بازارهای آزاد در سراسر جهان را می‌خواهند. ما معتقدیم ایرانی‌ها، به‌عنوان مردم، می‌توانند بسیار بسیار رقابتی باشند و احتیاج دارند به جهان، آنطور که ما در آن عمل می‌کنیم، بپیوندند... تحولاتی که هم‌اکنون می‌بینید خود مردم این کشور هستند که به آن‌ها [حکومت] می‌گویند ما خواهان تغییر هستیم و می‌خواهیم با دولت آمریکا بنشینیم و مذاکره کنم که این به نفع همه خواهد بود.»</p>
      <h3>سفیر آمریکا در آلمان در توییت: می‌توانیم اینترنت را برای مردم ایران وصل کنیم</h3>
      <p>ریچارد گرنل، سفیر ایالات متحده آمریکا روز شنبه در یک پیام توییتری از توانایی دولت آمریکا برای وصل اینترنت در ایران خبر داد. آقای گارنل در این پیام خواهان همکاری ایالات متحده و اروپا برای برقراری دوباره اینترنت در ایران شد.</p>
      <figure>
        <iframe data-src="https://twitter.com/euronewses/status/1195957873613910018" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>