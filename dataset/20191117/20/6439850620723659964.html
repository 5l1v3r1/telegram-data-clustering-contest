<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461417/%E0%A6%86%E0%A6%AE%E0%A6%B0%E0%A6%BE-%E0%A6%9A%E0%A6%BE%E0%A6%87-%E0%A6%9C%E0%A6%A8%E0%A6%97%E0%A6%A3%E0%A7%87%E0%A6%B0-%E0%A6%AA%E0%A7%81%E0%A6%B2%E0%A6%BF%E0%A6%B6-%E0%A6%B9%E0%A6%A4%E0%A7%87-%E0%A6%86%E0%A6%87%E0%A6%9C%E0%A6%BF%E0%A6%AA%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-17T20:25:00+00:00"/>
    <meta property="og:title" content="আমরা চাই জনগণের পুলিশ হতে : আইজিপি"/>
    <meta property="og:description" content="স্টাফ রিপোর্টার, গাজীপুর ॥ পুলিশের মহাপুলিশ পরিদর্শক (আইজিপি) ড. মোহাম্মদ জাবেদ পাটোয়ারী বলেছেন, দুর্নীতিবিরোধী শুদ্ধি অভিযানের প্রতিফলন আপনারা সকলেই ইতোমধ্যে পেয়ে গেছেন। শুদ্ধি অভিযান চলছে এবং তা অব্যাহত থাকবে। সারা দেশে এ অভিযান ছড়িয়ে দেয়ার চেষ্টা করছে সরকার। যেভাবে এটিকে সারা দেশে ছড়িয়ে দেয়া যায় ..."/>
  </head>
  <body>
    <article>
      <h1>আমরা চাই জনগণের পুলিশ হতে : আইজিপি</h1>
      <address>
        <time datetime="2019-11-17T20:25:00+00:00">17 Nov 2019, 20:25</time>
      </address>
      <figure>
        <img src="http://www.dailyjanakantha.com/files/201911/1574025940_71.jpg"/>
      </figure>
      <p>স্টাফ রিপোর্টার, গাজীপুর ॥ পুলিশের মহাপুলিশ পরিদর্শক (আইজিপি) ড. মোহাম্মদ জাবেদ পাটোয়ারী বলেছেন, দুর্নীতিবিরোধী শুদ্ধি অভিযানের প্রতিফলন আপনারা সকলেই ইতোমধ্যে পেয়ে গেছেন। শুদ্ধি অভিযান চলছে এবং তা অব্যাহত থাকবে। সারা দেশে এ অভিযান ছড়িয়ে দেয়ার চেষ্টা করছে সরকার। যেভাবে এটিকে সারা দেশে ছড়িয়ে দেয়া যায় সরকার অবশ্যই সেদিকে অগ্রসর হচ্ছেন। দুর্নীতিবিরোধী শুদ্ধি অভিযান নিয়ে মাননীয় প্রধানমন্ত্রী ও স্বরাষ্ট্রমন্ত্রী বিভিন্ন সময়ে তাঁদের বক্তব্যে ষ্পষ্ট করেছেন।</p>
      <p>তিনি বলেন, আমরা সবসময়ই চাই জনগণের পুলিশ হতে। দেশের জনগণের দোড়গোড়ায় পুলিশী সেবা পৌঁছে দিতে দু’বছর আগে ৯৯৯ এর ব্যবহার চালু করা হয়েছে। দেশের দুই কোটি লোক মোবাইল ফোনের মাধ্যমে এ পুলিশী সেবা প্রত্যাশী হয়েছে। ইতোমধ্যে ৫০ লাখ জনসাধারণকে ৯৯৯-এর মাধ্যমে সেবা দিয়েছে পুলিশ। বর্তমানে প্রতিনিয়ত বাড়ছে ৯৯৯-এর ব্যবহার।</p>
      <p>রবিবার গাজীপুরে শ্রীপুরের মাওনা চৌরাস্তায় পুলিশ কল্যান ট্রাষ্ট পরিচালিত ‘কমিউনিটি ব্যাংক’র ৬ষ্ঠ তম শাখা উদ্বোধন করতে এসে প্রধান অতিথি হিসেবে আইজিপি ড. মোহাম্মদ জাবেদ পাটোয়ারী এসব কথা বলেন।</p>
      <p>আইজিপি বলেন, আমরা চাই জনগণের কাছে আসতে, পাশে থাকতে। সমাজিক নিরাপত্তায় সমাজকে ঘিরেই সর্বদা আমরা আবর্তিত হই। আমরা সার্বক্ষণিকভাবে কাজ করি জনগণের সঙ্গে। কমিউনিটি পুলিশ ধারণাটিও দেশের জনগণকে ঘিরে। কমিউনিটি ব্যাংকও তেমনি একটি উদ্যোগ। কমিউনিটি ব্যাংকের কনসেপটিও জনগণের দোরগোড়ায় পুলিশকে নিয়ে যাবার একটি প্রচেষ্টা মাত্র। দেশের মানুষের বিনিয়োগ ও সঞ্চয় যাতে নিরাপদ থাকে, সেই নিশ্চয়তা দিতেই কমিউনিটি ব্যাংক জনগণের দোরগোড়ায় চলে এসেছে। এই ব্যাংকের অন্যতম বৈশিষ্ট থাকবে চিকিৎসা, শিক্ষা বঞ্চিত মানুষের পাশে দাঁড়ানো এবং অসুস্থ অসহায় মানুষকে সহায়তাদান।</p>
      <p>তিনি আরো বলেন, সন্ত্রাস, চাঁদাবাজ, জঙ্গীবাদ নির্মূলে আমাদের প্রচেষ্টা অব্যাহত রয়েছে। আমরা গাজীপুর মেট্রোপলিটন ও জেলা পুলিশের যৌথ উদ্যোগে অল্পদিনের মধ্যেই গাজীপুরকে মাদক, সন্ত্রাস ও জঙ্গীমুক্ত ঘোষণা করতে চাই।</p>
      <p>গাজীপুরের পুলিশ সুপার শামসুন্নাহারের সভাপতিত্বে উদ্বোধনী অনুষ্ঠানে অন্যান্যের মধ্যে উপস্থিত ছিলেন অতিরিক্ত মহাপরিদর্শক ড. মাইনুর রহমান চৌধুরী, ঢাকা রেঞ্জের উপ-মহাপরিদর্শক হাবিবুর রহমান, গাজীপুরের জেলা প্রশাসক এস এম তরিকুল ইসলাম, কমিউনিটি ব্যাংকের প্রধান নির্বাহী কর্মকর্তা মসিউল হক চৌধুরী, শ্রীপুর উপজেলা পরিষদের চেয়ারম্যান অ্যাডভোকেট শামসুল আলম প্রধান, গাজীপুর জেলা স্বেচ্ছা সেবকলীগের সভাপতি অ্যাডভোকেট মোশারফ হোসেন ভূইয়া ও জেলা ছাত্রলীগের সাধারণ সম্পাদক জাহিদুল আলম রবিনসহ বিভিন্ন শিল্প প্রতিষ্ঠানের কর্মকর্তা ও ব্যবসায়ীবৃন্দ। গাজীপুরের অতিরিক্ত পুলিশ সুপার (এডিশনাল এসপি) রাসেল শেখ অনুষ্ঠাণে সঞ্চালনা করেন। এরআগে আইজিপি জাবেদ পাটোয়ারী ফিতা কেটে ও ফলক উন্মোচন করে ব্যাংকটি উদ্বোধন করেন।</p>
    </article>
  </body>
</html>