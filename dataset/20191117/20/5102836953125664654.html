<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/17/findus-nekter-ansatte-a-spise-rodt-kjott-men-frakter-fisken-til-kina-for-foredling-tillitsvalgt-tullete/"/>
    <meta property="og:site_name" content="Document"/>
    <meta property="article:published_time" content="2019-11-17T20:56:48+00:00"/>
    <meta property="og:title" content="Findus nekter ansatte å spise rødt kjøtt, men frakter fisken til Kina for foredling. Tillitsvalgt: «Tullete»"/>
    <meta property="og:description" content="Arkivfoto: David Moir / Reuters / scanpix"/>
  </head>
  <body>
    <article>
      <h1>Findus nekter ansatte å spise rødt kjøtt, men frakter fisken til Kina for foredling. Tillitsvalgt: «Tullete»</h1>
      <address><time datetime="2019-11-17T20:56:48+00:00">17 Nov 2019, 20:56</time> by <a rel="author">Henrik Sundt</a></address>
      <figure>
        <img src="https://www.document.no/wp-content/uploads/2019/11/bssprfy0h00-e1574024128867-1024x612.jpg"/>
      </figure>
      <p>
        <i>Arkivfoto: David Moir / Reuters / scanpix</i>
      </p>
      <p>Frossenmat-produsenten Findus ønsker å gjøre en innsats for miljøet, og kutter rødt kjøtt fra de ansattes kantiner. Man får heller ikke refundert utgifter til rødt kjøtt dersom man spiser det på tjenestereise. Men å frakte fiskeprodukter tur-retur Kina med båt for videreforedling, det er greit.</p>
      <p>Findus-konsernet har hovedkontor i Asker og en fabrikk med ca 120 ansatte i Tønsberg. Det er <a href="https://www.tb.no/mat/miljo/nyheter/tonsberg-bedriften-har-kuttet-ut-rodt-kjott-i-kantina-na-reagerer-de-ansatte-de-har-innfort-et-totalitart-matregime/s/5-76-1169510">Tønsbergs Blad</a> (bak mur) som rapporterer om de totalitære tiltakene om å kutte ut rødt kjøtt for alle som jobber i matvarekonsernet. En ansatt kommenterer:</p>
      <blockquote>For vår bedrift som er helt avhengig av bøndene, synes jeg dette er et svik mot norsk landbruk. Verden består av mer enn hippe familier i Bærum, Asker og på Oslos vestkant.</blockquote>
      <p>Pålegget fra hovedkontoret medfører også at de ansatte ikke får tradisjonell norsk julemat i kantina i desember. Tillitsvalgt hos Findus i Tønsberg, Elisabeth Syversen, forteller at den nye endringen i kantina ikke ble godt mottatt.</p>
      <p>– Denne endringen var på ingen måte velkommen, og det er stort sett negativ stemning rundt det.</p>
      <p>Hun sier at mange stusser over logikken rundt endringen.</p>
      <p>– Alt skal være så bærekraftig om dagen. Men sannheten er at fisken vi produserer blir slaktet i Nord-Norge, så kjørt til Kina med båter hvor den blir behandlet og så tilbake igjen til Norge. Er det mer bærekraftig enn at en okse blir slaktet på en gård i Stokke, for så å bli fraktet til en Meny-butikk her i Vestfold?</p>
      <p>– Det blir rett og slett litt tullete i manges øyne, og det er jeg enig i, sier Syversen.</p>
      <p>Nå viser det seg at Findus heller ikke <a href="https://www.tb.no/miljo/nyheter/mat/kuttet-ut-rodt-kjott-i-kantina-og-na-far-ikke-de-ansatte-spise-dette-pa-reise-heller-det-blir-rett-og-slett-litt-tullete/s/5-76-1176211">refunderer</a> utleggene til mat om de ansatte spise rødt kjøtt på jobbreiser.</p>
      <p>– Vi har samme tilbud for alle våre ansatte når det gjelder bespisning i arbeidstiden som dekkes av Findus. Dette er uavhengig om man velger å benytte seg av våre kantiner, eller har behov for mat under jobbreiser, sier regional HR manager i Findus, Cecilie Berggren.</p>
      <p>
        <i>– Hvorfor har dere valgt å gjøre det sånn?</i>
      </p>
      <p>– Findus har også forpliktet seg til å bidra til at vi nordmenn øker konsumet av fisk og grønnsaker med 20% innen 2020, gjennom å signere på Helsemyndighetenes intensjonsavtale. Vi ønsker å etterleve vår egen strategi også for våre ansatte. De som ønsker å kjøpe annen mat står fritt til å gjøre det på egen regning.</p>
      <p>En burger i farten er altså på egen regning. Får man halv refusjon for en baguette med ost og skinke, tro?</p>
      <p>
        <a href="https://www.documentforlag.no/produkt/sammenstot-mellom-sivilisasjoner/">Forhåndsbestill <i>Sammenstøt mellom sivilisasjoner?</i> her!</a>
      </p>
      <figure>
        <a href="https://www.documentforlag.no/produkt/sammenstot-mellom-sivilisasjoner/">
          <img src="https://www.document.no/wp-content/uploads/2019/11/annonse-huntington.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2007/12/19/halalmat_pa_sykehus/"/>
        <a href="https://www.document.no/2019/11/06/bard-hoksrud-knuser-forslag-om-kjottfritt-julebord-trist-og-haplost/"/>
        <a href="https://www.document.no/2008/12/01/raja_-_halal_til_alle/"/>
        <a href="https://www.document.no/2016/10/18/gar-grensen-jobb/"/>
        <a href="https://www.document.no/2019/05/13/forbaska-matmoralister/"/>
        <a href="https://www.document.no/2005/07/11/spiser_halalkjott_uten_a_vite/"/>
        <a href="https://www.document.no/2018/08/02/verdens-baerekraftdag-alt-er-din-skyld/"/>
        <a href="https://www.document.no/2014/01/31/svin/"/>
        <a href="https://www.document.no/2007/01/09/om_suppe_med_og_uten_svin/"/>
        <a href="https://www.document.no/2019/11/01/stordalen-om-ving-kjop-lever-godt-med-a-bli-kalt-hyklersk/"/>
      </related>
    </article>
  </body>
</html>