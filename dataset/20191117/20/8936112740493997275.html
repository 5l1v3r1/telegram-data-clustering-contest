<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/f1,116/f1-gp-brazylii-2019-wyniki-wyscigu-formuly-1-grand-prix-brazylii,986164.html"/>
    <meta property="og:site_name" content="TVN24"/>
    <meta property="article:published_time" content="2019-11-17T20:05:00+00:00"/>
    <meta property="og:title" content="Kubica ukarany. O włos od zderzenia ze zwycięzcą wyścigu"/>
    <meta property="og:description" content="Rozbity na treningu bolid, w wyścigu kara za niebezpieczne zachowanie, a na koniec miejsce ostatnie, daleko za innymi kierowcami, którzy dotarli do mety - tak wyglądał weekend Roberta Kubicy w Braz..."/>
  </head>
  <body>
    <article>
      <h1>Kubica ukarany. O włos od zderzenia ze zwycięzcą wyścigu</h1>
      <address>
        <time datetime="2019-11-17T20:05:00+00:00">17 Nov 2019, 20:05</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/79220376-57c8-409b-8d93-2bdaf22a8bfb.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/ed486867-91ed-4ddf-ba79-329a7596bac8-480p.mp4"/>
          <figcaption>Kubica: Miałem nadzieję na łatwiejszy powrót</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/8cf4a98b-51e0-4c05-9d99-6c27dea4fee0-480p.mp4"/>
          <figcaption>Robert Kubica: ten sezon nie jest dla nas miły</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ad4cc1fb9b068faecfb70914acc63395/b62fb7c8-9aed-419e-9578-86ca2b0bf297-480p.mp4"/>
          <figcaption>Robert Kubica zwrócił się do kibiców</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/35ecbd55-d0c3-4ef9-a011-8dae28142cb8-480p.mp4"/>
          <figcaption>Kubica: W tym sezonie wydarzyły się pewne rzeczy, o których...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/ad2bb9f0-3de4-48c7-8d9b-dfb371f8a8a4-480p.mp4"/>
          <figcaption>Kubica: nie ma sensu o tym rozmawiać</figcaption>
        </figure>
        <figcaption>Robert Kubica po sezonie pożegna się z Williamsem Foto: Getty Images | Video: tvn24</figcaption>
      </slideshow>
      <h3>Rozbity na treningu bolid, w wyścigu kara za niebezpieczne zachowanie, a na koniec miejsce ostatnie, daleko za innymi kierowcami, którzy dotarli do mety - tak wyglądał weekend Roberta Kubicy w Brazylii. Na torze Interlagos pod Sao Paulo triumfował Max Verstappen z Red Bulla.</h3>
      <p>
        <a href="https://eurosport.tvn24.pl/f1,116/f1-gp-brazylii-2019-wyniki-wyscigu-formuly-1-na-zywo-i-relacja-live-grand-prix-brazylii,986151.html">Tak relacjonowaliśmy Grand Prix Brazylii</a>
      </p>
      <related>
        <a href="https://eurosport.tvn24.pl/f1,116/kusza-kubice-ale-przyszlosc-zespolu-haas-niepewna-wlasciciel-sie-waha,985937.html"/>
      </related>
      <p>Wyprawa do Brazylii dla blisko 35-letniego Polaka zaczęła  się koszmarnie. Prowadzony przez niego bolid na początku drugiego piątkowego treningu uderzył w metalową barierę, uszkodzone zostały elementy aerodynamiczne, koła i zawieszenie. Kubica tłumaczył potem, że stracił panowanie nad autem, bo wjechał w wodę, co zobaczył dopiero na powtórkach.</p>
      <p>W tej sesji udziału już nie brał. A że w pierwszej nie jeździł, bo jego miejsce zajął za kierownicą Kanadyjczyk Nicholas Latifi, został mu tylko trening trzeci, sobotni, w którym uzyskał 20., czyli najsłabszy czas.</p>
      <p>W kwalifikacjach był 19., za kolegą z zespołu, Brytyjczykiem Georgem Russellem. Za Polakiem ustawił się na starcie tylko Hiszpan Carlos Sainz Jr z McLarena - on miał kłopoty z bolidem i nie pokonał choćby jednego okrążenia pomiarowego.</p>
      <h3>Kubica ukarany za błąd mechanika</h3>
      <p>Z pole position rywalizację na Interlagos rozpoczynał Verstappen. Utrzymał prowadzenie. Miejsce drugie  stracił za to Niemiec Sebastian Vettel z Ferrari, wyprzedzony przez Brytyjczyka Lewisa Hamiltona pędzącego Mercedesem.</p>
      <p>Kubica tuż po starcie pokonał Russella, wciąż zajmował jednak lokatę 19., bo Sainz błyskawicznie znalazł się przed oboma przedstawicielami Williamsa.</p>
      <p>Na 23. okrążeniu Polak wezwany został do pit stopu na zmianę opon. Kiedy z niego wyjeżdżał, o mało nie zderzył się z Verstappenem, przez błąd mechanika dającego kierowcy znak, czy może ruszać. Holender wrócił po tym incydencie na tor tuż za Hamiltonem. Nie odpuścił i niebawem wyprzedził Brytyjczyka. A na tym walki tej dwójki nie koniec - Hamilton błyskawicznie się zrewanżował, na co Verstappen znowu odpowiedział skutecznym atakiem.</p>
      <p>Kubica usłyszał za to, że za niebezpieczny manewr dostaje pięć sekund kary, doliczone do czasu, w którym dotrze do mety. Od połowy wyścigu i tak ciągnął się już na szarym końcu, mając ogromną stratę do 19. Russella, o reszcie stawki nie wspominając.</p>
      <p> </p>
      <p> </p>
      <h3>Vettel uszkodził bolidy Ferrari</h3>
      <p>Na 52. okrążeniu w Mercedesie Valtteriego Bottasa eksplodował silnik. Fin zaparkował auto na trawie, a zanim zostało stamtąd zabrane, wszyscy musieli grzecznie jechać za samochodem bezpieczeństwa.</p>
      <p>Po wznowieniu rywalizacji Verstappen zwycięstwa nie dał sobie wydrzeć. A Kubica znowu tracił.</p>
      <p>Do dramatu doszło w ekipie Ferrari - atakując Charlesa Leclerca Vettel uszkodził samochód i jego, i swój. Oba nie nadawały się do dalszej jazdy. Niemiec długo stał na poboczu, nie mogąc uwierzyć w to, co się stało. W to, co zrobił.</p>
      <p>Drugie miejsce wywalczył Francuz Pierre Gasly z Toro Rosso, trzecie - Hamilton, który szósty tytuł mistrzowski ma już zapewniony. Już po dekoracji sędziowie poinformowali, że Brytyjczyk je stracił - za niebezpieczny manewr też dostał pięć sekund kary, na podium wspiął się zatem Sainz.</p>
      <p>Do zakończenia sezonu pozostał jeszcze wyścig - 1 grudnia w Abu Zabi - po którym Kubica z Williamsem się rozstanie. Nadal nie wiadomo, co będzie robił w roku 2020.</p>
      <p> </p>
      <p> </p>
      <p> </p>
      <p>Autor: rk / Źródło: eurosport.tvn24.pl</p>
    </article>
  </body>
</html>