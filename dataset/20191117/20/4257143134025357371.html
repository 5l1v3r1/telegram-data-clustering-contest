<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/napinfo/2019/11/17/kozep-europat-nevezte-europa-jovojenek-a-magyar-kormanyfo-hirosszefoglalo"/>
    <meta property="og:site_name" content="infostart"/>
    <meta property="article:published_time" content="2019-11-17T20:36:16+00:00"/>
    <meta property="og:title" content="Közép-Európát nevezte Európa jövőjének a magyar kormányfő - Hírösszefoglaló"/>
    <meta property="og:description" content="Előre fizettetne a brit egészségügyi ellátásért a bevándorlókkal a Konzervatív Párt. Velencében ismét le kellett zárni a víz alatt álló Szent Márk teret."/>
  </head>
  <body>
    <article>
      <h1>Közép-Európát nevezte Európa jövőjének a magyar kormányfő - Hírösszefoglaló</h1>
      <address><time datetime="2019-11-17T20:36:16+00:00">17 Nov 2019, 20:36</time> by <a rel="author">Infostart</a></address>
      <h3>Előre fizettetne a brit egészségügyi ellátásért a bevándorlókkal a Konzervatív Párt. Velencében ismét le kellett zárni a víz alatt álló Szent Márk teret.</h3>
      <p>Közép-Európát nevezte Európa jövőjének a magyar kormányfő. Orbán Viktor Prágában, a bársonyos forradalom 30. évfordulójának alkalmából rendezett megemlékezésen úgy fogalmazott: a térségben élők megmutatták, hogy hazájukért és Európáért nemcsak meghalni, de élni és dolgozni is tudnak. Hangsúlyozta: a következő évek Közép-Európa, a visegrádi országok sikereiről fognak szólni. Andrej Babiš cseh kormányfő köszönetet mondott a lengyeleknek, a magyaroknak és a szlovákoknak, hogy támogatták a csehek igyekezetét a szabad társadalom kiharcolására.</p>
      <p>A Kárpát-medencében élő nemzetek megmaradását csak az összefogás szolgálhatja - jelentette ki az egyházi és nemzetiségi kapcsolatokért felelős államtitkár. Soltész Miklós a felvidéki Csúz római katolikus plébániájának átadásán hangsúlyozta: a térség népeinek megmaradásában nagyon fontos szerepe van a kereszténységnek.</p>
      <p>Veszélyesnek tartja azt a törvénymódosító javaslatot a Jobbik, amely megszüntetné a haditechnikai eszközök kereskedelmének kötelező nemzetbiztonsági ellenőrzését. Varga-Damm Andrea országgyűlési képviselő úgy fogalmazott, a módosítás lehetővé tenné, hogy a jövőben olyan szervezetek alapítsanak magyarországi vállalkozásokat, amelyek háborús konfliktusokat és terrorcselekményeket szolgálnak ki fegyverekkel, mindez Magyarország nemzetközi megítélését is nagyban rontaná.</p>
      <p>Stagnált a munkanélküliségi ráta az OECD-tagállamokban szeptemberben. Átlagosan 5,2 százalékos az állástalanok aránya, ami több mint 33 millió embert jelent. Az Európai Unióban a munkanélküliség 6,3 százalék volt. A KSH adatai szerint Magyarországon a július–szeptember közötti időszakban a munkanélküliségi ráta 3,5 százalékos volt.</p>
      <p>Nagy-Britanniában a kormányzó Konzervatív Párt tervei szerint minden újonnan érkező bevándorlónak előre kellene fizetnie az állami egészségügyi ellátórendszer igénybevételéért. Ha a konzervatívok megnyerik a december 12-ére kiírt előrehozott választásokat, úgy változtatnák meg a szabályozást, hogy a brexit utáni átmeneti időszak végével, 2021 januárjától a tartós letelepedés céljából Nagy-Britanniába érkezőknek egységesen 625 fontot, átszámítva 245 ezer forintot kell letétbe helyezniük.</p>
      <p>Visszaadja Oroszország a kercsi incidenskor lefoglalt hadihajókat Ukrajnának. A Fekete-tengert és az Azovi-tengert összekötő szoros közelében tavaly november 25-én az orosz parti őrség tüzet nyitott három ukrán hadihajóra, majd elfoglalta azokat. A legénység ellen Moszkva tiltott határátlépés címén indított eljárást. A 22 ukrán tengerész és két biztonsági tiszt a szeptemberi orosz-ukrán fogolycsere keretében szabadult.</p>
      <p>Iránban több mint 40 embert őrizetbe vettek az üzemanyagárak emelése ellen tiltakozók közül. Több városban sokan azért vonultak az utcákra, mert a kormány bejelentette, hogy jegyrendszert vezetnek be az üzemanyag-vásárlásokhoz, egyben jelentősen emelik az árakat is, a benzin literenként 107 forintra drágulna a mostani 72 helyett.</p>
      <p>Kifogásolta a bolíviai rendőrség és hadsereg tüntetőkkel szembeni túlkapásait az ENSZ emberi jogi főbiztosa. Michelle Bachelet aggodalmának adott hangot, hogy a latin-amerikai országban elmérgesedhet a helyzet, ha a hatóságok nem a megfelelő érzékenységgel reagálnak. A polgári lakosság elleni erőszak beszüntetésére szólította fel a bolíviai hadsereget és a rendőrséget Evo Morales lemondatott bolíviai elnök is.</p>
      <p>Hongkongban hétfőre is tanítási szünetet hirdetett a oktatási hivatal biztonsági szempontokra hivatkozva. vasárnap ismét összecsaptak egymással a tüntetők és a rendőrök. A hongkongi oktatási hivatal csütörtökön rendelt el először általános tanítási szünetet, miután kormányellenes demonstrálók az elmúlt hét minden napján forgalombénító akciókat tartottak.</p>
      <p>Velencében ismét le kellett zárni a Szent Márk teret. A város 70 százaléka víz alá került, miután 150 centiméter fölött tetőzött a dagály. Velence kedd óta küzd a rendkívüli árhullámmal. A tűzoltóságot azóta több mint 750 esetben riasztották az eltömődött csatornákhoz, illetve az elárasztott lakásokhoz, üzletekhez. A heves esőzések után Olaszország 5 tartományában hirdettek készültséget a hatóságok a megáradt folyókon.</p>
    </article>
  </body>
</html>