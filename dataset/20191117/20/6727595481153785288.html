<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/shiv-sena-s-seating-arrangement-changed-in-parliament928.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T20:59:00+00:00"/>
    <meta property="og:title" content="ശിവസേന ഇന്നുമുതല്‍ പ്രതിപക്ഷത്ത്; എന്‍.ഡി.എ യോഗത്തില്‍ സേന പങ്കെടുക്കില്ലെന്ന് പ്രഖ്യാപിച്ച് 24 മണിക്കൂറിനുള്ളില്‍ നടപടിയുമായി കേന്ദ്രസര്‍ക്കാര്‍"/>
    <meta property="og:description" content="Bjp Central Government Congress Maharashtra National News NCP Parliament Shivsena Winter Session Of Parliment India ന്യൂദല്‍ഹി: എന്‍.ഡി.എ യോഗത്തില്‍ പങ്കെടുക്കില്ലെന്നു പ"/>
  </head>
  <body>
    <article>
      <h1>ശിവസേന ഇന്നുമുതല്‍ പ്രതിപക്ഷത്ത്; എന്‍.ഡി.എ യോഗത്തില്‍ സേന പങ്കെടുക്കില്ലെന്ന് പ്രഖ്യാപിച്ച് 24 മണിക്കൂറിനുള്ളില്‍ നടപടിയുമായി കേന്ദ്രസര്‍ക്കാര്‍</h1>
      <address><time datetime="2019-11-17T20:59:00+00:00">17 Nov 2019, 20:59</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: എന്‍.ഡി.എ യോഗത്തില്‍ പങ്കെടുക്കില്ലെന്നു പ്രഖ്യാപിച്ച് 24 മണിക്കൂര്‍ പിന്നിട്ടപ്പോഴേക്കും ശിവസേനയ്ക്കു പ്രതിപക്ഷത്ത് സീറ്റ് നല്‍കി കേന്ദ്രസര്‍ക്കാര്‍. പാര്‍ലമെന്റില്‍ ഇനിമുതല്‍ സേനാ എം.പിമാര്‍ക്കു പ്രതിപക്ഷത്തായിരിക്കും സീറ്റെന്ന് പാര്‍ലമെന്ററി കാര്യമന്ത്രി പ്രഹ്ലാദ് ജോഷി പറഞ്ഞു. ഇന്നുമുതല്‍ പാര്‍ലമെന്റിന്റെ ശീതകാല സമ്മേളനം തുടങ്ങുകയാണ്.</p>
      <p>സേനയുടെ ഏക കേന്ദ്രമന്ത്രി അരവിന്ദ് സാവന്ത് രാജിവെച്ചതും കോണ്‍ഗ്രസും എന്‍.സി.പിയുമായും ചേര്‍ന്നു മഹാരാഷ്ട്രയില്‍ സര്‍ക്കാരുണ്ടാക്കാന്‍ ശ്രമിക്കുന്നതും കണക്കിലെടുത്താണ് ഇതെന്ന് ജോഷി വ്യക്തമാക്കി.</p>
      <p>‘ശിവസേനയുടെ മന്ത്രി എന്‍.ഡി.എ സര്‍ക്കാരില്‍ നിന്നു രാജിവെച്ചു. അവര്‍ ഇന്നത്തെ എന്‍.ഡി.എ യോഗത്തില്‍ നിന്നു വിട്ടുനിന്നു. കോണ്‍ഗ്രസുമായും എന്‍.സി.പിയുമായും സഖ്യമുണ്ടാക്കാന്‍ ശ്രമിക്കുന്നു. അതുകൊണ്ട് ഇരുസഭകളിലും സീറ്റ് നല്‍കുകയെന്നതു സ്വാഭാവികമാണ്.’- ജോഷി പറഞ്ഞതായി വാര്‍ത്താ ഏജന്‍സിയായ പി.ടി.ഐ റിപ്പോര്‍ട്ട് ചെയ്തു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>കഴിഞ്ഞയാഴ്ചയാണ് അരവിന്ദ് സാവന്ത് കേന്ദ്രമന്ത്രിസ്ഥാനം രാജിവെച്ചത്. മഹാരാഷ്ട്രയിലെ രാഷ്ട്രീയ നീക്കങ്ങളുടെ ഭാഗമായിരുന്നു രാജി.</p>
      <related>
        <a href="https://www.doolnews.com/we-miss-shiv-sena-dwindling-nda-alliances-a-concern-ljp-chirag-paswan343.html?utm_source=doolnews&amp;utm_medium=related"/>
      </related>
      <p>മഹാരാഷ്ട്രയില്‍ നടക്കുന്ന സാഹചര്യങ്ങള്‍ അനുസരിച്ച് എന്‍.ഡി.എ യോഗത്തില്‍ പങ്കെടുക്കേണ്ടതില്ല എന്നാണു തങ്ങള്‍ തീരുമാനിച്ചതെന്ന് സേനാ നേതാവ് സഞ്ജയ് റാവത്ത് വ്യക്തമാക്കിയിരുന്നു.</p>
      <p>ശിവസേനയുടെ അസാന്നിധ്യം പ്രകടമായതായി യോഗത്തിനുശേഷം എല്‍.ജെ.പി അധ്യക്ഷന്‍ ചിരാഗ് പസ്വാന്‍ പറഞ്ഞിരുന്നു.  നേരത്തേ ടി.ഡി.പിയും പിന്നീട് ആര്‍.എല്‍.എസ്.പിയും സഖ്യം വിട്ടതായി മാധ്യമപ്രവര്‍ത്തകരോടു സംസാരിക്കവെ ചിരാഗ് ചൂണ്ടിക്കാട്ടി.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്‍.ഡി.എയ്ക്ക് ഒരു ഏകോപന സമിതിയുണ്ടാക്കുകയോ കണ്‍വീനറെ നിയോഗിക്കുകയോ ചെയ്യണമെന്നു പ്രധാനമന്ത്രി നരേന്ദ്രമോദിയോടു താന്‍ അഭ്യര്‍ഥിച്ചതായി അദ്ദേഹം വ്യക്തമാക്കി. സഖ്യകക്ഷികളുടെ അഭിപ്രായങ്ങള്‍ പങ്കുവെയ്ക്കാനും മെച്ചപ്പെട്ട ഏകോപനത്തിനും ഇതു സഹായകരമാകുമെന്ന് അദ്ദേഹം പറഞ്ഞു.</p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>