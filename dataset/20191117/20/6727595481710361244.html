<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/will-retire-from-politics-once-law-enacted-to-control-population-giriraj-singh343.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T20:21:00+00:00"/>
    <meta property="og:title" content="'ഞാന്‍ രാഷ്ട്രീയത്തില്‍ നിന്നു വിരമിക്കും'; പ്രഖ്യാപനവുമായി കേന്ദ്രമന്ത്രി; വിരമിക്കല്‍ ഈ നിയമം നടപ്പിലായാല്‍ മാത്രം"/>
    <meta property="og:description" content="Bjp Giriraj Singh National News Population In India India ന്യൂദല്‍ഹി: ഒരു കാര്യം കൂടി രാജ്യത്തു നടപ്പായാല്‍ താന്‍ രാഷ്ട്രീയത്തില്‍ നിന്നു വിരമിക്കുമെന്ന പ്രഖ്യാപനവുമായി ക"/>
  </head>
  <body>
    <article>
      <h1>'ഞാന്‍ രാഷ്ട്രീയത്തില്‍ നിന്നു വിരമിക്കും'; പ്രഖ്യാപനവുമായി കേന്ദ്രമന്ത്രി; വിരമിക്കല്‍ ഈ നിയമം നടപ്പിലായാല്‍ മാത്രം</h1>
      <address><time datetime="2019-11-17T20:21:00+00:00">17 Nov 2019, 20:21</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ഒരു കാര്യം കൂടി രാജ്യത്തു നടപ്പായാല്‍ താന്‍ രാഷ്ട്രീയത്തില്‍ നിന്നു വിരമിക്കുമെന്ന പ്രഖ്യാപനവുമായി കേന്ദ്രമന്ത്രി ഗിരിരാജ് സിങ്. ജനസംഖ്യ നിയന്ത്രിക്കാനുള്ള നിയമം നിലവില്‍ വന്നാല്‍ താന്‍ വിരമിക്കുമെന്നാണ് കേന്ദ്ര മൃഗസംരക്ഷണ, ഫിഷറീസ് മന്ത്രിയും ബി.ജെ.പി നേതാവുമായ ഗിരിരാജ് സിങ് പറഞ്ഞത്.</p>
      <p>കശ്മീരിന്റെ പ്രത്യേക പദവി റദ്ദാക്കുന്നതും രാമക്ഷേത്രം നിര്‍മിക്കാനുള്ള നടപടികള്‍ ആരംഭിക്കുക എന്നതുമായിരുന്നു തന്റെ ഏറെനാളായുള്ള ആഗ്രഹങ്ങളെന്ന് അദ്ദേഹം പറഞ്ഞതായി പി.ടി.ഐ റിപ്പോര്‍ട്ട് ചെയ്തു. ഇതു രണ്ടും നടപ്പിലായ സ്ഥിതിക്ക് ഇനി ജനസംഖ്യാ നിയന്ത്രണ നിയമം കൂടിയാണു തന്റെ ആഗ്രഹമെന്നും സിങ് പറഞ്ഞു.</p>
      <p>സിങ് ഏറെനാളായി ആവശ്യപ്പെടുന്ന കാര്യമാണു ജനസംഖ്യ നിയന്ത്രിക്കാനുള്ള നിയമം. ഇന്ത്യയിലെ വളരുന്ന ജനസംഖ്യ രണ്ടാംഘട്ട കാന്‍സറാണെന്ന് അദ്ദേഹം സെപ്റ്റംബറില്‍ ദല്‍ഹിയില്‍ നടന്ന ഒരു സെമിനാറില്‍ പറഞ്ഞിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ജനസംഖ്യ കൂടുന്നത് സമ്പദ്‌വ്യവസ്ഥ താളംതെറ്റാനും സാമൂഹിക ഐക്യം തകരാനും കാരണമാകുമെന്ന് ഒരിക്കല്‍ സിങ് ട്വീറ്റ് ചെയ്തിരുന്നു. ഇതു നിയന്ത്രിക്കാനായി എല്ലാ രാഷ്ട്രീയപ്പാര്‍ട്ടികളും മുന്നോട്ടുവരണമെന്നും അദ്ദേഹം അന്നു പറഞ്ഞിരുന്നു.</p>
      <related>
        <a href="https://www.doolnews.com/bihar-cm-nitish-kumar-on-giriraj-singh-s-remarks-on-iftar-party.html?utm_source=doolnews&amp;utm_medium=related"/>
      </related>
      <p>രണ്ടു കുട്ടികളില്‍ കൂടുതലുള്ളവരെ സര്‍ക്കാര്‍ ജോലികളില്‍ നിന്നു വിലക്കുമെന്ന അസം സര്‍ക്കാരിന്റെ ഉത്തരവിനെ പ്രശംസിച്ച് അദ്ദേഹം രംഗത്തുവന്നിരുന്നു.</p>
      <p>ഇക്കാര്യത്തില്‍ അഖിലേന്ത്യാ ഐക്യ ജനാധിപത്യ മുന്നണി അധ്യക്ഷനും ലോക്‌സഭാംഗവുമായ ബദ്രുദ്ദീന്‍ അജ്മലുമായി ഗിരിരാജ് സിങ് വാക്‌പോരിലെത്തിയിരുന്നു. സര്‍ക്കാര്‍ നയം കുട്ടികളെ ഉത്പാദിപ്പിക്കുന്നതില്‍ നിന്ന് മുസ്‌ലിങ്ങളെ തടയില്ലെന്ന് അജ്മല്‍ പറഞ്ഞതാണ് ഗിരിരാജിനെ പ്രകോപിപ്പിച്ചത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഇസ്‌ലാം കുട്ടികളെ ഉത്പാദിപ്പിക്കാനുള്ള ഫാക്ടറിയാണോ എന്നായിരുന്നു ഗിരിരാജ് അതിനു മറുപടിയായി ചോദിച്ചത്.</p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>