<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/sports/1561997/gp-brazilias-axia-niki-apo-ton-ferstapen-trakaran-metaxy-toys-oi-dyo-ferrari-video-"/>
    <meta property="og:site_name" content="NOOZ."/>
    <meta property="article:published_time" content="2019-11-17T20:08:00+00:00"/>
    <meta property="og:title" content="GP Βραζιλίας: Άξια νίκη από τον Φερστάπεν - Τράκαραν μεταξύ τους οι δύο Ferrari [video]"/>
    <meta property="og:description" content="Ο Μαξ Φερστάπεν κέρδισε το Grand Prix της Βραζιλίας, μεγάλος κερδισμένος είναι και ο Πιέρ Γκασλί με τη δεύτερη θέση που πήρε. Συγκρούστηκαν και αποχώρησαν τα δύο μονοθέσια της Ferrari"/>
  </head>
  <body>
    <article>
      <h1>GP Βραζιλίας: Άξια νίκη από τον Φερστάπεν - Τράκαραν μεταξύ τους οι δύο Ferrari [video]</h1>
      <address>
        <time datetime="2019-11-17T20:08:00+00:00">17 Nov 2019, 20:08</time>
      </address>
      <p>
        <b>Ο Μαξ Φερστάπεν κέρδισε το Grand Prix της Βραζιλίας, μεγάλος κερδισμένος είναι και ο Πιέρ Γκασλί με τη δεύτερη θέση που πήρε. Συγκρούστηκαν και αποχώρησαν τα δύο μονοθέσια της Ferrari</b>
      </p>
      <p>Ο Μαξ Φερστάπεν επικράτησε στο Grand Prix, το προτελευταίο του φετινού μαραθωνίου.</p>
      <p>Ο οδηγός της Red Bull εκμεταλλεύτηκε το γεγονός πως ξεκίνησε από την pole position όπως επίσης την άριστη στρατηγική της ομάδας του, για να αντικρίσει πρώτος την καρό σημαία και να πανηγυρίσει τη νίκη.</p>
      <p>Δεν ήταν ο μοναδικός βέβαια που πανηγύρισε στο τέλος του αγώνα, αφού κι ο Πιερ Γκασλί αισθάνεται νικητής απόψε. Η Toro Rosso του έφτασε στη δεύτερη θέση, με τον ίδιο να ανεβαίνει στο podium για πρώτη φορά φέτος και να ξεσαλώνει στο team radio: "Τρομερό! Μαζί τα καταφέραμε, σπουδαία ομαδική δουλειά"!</p>
      <p>Τρίτος βρέθηκε ο Λιούις Χάμιλτον αλλά δεν ανέβηκε στο βάθρο καθώς οι αγωνοδίκες τον τιμώρησαν με ποινή 5 δευτερολέπτων για επαφή που είχε στον τελευταίο γύρο του αγώνα. Έτσι, τους βαθμούς της τρίτης θέσης πήρε ο Κάρλος Σάινθ, με τον Βρετανό να τερματίζει εν τέλει τέταρτος.</p>
      <p>Το Grand Prix της Βραζιλίας στιγματίστηκε πάντως από τη νέα αποτυχία της Ferrari η οποία είδε τους δύο οδηγούς της να αποχωρούν λίγο πριν από την ολοκλήρωση της κούρσας. Συγκεκριμένα, στον 66ο γύρο ο Σαρλ Λεκέρκ και ο Σεμπάστιαν Φέτελ είχαν επαφή, σε προσπάθεια του δεύτερου να υπερασπιστεί τη θέση του στην ευθεία με αποτέλεσμα να συγκρουστούν και να ολοκληρώσουν εκεί τον αγώνα τους.</p>
      <figure>
        <iframe data-src="https://twitter.com/F1/status/1196158599984271361?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>