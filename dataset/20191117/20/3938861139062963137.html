<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_glavu-ukreksimbanku-gricenka-zatrimali-za-povernennya-derzhavi-groshej-anukovicha-advokat/938585"/>
    <meta property="og:site_name" content="Gazeta.ua"/>
    <meta property="article:published_time" content="2019-11-17T20:55:00+00:00"/>
    <meta property="og:title" content="Главу Укрексімбанку Гриценка затримали за повернення державі грошей Януковича - адвокат"/>
    <meta property="og:description" content="Адвокат глави Укрексімбанку Олександра Гриценка Денис Галанський заявив про тортури його підзахисного і порушення закону під час затримання. &quot;СБУ коментує влаштоване співробітниками спецслужби бандитське викрадення Олександра Гриценка, називаючи його затриманням за дорученням Генеральної ..."/>
  </head>
  <body>
    <article>
      <h1>Главу Укрексімбанку Гриценка затримали за повернення державі грошей Януковича - адвокат</h1>
      <address><time datetime="2019-11-17T20:55:00+00:00">17 Nov 2019, 20:55</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938585_w_300.jpg?v=0"/>
        <figcaption>Адвокат глави Укрексімбанку Гриценка заявив, що його підзахисного затримали за повернення державі грошей Януковича. Фото: Mi100.com</figcaption>
      </figure>
      <p>Адвокат глави Укрексімбанку <b>Олександра Гриценка Денис Галанський</b> заявив про тортури його підзахисного і порушення закону під час затримання.</p>
      <p>"СБУ коментує влаштоване співробітниками спецслужби бандитське викрадення Олександра Гриценка, називаючи його затриманням за дорученням Генеральної прокуратури України", - сказав Галанський, передає <a href="https://interfax.com.ua/">Інтерфакс-Україна</a>.</p>
      <p>Адвокат додав, що замість доставки Гриценка до найближчого органу досудового розслідування його "кілька годин возили містом у кайданках, піддаючи тортурам". За словами Галанського, під приводом медичного огляду Гриценка "доставили до лікарні, але після прибуття адвокатів від огляду відмовилися і відвезли в ізолятор, а протокол почали складати через 8 годин".</p>
      <p>Адвокат Денис Галанський також заявив, що його підзахисного затримали за те, що він забрав кошти Януковича на користь держави.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_ministerka-markarova-mogla-vivesti-elitnij-budinok-iz-banku-na-svoyu-firmu-shemi/934764"/>
      </related>
      <p>"З 78 сторінок підписаного відомим на всю України прокурором Костянтином Куликом повідомлення про підозру голові правління ПАТ Укрексімбанк Олександру Вікторовичу Гриценку, конкретним діям власне Гриценка присвячено буквально кілька речень.</p>
      <p>А саме Кулик звинувачує Гриценка у тому, що він як керівник ПАТ Укрексімбанк наполегливо вживав заходів щодо погашення заборгованості за виданими банком кредитами, у тому числі і за рахунок заставного майна і коштів.</p>
      <p>І досяг успіху, "на підставі отриманих судових рішень" (цитата) домігся стягнення на користь державного ПАТ "Укрексімбанк" коштів і майна.</p>
      <p>Кулик може скільки завгодно розписувати кому належали заставлені кошти і майно (Кулик пише - злочинній організації Януковича) і яким чином вони були здобуті.</p>
      <p>Керівник ПАТ Укрексімбанк Гриценко стягнув кошти і майно на користь державного банку і на підставі судових ухвал, отже не скоїв жодного правопорушення, навпаки, захистив інтереси ПАТ Укрексімбанк", - переконує Галанський.</p>
      <blockquote>Голову Укрексімбанку Олександра Гриценка затримали співробітники СБУ за дорученням Генеральної прокуратури.<br/>За офіційними даними, його <a href="https://gazeta.ua/articles/economics/_u-chomu-pidozryuyut-zatrimanogo-golovu-ukreksimbanku-gricenka/938497">підозрюють у сприянні легалізації доходів</a>, отриманих незаконним шляхом чиновниками часів екс-президента Віктора Януковича.</blockquote>
    </article>
  </body>
</html>