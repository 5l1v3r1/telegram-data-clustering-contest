<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sport/_za-19richnim-holandom-ganyayutsya-elitni-klubi/938531"/>
    <meta property="og:site_name" content="Gazeta.ua"/>
    <meta property="article:published_time" content="2019-11-17T20:11:00+00:00"/>
    <meta property="og:title" content="За 19-річним Холандом ганяються елітні клуби"/>
    <meta property="og:description" content="Норвезький нападник &quot;Ред Булл&quot; Ерлінг Холанд ще в 2018 році офіційно перейшов до австрійської кузні талантів &amp;ndash; &quot;Ред Булл&quot;. Тоді ж &quot;Ювентус&quot; запропонував босам австрійців 4 мільйони євро за гравця. &quot;Ред Булл&quot; обурився через таке нахабство &amp;ndash; австрійці самі купили Холанда в норвезького ..."/>
  </head>
  <body>
    <article>
      <h1>За 19-річним Холандом ганяються елітні клуби</h1>
      <address><time datetime="2019-11-17T20:11:00+00:00">17 Nov 2019, 20:11</time> by <a rel="author">Юрій СТРИГУН</a></address>
      <p>Норвезький нападник "Ред Булл" Ерлінг Холанд ще в 2018 році офіційно перейшов до австрійської кузні талантів – "Ред Булл". Тоді ж "Ювентус" запропонував босам австрійців 4 мільйони євро за гравця. "Ред Булл" обурився через таке нахабство – австрійці самі купили Холанда в норвезького "Мольде" за 5 мільйонів.</p>
      <p>Ерлінг – син відомого норвезького гравця Альфа-Інге Холанда, який грав в Англії на початку 2000-их.</p>
      <p>– Я маю значно менше таланту й менше працездатності аніж син – підсумував старший Холанд.</p>
      <p>Ерлінг родився в англійському Лідсі 21 червня 2000 року. Невдовзі після цього кар'єру його батька закінчив Рой Кін, коли в'їхав шипами в коліно. Холанд і Кін мали складні стосунки – часто били одне одного по ногах, ще й кричали на вухо, що суперник придурюється.</p>
      <p>Ерлінг почав грати за норвезький "Мольде" часів Сульшера. Хоч він і народився в Англії, але вибір, за яку країну грати, ніколи не стояв перед хлопцем – лише Норвегія. У футболці "Мольде" Ерлінг запам'ятався голом в Лізі Європи у ворота пітерського "Зеніта".</p>
      <blockquote>Вибір, за яку країну грати, ніколи не стояв перед хлопцем – лише Норвегія</blockquote>
      <p>Переїзд до Австрії трохи загальмував його розвиток. Навесні 2019 на рахунку Холанда значилося 2 матчі й один забитий м'яч. Але влітку Ерлінга прорвало. Він став автором неймовірного рекорду на Кубку світу для 20-річних. На тріумфальному для України турнірі норвезький форвард забив відразу 9 м'ячів у ворота Гондурасу. Втім його команді це мало допомогло – норвежці вилетіли після групового турніру.</p>
      <figure>
        <img src="https://static2.gazeta.ua/img2/cache/gallery/938/938531_1_w_1200.jpg?v=0"/>
      </figure>
      <p>Феєрія продовжилася восени. У 18 матчах за "Ред Булл" Ерлінг уже забив 26 м'ячів. З них 7 – у Лізі чемпіонів. На рахунку молодшого Холанда значиться хет-трик у ворота "Генка", три м'ячі у двох матчах італійському "Наполі" й гол "Ліверпулю"на Енфілді.</p>
      <p>Не дивно, що за хлопцем вишикувалася черга із покупців. Поки наполегливіше за інших поводиться "Манчестер Юнайтед". Манкуніанці хочуть купити Ерлінга вже взимку за 85 мільйонів й залишити грати до літа в Австрії. Не проти переїзду й сам Холанд – йому сподобалося грати під керівництвом Сульшера.</p>
      <figure>
        <iframe src="https://www.youtube.com/embed/HDfkDEd5Du4" width="590" height="332" data-service="Youtube" scrolling="no"/>
      </figure>
      <p>Інша справа, що в торги можуть утрутитися "Реал" і "Ювентус". Стартова ціна для цих двох – 100 мільйонів. Холанда агітує переїхати до Мадрида партнер по збірній Норвегії Мартін Едегор. "Юве" хоче виправити свою помилку річної давнини й зманює Ерлінга можливістю пограти в одній команді з кумиром дитинства – Кріштіано Роналду.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/sport/_udar-serebryanikova-ne-mozhna-bulo-vidbiti/937834"/>
      </related>
      <blockquote>Поки норвезький талант на роздоріжжі. Кого він вибере – дізнаємося наступного літа.</blockquote>
    </article>
  </body>
</html>