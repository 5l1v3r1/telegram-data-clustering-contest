<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gruziya-protesty-parlament-barykady/30276823.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T20:09:26+00:00"/>
    <meta property="og:title" content="Біля парламенту Грузії протестувальники будують барикади, принесли мішки з піском"/>
    <meta property="og:description" content="Біля будівлі парламенту Грузії протестувальники у неділю почали зводити барикади. На одну з вулиць у центрі Тбілісі опозиційні активісти принесли мішки з піском. Лідери опозиції вимагають сформувати т"/>
  </head>
  <body>
    <article>
      <h1>Біля парламенту Грузії протестувальники будують барикади, принесли мішки з піском</h1>
      <address>
        <time datetime="2019-11-17T20:09:26+00:00">17 Nov 2019, 20:09</time>
      </address>
      <p>Біля будівлі парламенту Грузії протестувальники у неділю почали зводити барикади. На одну з вулиць у центрі Тбілісі опозиційні активісти принесли мішки з піском. Лідери опозиції вимагають сформувати тимчасовий, технічний уряд та призначити дострокові парламентські вибори за пропорційною системою, а також реорганізувати Центральну виборчу комісію.</p>
      <figure>
        <img src="https://gdb.rferl.org/70DD61F2-93C1-4CFA-8785-397142F80F79.jpg"/>
      </figure>
      <figure>
        <img src="https://gdb.rferl.org/5427D8E3-C67A-4200-8010-87F3D58D4515.jpg"/>
      </figure>
      <figure>
        <img src="https://gdb.rferl.org/C8BABF9B-49C7-4429-BAC8-F64E6333BA2E.jpg"/>
      </figure>
      <p>Понад 20 опозиційних партій 17 листопада провели в центрі Тбілісі <a href="https://www.radiosvoboda.org/a/news-tbilisi-protesty/30276543.html">масштабну протестну акцію</a> у відповідь на провал конституційної реформи. Вони оголосили про початок «пікетування парламенту» і заблокували входи в будівлю законодавчого органу.</p>
      <figure>
        <img src="https://gdb.rferl.org/5DB50FA8-BFB5-45B8-89BC-FADB02268708.jpg"/>
      </figure>
      <p>14 листопада грузинський парламент <a href="https://www.radiosvoboda.org/a/news-hruzia-zminy-do-konstytutsii-ne-uhvalyly/30271457.html">не схвалив поправку</a> до Конституції щодо переходу на пропорційну електоральну систему.</p>
      <p>Законопроєкт був відхилений у першому читанні 14 листопада. Він не отримав необхідної підтримки у мінімум 113 голосів.</p>
      <p>Зміна виборчої системи зі змішаної на пропорційну починаючи з 2020 року була однією з вимог тисяч демонстрантів, які виходили на <a href="https://www.radiosvoboda.org/a/news-tbilisi-protesty/30011159.html">акції протесту в Грузії </a>в червні та липні 2019 року.​</p>
      <p>Через неухвалення змін 15 листопада на вулиці Тбілісі вийшли протестувальники. Вони зібралися біля парламенту і перекрили рух головною вулицею міста.</p>
      <p>Крім того, рішення грузинського парламенту викликало критику ПАРЄ, а також посольства США в Тбілісі.</p>
      <p>Партія «Грузинська мрія», зокрема її лідер і засновник, мільярдер Бідзіна Іванішвілі, підтримала реформу, але рішення все одно ухвалити не вдалося.</p>
      <p>Це спонукало деяких законодавців, зокрема заступницю спікера Тамар Ханґошвілі, вийти зі складу правлячої коаліції «Грузинська мрія».</p>
    </article>
  </body>
</html>