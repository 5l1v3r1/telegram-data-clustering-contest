<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/national/ivelin-popov-dal-sam-duma-che-spiram-nyama-vrashtane-nazad.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-17T20:10:01+00:00"/>
    <meta property="og:title" content="Ивелин Попов: Дал съм дума, че спирам, няма връщане назад"/>
    <meta property="og:description" content="&quot;След загубата с Косово започнах да мисля за това решение&quot;"/>
  </head>
  <body>
    <article>
      <h1>Ивелин Попов: Дал съм дума, че спирам, няма връщане назад</h1>
      <address>
        <time datetime="2019-11-17T20:10:01+00:00">17 Nov 2019, 20:10</time>
      </address>
      <p>Ивелин Попов беше най-очакваният наш национал за интервю след края на европейската квалификация с Чехия. Капитанът изигра последния си двубой с екипа на "трикольорите", като увери, че няма как да промени решението си за предстоящите баражи. Ето всичко по-интересно от неговото последно изказване като активен футболист на държавния ни тим:</p>
      <p>"Горд съм, че си спазих думата, че след мача с Англия ви казах, че ще вземем победа. Имаше писания чехите ще идват пияни, заляни, но това е мач на национално ниво. <b>Аз съм дал дума, че спирам и колкото и да е тежко на децата, жената, плачат, няма връщане</b>. Аз отново ще бъда в тази съблекалня след някоя друга година. <b>Поздравявам Божидар Краев за включването му, радвам се, че е казал, че той ще ме замести"</b>.</p>
      <p>"Радвам се, че съм работил с много големи треньори<b>. За някои играчи сигурно не съм бил перфектният съотборник. Вчера, когато го обявих преди тренировката, видях сълзи в очите, а това ме прави горд.</b> Всички ме поздравиха. Казах им да се наслаждават на победата и да гледат напред. <b>Повече трябва да са лидерите в националния тим</b>. Един човек не може да направи нищо. <b>Благодаря на Борислав Михайлов за това, което е направил за отбора. Влизал е в съблекалнята, давал е премии"</b>.</p>
      <p>"<b>Данчо Лечков няма как да трови атмосферата, при положение че идва на базата и си тича отстрани.</b> Говорих с Борислав Михайлов и Михаил Касабов, но с Лечков не съм. <b>Аз проблеми с него нямам.</b> Ако има Конгрес и делегатите изберат него за поста, може да зададете въпросите си към него. Според мен хората около него живуркат на гърба на футбола".</p>
      <p>"След загубата с Косово започнах да мисля за това решение. <b>Много ми е тежко да гледам жена ми, измъчва се и плаче. След Англия беше доста тежко.</b> Най-неприятният момент бе изпуснатата дузпа с Малта. Критики, обиди, тежест в гърдите, срам да излезеш на улицата. Превъзмогнах го".</p>
      <p>"<b>Вчера казах на Дерменджиев кой трябва да е капитан</b>. Сега не искам да го обявявам, за да няма напрежение и спекулации. Предложих трима-четирима, с които трябва да се говори и да се прецени<b>. С Десподов също си говорих - оттук нататък той ще е един от хората, които трябва да водят отбора</b>. Трябва да е отговорен и да отговаря за целия отбор".</p>
    </article>
  </body>
</html>