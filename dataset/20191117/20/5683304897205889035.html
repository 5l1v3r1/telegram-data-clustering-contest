<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/17/sri-lanka-s-former-wartime-defence-chief-gotabaya-rajapaksa-has-won-presidential-election.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T20:13:00+00:00"/>
    <meta property="og:title" content="ശ്രീലങ്കയെ പുനർനിർമിച്ച നേതൃത്വം, ‘പട്ടാള’ച്ചിട്ടക്കാരൻ; ആരാണ് ഗോട്ടാബെ രാജപക്ഷെ?"/>
    <meta property="og:description" content="തിരുവനന്തപുരം∙ പതിറ്റാണ്ടുകൾ നീണ്ട ആഭ്യന്തരയുദ്ധത്തിനു ശേഷം ശ്രീലങ്കയുടെ പുനർനിർമാണത്തിനു നേതൃത്വം നൽകിയ പട്ടാളച്ചിട്ടക്കാരനാണ് നിയുക്ത പ്രസിഡന്റ്. ശ്രീലങ്ക. ഗോട്ടാബെ രാജപക്ഷെ. Sri lanka. Gotabaya Rajapaksa. Malayalam News. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ശ്രീലങ്കയെ പുനർനിർമിച്ച നേതൃത്വം, ‘പട്ടാള’ച്ചിട്ടക്കാരൻ; ആരാണ് ഗോട്ടാബെ രാജപക്ഷെ?</h1>
      <address><time datetime="2019-11-17T20:13:00+00:00">17 Nov 2019, 20:13</time> by <a rel="author">https://www.facebook.com/manoramaonline</a></address>
      <p>തിരുവനന്തപുരം∙ പതിറ്റാണ്ടുകൾ നീണ്ട ആഭ്യന്തരയുദ്ധത്തിനു ശേഷം ശ്രീലങ്കയുടെ പുനർനിർമാണത്തിനു നേതൃത്വം നൽകിയ പട്ടാളച്ചിട്ടക്കാരനാണ് നിയുക്ത പ്രസിഡന്റ് ഗോട്ടാബെ രാജപക്ഷെ. സഹോദരൻ മഹീന്ദ രാജപക്ഷെ പ്രസിഡന്റ് ആയിരുന്നപ്പോൾ യഥാർഥത്തിൽ കളത്തിലിറങ്ങി പണിയെടുത്തത് ഗോട്ടാബെയയായിരുന്നു. യുഎസ് പൗരത്വമുള്ള ഗോട്ടാബെ ശ്രീലങ്കയെ രാജ്യാന്തരനിലവാരത്തിൽ വികസിപ്പിക്കാനാണ് ലക്ഷ്യമിട്ടത്. അതിനായി ഏറ്റവും കൂടുതൽ ഉപയോഗപ്പെടുത്തിയത് ലങ്കയുടെ കര, നാവികസേനകളുടെ കരുത്തും വൈദഗ്ധ്യവും. കൊളംബോയിലെ കനാലുകൾ യൂറോപ്യൻ മാതൃകയിൽ ശുചീകരിച്ചതുൾപ്പെടെ പട്ടാളത്തെ ഉപയോഗിച്ചായിരുന്നു.</p>
      <p>ഭരണത്തിൽ കണിശക്കാരനായിരുന്നെങ്കിലും വ്യക്തി എന്ന നിലയിൽ വിനയവും എളിമയുമായിരുന്നു ഗോട്ടാബെയുടെ മുഖമുദ്ര. 5 വർഷം മുൻപ്, 2014 നവംബറിൽ കൊളംബോയിൽ ഗോട്ടാബെയുമായി കൂടിക്കാഴ്ച നടത്തിയപ്പോൾ അതു നേരിട്ടു ബോധ്യപ്പെടുകയും ചെയ്തു. എൽടിടിഇയുമായുള്ള ആഭ്യന്തരയുദ്ധത്തിനു ശേഷം 2009 മുതൽ 5 വർഷം കൊണ്ട് അടിസ്ഥാന സൗകര്യവികസനരംഗത്തും ടൂറിസം രംഗത്തും ശ്രീലങ്ക കൈവരിച്ച നേട്ടങ്ങളെക്കുറിച്ചു പഠിക്കാനും എഴുതാനുമാണ് ലങ്കയിലെത്തിയത്. ഒരാഴ്ചയോളം ലങ്ക മുഴുവൻ സഞ്ചരിച്ച് വികസനം നേരിൽ കണ്ടു മടങ്ങുന്നതിനു മുൻപാണ് ഗോട്ടാബെയെ നേരിൽക്കാണാൻ അവസരം തേടിയത്. ഒരുപാടുനേരത്തെ ശ്രമങ്ങൾക്കു ശേഷം അവസരം ലഭിച്ചു.</p>
      <p>കൊളംബോയുടെ ഹൃദയഭാഗത്ത്, പാർലമെന്റിനു തൊട്ടടുത്തായിരുന്നു അന്നു പ്രതിരോധ, നഗരവികസന സെക്രട്ടറി കൂടിയായിരുന്ന ഗോട്ടാബെയുടെ ഓഫിസ്. എൽടിടിഇയെ നാമാവശേഷമാക്കിയിട്ട് 5 വർഷം കഴിഞ്ഞിരുന്നെങ്കിലും സുരക്ഷാപരിശോധനയ്ക്ക് ഒരു കുറവുമുണ്ടായിരുന്നില്ല. ഒട്ടേറെ കടമ്പകൾക്കുശേഷം അദ്ദേഹത്തിന്റെ മുറിയിലെത്തുമ്പോൾ അദ്ദേഹം എഴുന്നേറ്റുനിന്നു തൊഴുതാണു സ്വീകരിച്ചത്. അങ്ങോട്ടു ചോദ്യങ്ങൾ ചോദിക്കുന്നതിനു മുൻപ് ശ്രീലങ്കയിൽ വന്ന ശേഷമുള്ള വിശേഷങ്ങൾ തിരക്കി. കേരളത്തെക്കുറിച്ച് ആവേശത്തോടെ സംസാരിച്ചു. കേരളവും ലങ്കയുമായുള്ള പഴയ ബന്ധത്തെക്കുറിച്ചു സംസാരിച്ചു. കേരളത്തിന്റെ വികസനമുന്നേറ്റത്തിന്റെ വഴികളെക്കുറിച്ചു ചോദിച്ചറിഞ്ഞു.</p>
      <p>തുടർന്ന് അഭിമുഖം. ചോദ്യങ്ങൾക്കെല്ലാം വളരെ കൃത്യവും വ്യക്തവുമായ മറുപടി. കണക്കുകളെല്ലാം കാണാപാഠം. തിരക്കുള്ള സമയമായിരുന്നിട്ടും മുക്കാൽ മണിക്കൂറോളം സംസാരം നീണ്ടു. അഭിമുഖം കഴിഞ്ഞു മടങ്ങുമ്പോൾ വീണ്ടും വരണമെന്നു സ്നേപൂർവമുള്ള ക്ഷണം. അന്നു പൊതുതിരഞ്ഞെടുപ്പിനുള്ള ഒരുക്കങ്ങൾ തുടങ്ങിയിരുന്നു. തിരഞ്ഞെടുപ്പി‍ൽ ഭരണപക്ഷം തോറ്റു. ഗോട്ടാബെയ്ക്കും സഹോദരൻ ബാസിലിനും പലായനം ചെയ്യേണ്ടിവന്നു. പക്ഷേ, അധികം വൈകാതെ ഇരുവരും മടങ്ങിയെത്തി.</p>
      <p>മഹീന്ദ രാജപക്ഷെയ്ക്ക് നിയമപ്രകാരം ഒരുവട്ടം കൂടി പ്രസിഡന്റ് ആകാൻ കഴിയാത്തതിനാലാണ് ഗോട്ടാബെയ്ക്ക് നറുക്കു വീണത്. 6 മാസം മുൻപാണ് അദ്ദേഹത്തെ പ്രസിഡന്റ് സ്ഥാനാർഥിയായി ഉയർത്തിക്കാണിച്ചത്. യുഎസ് പൗരത്വം നിയമപ്രശ്നമായി ഉയർന്നെങ്കിലും കോടതിവിധി താൽക്കാലിക ആശ്വാസമായി. ലങ്കയുെട സമഗ്ര വികസനം എന്നതായിരുന്നു ഗോതബയയുടെ പ്രചാരണമന്ത്രം. ഗോട്ടാബെ അധികാരത്തിലെത്തിയാൽ അതു സാധ്യമാകുമെന്ന് ലങ്കക്കാർ ഉറച്ചുവിശ്വസിക്കുന്നുവെന്നതിന്റെ തെളിവാണ് അദ്ദേഹത്തിന്റെ വിജയം. </p>
      <p>2014 ഡിസംബറിൽ മലയാള മനോരമ പ്രസിദ്ധീകരിച്ച ഗോട്ടാബെയുടെ അഭിമുഖം.  </p>
      <p>∙ അനാവശ്യ നിയന്ത്രണങ്ങളിലൂടെമുന്നോട്ടു പോകാനാവില്ല </p>
      <p>ശ്രീലങ്കയിൽ വികസന വിപ്ലവത്തിനു നേതൃത്വം നൽകുന്ന പ്രതിരോധ, നഗരവികസന സെക്രട്ടറിയും പ്രസിഡന്റ് മഹീന്ദ രാജപക്ഷെയുടെ സഹോദരനുമായ ഗോട്ടാബെ രാജപക്ഷെ മനോരമയ്‌ക്ക് അനുവദിച്ച അഭിമുഖത്തിൽ നിന്ന്.</p>
      <p>∙ അഞ്ചുവർഷം കൊണ്ട് അദ്‌ഭുതകരമായ മാറ്റം എങ്ങനെയാണു സാധിച്ചത്?</p>
      <p>സുരക്ഷിതത്വവും സ്‌ഥിരതയുമാണ് ഏതു രാജ്യത്തെയും പുരോഗതിയിലേക്കു നയിക്കുന്നത്. ജനങ്ങളെ വിശ്വാസത്തിലെടുത്തുകൊണ്ടുള്ള വികസന പ്രവർത്തനങ്ങൾ ആസൂത്രണം ചെയ്‌തു, അതു നടപ്പാക്കുന്നതിൽ കണിശമായ നിബന്ധനകൾ ഏർപ്പെടുത്തി, കൃത്യമായ സമയക്രമം വച്ചു. </p>
      <p>. കൊളംബോ ഉൾപ്പെടെയുള്ള നഗരങ്ങളിലെ വൃത്തിയും അച്ചടക്കവും എങ്ങനെയാണു മെച്ചപ്പെടുത്തിയത്?</p>
      <p>തീരെ ചെറിയ കാര്യങ്ങളിലൂടെയാണു നവീകരണം തുടങ്ങിയത്. പൊതുസ്‌ഥലങ്ങളിലെ പോസ്‌റ്റർ പതിക്കലാണ് ആദ്യം നിരോധിച്ചത്. അതിനു പ്രത്യേക സ്‌ഥലം അനുവദിച്ചു. മാലിന്യം പൊതുസ്‌ഥലങ്ങളിൽ കളയുന്ന പ്രവണത അവസാനിപ്പിക്കാൻ ബോധവൽക്കരണവും നിയമം കർക്കശമാക്കലും പരിസ്‌ഥിതി പൊലീസ് സംഘങ്ങളെ ഉപയോഗിച്ചുള്ള പരിശോധനയുമൊക്കെ വേണ്ടിവന്നു. യുദ്ധത്തിന്റെ ഭാഗമായി പൊതുസ്‌ഥാപനങ്ങളുടെ ചുറ്റും നിർമിക്കപ്പെട്ട മതിലുകളെല്ലാം പൊളിച്ചുനീക്കി. ലങ്കയുടെ വാതിലുകൾ ഞങ്ങൾ ലോകത്തിനു മുന്നിൽ തുറന്നിട്ടു.</p>
      <p>. മാലിന്യസംസ്‌കരണവും റോഡുകളുടെയും മറ്റും ശോച്യാവസ്‌ഥയുമാണു കേരളത്തിലെയും പ്രധാന പ്രശ്‌നങ്ങൾ.</p>
      <p>ഇക്കാര്യത്തിൽ പ്രഫഷനൽ സമീപനമാണു വേണ്ടത്. നേരത്തേ മുനിസിപ്പാലിറ്റി കരാർ ജീവനക്കാരാണ് ഇവിടെ മാലിന്യം നീക്കംചെയ്‌തിരുന്നതും സംസ്‌കരിച്ചിരുന്നതും. പരാതികൾ തീർന്നിരുന്നില്ല അപ്പോൾ. ഈ ജോലി സ്വകാര്യ സംരംഭകരെ ഏൽപ്പിച്ചു. അവർ ജോലി കൃത്യമായി ചെയ്യുന്നുണ്ടോ എന്നു പരിശോധിക്കാനുള്ള സംവിധാനവും ഏർപ്പെടുത്തി. അതു ഫലപ്രദമായി നടക്കുന്നു. റോഡുകളുടെ കാര്യത്തിൽ കേരളത്തിലേതിനു സമാനമായ വെള്ളക്കെട്ടും മറ്റുമായിരുന്നു ഇവിടെയും പ്രശ്‌നം. റോഡുകൾ പുനർനിർമിക്കുമ്പോൾ മലിനജലമൊഴുകാനുള്ള സംവിധാനം കുറ്റമറ്റതാക്കാനാണു ശ്രമിച്ചത്.  </p>
      <p>. ടൂറിസത്തിനു വേണ്ടി വ്യവസ്‌ഥകൾ ഉദാരമാക്കുന്നതു രാജ്യത്തിന്റെ സംസ്‌കാരത്തെ തകർക്കില്ലേ?</p>
      <p>തെറ്റായ ധാരണയാണത്. നിയമം കാറ്റിൽപ്പറത്തിക്കൊണ്ടല്ല ഞങ്ങൾ പരിഷ്‌കരണം കൊണ്ടുവരുന്നത്. അനാവശ്യ നിയന്ത്രണങ്ങളിലൂടെ ഒരിക്കലും മുന്നോട്ടുപോകാനാവില്ല. ശ്രീലങ്കയിൽ എത്രയോ വർഷങ്ങളായി മദ്യവിതരണ വ്യവസ്‌ഥകൾ ഉദാരമാണ്. എന്നുവച്ച് ഇവിടെയാരും മുഴുക്കുടിയന്മാരായിത്തീർന്നിട്ടില്ല. അതേസമയം, സ്‌കൂളുകൾക്കും ആരാധനാലയങ്ങൾക്കും സമീപം മദ്യവിൽപനശാലകൾ അനുവദിക്കുന്നുമില്ല. ലങ്കൻ ജനത സംസ്‌കാരസമ്പന്നരാണെന്നു ഞങ്ങൾക്ക് ഉറച്ച ബോധ്യമുണ്ട്. അതാണു പ്രധാനം.     </p>
      <p><b>English Summary: </b>Sri Lanka's former wartime defence chief Gotabaya Rajapaksa has won a presidential election </p>
    </article>
  </body>
</html>