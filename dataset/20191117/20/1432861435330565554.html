<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/national-team/bylgariq-slozhi-kraj-na-tezhka-seriq-i-izprati-s-pobeda-ivelin-popov-1407088.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-17T20:54:00+00:00"/>
    <meta property="og:title" content="България сложи край на тежка серия и изпрати с победа Ивелин Попов"/>
    <meta property="og:description" content="Националният ни отбор по футбол постигна първа победа в квалификациите за Евро 2020 Пред празния стадион Васил Левски България победи с 1:0 Чехия в европейска квалификация, последна от цикъла"/>
  </head>
  <body>
    <article>
      <h1>България сложи край на тежка серия и изпрати с победа Ивелин Попов</h1>
      <address><time datetime="2019-11-17T20:54:00+00:00">17 Nov 2019, 20:54</time> by <a rel="author">Sportlive.bg</a></address>
      <p><a href="https://www.sportlive.bg/bgfootball/national-team"><b>Н</b><b>ационалният ни отбор по футбо</b></a><a href="https://www.sportlive.bg/bgfootball/national-team"><b>л</b></a> постигна първа победа в квалификациите за Евро 2020. Пред празния стадион "Васил Левски" България победи с 1:0 Чехия в европейска квалификация, последна от цикъла. Единственото попадение отбеляза Васил Божиков през втората част. Това бе официален дебют за селекционера Георги Дерменджиев, както и последният мач за капитана Ивелин Попов, който обяви своето оттегляне.</p>
      <p>"Лъвовете" нямаха нито една победа в този квалификационен цикъл, а последният им успех бе от октомври миналата година срещу Кипър, но след 12 мача без победа успяха да надвият чехите в мач без значение за двата тима. Родните национали завършват група А на четвърто място с актив от шест точки и ще имат шанс да гонят класиране за финалите на Евро 2020 в плейофите през март, докато чехите финишират на втора позиция и имат осигурено място на Европейското първенство.</p>
      <p>В първите 15-ина минути почти не се играеше в средата на терена, като се опитваха атаки и към двете врати, които обаче не бяха особено успешни. В 8' Ивелин Попов прояви съобразителност, като не докосна топката, докато беше в положение на засада. До нея стигна Кирил Десподов, който напредна и се опита да намери капитана на точката на дузпата, но кълбото мина зад гърба му.</p>
      <figure>
        <img src="https://i.actualno.com/actualno_2013/upload/2019/11/17/0676316001574017900_big.jpg"/>
      </figure>
      <p>Минута след това и чехите стигнаха до първия си шанс в срещата. Якуб Янкто подаде към нападателя Ондрашек, чийто удар попадна в ръцете на Георгиев. В 12' гостите отново създадоха положение пред вратата на България, но ударът на Шевчик с глава бе изключително неточен. В 20' малко не достигна на Ондрашек да стреля към вратата на Георгиев. В 29' пък Петър Занев центрира от фаул от далечно разстояние, но топката не успя да намери негов съотборник.</p>
      <p>В 31' капитанът на България получи отличен извеждащ пас, но той се забави и стреля от около 25 метра, като шутът му попадна право в ръцете на Колар. В заключителните минути на полувремето чехите станаха доста по-настоятелни, като в 36' Сучек стреля силно, но Георгиев спаси.</p>
      <p>И втората част започна доста спокойно, без особено футболни вълнения. В 56' обаче националите ни се възползваха по възможно най-добрия начин от пряк свободен удар. Кирил Десподов застана зад топката и центрира в наказателното поле, където Васил Божиков засече с глава за 1:0!</p>
      <p>В 63' отборът ни създаде още една добра възможност, но Георги Костадинов не успя да насочи добре топката от наказателното поле и тя мина над напречната греда. Последваха силни минути за гостите, като вратарят Георгиев се отличи с добри намеси. В 80' Владимир Дарида получи топката на границата на наказателното поле и стреля към долния ляв ъгъл на българската врата, но нашият страж беше на ниво. Малко след това отново се намеси, за да не допусне гол във вратата си и запази мрежата си суха в своя официален дебют.</p>
      <p>
        <b>СТАРТОВИ СЪСТАВИ</b>
      </p>
      <p><b>България:</b> Георги Георгиев, Страхил Попов, Георги Терзиев, Васил Божиков, Петър Занев, Георги Костадинов, Кристиян Малинов, Ивелин Попов, Вандерсон, Кирил Десподов, Марселиньо</p>
      <p><b>Чехия: </b>16. Коларж, 2. Кадержабек, 3. Челустка, 8. Дарида, 9. Ондрашек, 13. Шевчик, 14. Янкто, 15. Соучек, 17. Кудела, 18. Боржил, 21. Крал</p>
      <p>
        <b>ПРЕДИ ДВУБОЯ</b>
      </p>
      <p>Чехия вече се е класирала за Евро 2020, докато ние заемаме последното място в нашата група. Този цикъл се превърна в истински кошмар за нашия отбор, след като записахме 12 поредни мача без победа. Затова, за самочувствието на отбора, е важно днес да запишем успех. Ако това не се случи, ще запишем исторически антирекорд. Дори и при равен, ще запишем най-слабото представяне в евроквалификации за всички времена. Досега само още веднъж сме завършвали пресявките за този форум без победа. Това е станало при първото ни участие в тях - за Евро 1960.</p>
      <p>Днешната среща ще бъде последната с националната фланелка за капитана Ивелин Попов. Вчера той обяви решението си, че прекратява кариерата си с националния тим и не би размислил.  Атакуващият халф ще запише тази вечер своя мач номер 90 с националната фланелка. Това ще го остави на пето място в вечната ранглиста на България по този показател. Попов ще се изравни по брой мачове за националния отбор с легендите Димитър Пенев и Мартин Петров. Тримата ще делят петото място в класацията. Пред тях има само четирима футболисти - Стилиян Петров със 106 мача, Борислав Михайлов със 102, Христо Бонев с 96 и Красимир Балъков с 92.</p>
      <related>
        <h4>Още по темата</h4>
        <a href="https://www.sportlive.bg/bgfootball/national-team/L'Equipe-obrisuva-situaciqta-v-Sofiq-Sluchaite-na-rasizym-ne-sa-izolirani--1407051.html"/>
        <a href="https://www.sportlive.bg/bgfootball/national-team/Ivelin-Popov-shte-ostane-na-peto-mqsto-po-broj-machove-za-Bylgariq-1407010.html"/>
        <a href="https://www.sportlive.bg/bgfootball/national-team/Kyde-da-gledame-evrokvalifikaciqta-Bylgariq---Chehiq-1407007.html"/>
        <a href="https://www.sportlive.bg/bgfootball/national-team/Kapitanyt-na-Chehiq-opredeli-kato-zagadka-nacionalniq-ni-otbor-1406922.html"/>
      </related>
    </article>
  </body>
</html>