<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ddca-ombudsman-puts-rajat-sharma-resignation-on-hold-2855222.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T20:16:56+00:00"/>
    <meta property="og:title" content="रजत शर्मा को DDCA अध्यक्ष पद पर बने रहने का आदेश"/>
    <meta property="og:description" content="दिल्ली एवं जिला क्रिकेट संघ (डीडीसीए) के लोकपाल अवकाश प्राप्त न्यायाधीश बी डी अहमद ने रविवार (17 नवंबर) को निलंबित महासचिव विनोद तिहारा को दोबारा पद पर बहाल किये जाने पर रोक लगाते हुए वरिष्ठ..."/>
  </head>
  <body>
    <article>
      <h1>रजत शर्मा को DDCA अध्यक्ष पद पर बने रहने का आदेश</h1>
      <address><time datetime="2019-11-17T20:16:56+00:00">17 Nov 2019, 20:16</time> by <a rel="author">लाइव हिंदुस्तान टीम,नई दिल्ली</a></address>
      <p>दिल्ली एवं जिला क्रिकेट संघ (डीडीसीए) के लोकपाल अवकाश प्राप्त न्यायाधीश बी डी अहमद ने रविवार (17 नवंबर) को निलंबित महासचिव विनोद तिहारा को दोबारा पद पर बहाल किये जाने पर रोक लगाते हुए वरिष्ठ पत्रकार रजत शर्मा को अध्यक्ष पद पर बने रहने का आदेश दिया।</p>
      <p>शर्मा ने बिना किसी का नाम लिये लगातार जारी ''खींचतान और दवाब" के बीच अपनी असमर्थता जताते हुए शनिवार (16 नवंबर) पद से त्यागपत्र दे दिया था। लोकपाल ने अपने निर्देश में कहा है कि अध्यक्ष की शक्तियां वापस लेने के लिए पारित प्रस्ताव में प्रक्रियाओं का पालन नहीं किया गया है और तिहारा का निलंबन वापस नहीं हो सकता है क्योंकि यह मामला लोकपाल के पास लंबित है।</p>
      <p>
        <a href="https://www.livehindustan.com/cricket/story-rajat-sharma-hope-his-resignation-as-ddca-president-set-the-alarm-bells-ringing-2853443.html">
          <b>रजत शर्मा को उम्मीद, मेरे इस्तीफे से डीडीसीए का भ्रष्टाचार सामने आएगा</b>
        </a>
      </p>
      <p>वरिष्ठ पत्रकार रजत शर्मा ने शनिवार (16 नवंबर) को दिल्ली एवं जिला क्रिकेट संघ (डीडीसीए) को भ्रष्टाचार को अड्डा करार देते हुए अध्यक्ष पद से त्यागपत्र देने के बाद उम्मीद जतायी थी कि इस कदम से संघ के हितधारकों को चेतावनी मिलेगी। शर्मा पिछले साल जुलाई में डीडीसीए के अध्यक्ष बने थे। उन्होंने कहा कि उन्होंने इस विवादित संघ को पारदर्शी तरीके से चलाने की पूरी कोशिश की।</p>
      <p>शर्मा ने कहा, ''मैं इस इस्तीफे से डीडीसीए के असली चेहरे को उजागर करना चाहता था। आज भी डीडीसीए में ऐसे लोग जुड़े हैं जिनकी दिलचस्पी अंतरराष्ट्रीय मैचों से पहले अनुबंध और निविदाओं को हासिल करने में रहती है। वे खिलाड़ियों के चयन में भी दखलअंदाजी करते हैं।"</p>
      <p>शर्मा ने बयान में कहा था, ''यहां क्रिकेट प्रशासन हर समय खींचतान और दबावों से भरा होता है। मुझे लगता है कि यहां निहित स्वार्थ हमेशा क्रिकेट के हितों के खिलाफ सक्रिय रहे हैं।" उन्होंने कहा था, ''ऐसा लगता है कि डीडीसीए में निष्ठा, ईमानदारी और पारदर्शिता के सिद्धांतों के साथ चलना संभव नहीं है जिनसे कि मैं किसी भी कीमत पर समझौता नहीं करूंगा।"</p>
    </article>
  </body>
</html>