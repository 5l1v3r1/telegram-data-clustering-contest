<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/max-verstappen-simposa-a-laccidentada-cursa-del-gp-del-brasil/noticia/2964071/"/>
    <meta property="og:site_name" content="CCMA"/>
    <meta property="article:published_time" content="2019-11-17T20:12:00+00:00"/>
    <meta property="og:title" content="Max Verstappen s'imposa a l'accidentada cursa del GP del Brasil i Carlos Sainz acaba tercer"/>
    <meta property="og:description" content="La penalització de Lewis Hamilton ha servit en safata el podi al pilot madrileny"/>
  </head>
  <body>
    <article>
      <h1>Max Verstappen s'imposa a l'accidentada cursa del GP del Brasil i Carlos Sainz acaba tercer</h1>
      <h2>La penalització de Lewis Hamilton ha servit en safata el podi al pilot madrileny</h2>
      <address><time datetime="2019-11-17T20:12:00+00:00">17 Nov 2019, 20:12</time> by <a rel="author">Francesc Rosés</a></address>
      <p>Max Verstappen ha estat el guanyador d'un Gran Premi del Brasil espectacular, en què hi ha hagut duels aferrissats i avançaments, incidents i fins i tot un podi sorprenent, en què Pierre Gasly ha ocupat la segona posició. Carlos Sainz, que sortia últim, ha estat el quart a passar per la línia d'arribada però s'ha acabat fent amb el calaix més baix del podi perquè els comissaris han penalitzat Lewis Hamilton, tercer, pel xoc que ha tingut amb Alex Albon a dues voltes del final. És el primer que Carlos Sainz puja al podi de la categoria màxima de l'automobilisme. La dada, a més, encara pren més força tenint en compte que ho ha fet amb un McLaren, un monoplaça que no ho aconseguia des del GP d'Austràlia del 2014.</p>
      <p>El duel per la victòria l'han protagonitzat majoritàriament Max Verstappen i Lewis Hamilton. El pilot holandès ha estat el més ràpid en la sortida mentre Hamilton superava Sebastian Vettel.</p>
      <p>Les estratègies en les aturades al box també han motivat canvis en les seves posicions. Després de l'ultima aturada, Verstappen comptava amb pneumàtics més tous i ha avançat Hamilton, que l'havia superat en l'estratègia. Ha estat un duel aferrissat, com molts dels altres que s'han vist al circuit.</p>
      <p>La retirada de Valtteri Bottas, que anava quart darrere de Verstappen, Hamilton i Vettel, ha motivat la primera entrada en joc del cotxe de seguretat, que ha igualat la carrera en tots els apartats. En un moment determinat, Sebastian Vettel anava quart, darrere d'Alex Albon, amb el seu company Charles Leclerc enganxat al seu Ferrari. El pilot monegasc ha fet una remuntada impressionant i tenia més opcions que Vettel perquè els seus pneumàtics estaven en un millor estat. Ha superat el seu company alemany en el primer viratge, però poc després Vettel li ha volgut tornar la jugada. Ha fet un moviment imprecís i els dos cotxes s'han tocat i han hagut d'abandonar. Ferrari no els havia donat cap ordre i tant l'un com l'altre han quedat fora de cursa en un moment de gran tensió dins de l'escuderia italiana.</p>
      <p>El cotxe de seguretat ja fet acte d'aparició i Lewis Hamilton, que ocupava el segon lloc, ha decidit aturar-se al box per canviar pneumàtics. L'ha superat Alex Albon, i després l'ha volgut avançar. Els cotxes també s'han tocat en una maniobra polèmica, i Pierre Gasly els ha avançat. Albon no ha pogut continuar i Hamilton ha passat per la línia d'arribada amb l'aleró de davant molt danyat. Els comissaris han estudiat la maniobra després de la carrera i Hamilton podria ser penalitzat amb cinc minuts.</p>
      <p>En aquest cas, Carlos Sainz passaria a ser el tercer després d'una carrera impressionant. Sortia l'últim, i ha fet una sola aturada al box, fet que l'ha obligat a aguantar tots els rivals que tenia darrere, que disposaven de més bon calçat. Ha estat, sens dubte, la millor cursa que ha fet des la seva entrada en l'F1.</p>
      <p>Max Verstappen, el guanyador, ha obtingut la tercera victòria de la temporada i s'ha situat tercer en la classificació del Mundial. Tercera victòria també d'Honda, que podria haver ocupat els tres llocs del podi si no hi hagués hagut el xoc entre Hamilton i Albon.</p>
      <p> </p>
      <figure>
        <iframe data-src="https://twitter.com/F1/status/1196142168131457024?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>