<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/du-er-tvillingen-til-mora-di/71590794"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T20:05:15+00:00"/>
    <meta property="og:title" content="«Du er tvillingen til mora di»"/>
    <meta property="og:description" content="Kjendisbarna er som snytt ut av nesa på sine berømte foreldre."/>
  </head>
  <body>
    <article>
      <h1>«Du er tvillingen til mora di»</h1>
      <h2>Kjendisbarna er som snytt ut av nesa på sine berømte foreldre.</h2>
      <address><time datetime="2019-11-17T20:05:15+00:00">17 Nov 2019, 20:05</time> by <a rel="author">Henriette Eilertsen</a></address>
      <p>I takt med at flere av Hollywoods største kjendiser blir eldre, <a href="https://www.dagbladet.no/kjendis/delte-sjeldent-bilde-av-sonnene/71756967">vokser også barna deres opp</a>. Flere stjerner er nå foreldre til både tenåringer, unge voksne og til og med voksne, og tidligere har den <a href="https://www.dagbladet.no/kjendis/pleide-ikke-a-se-likheten/71709484">slående likheten mellom kjendisforeldre og barna deres</a> fått enorm oppmerksomhet.</p>
      <p>Og fascinasjonen for likhetene kjenner få grenser i kjendispressen.</p>
      <p>Antall kjendisbarn som er som snytt ut av nesa på sine foreldre ser ut til å vokse i rekordfart, og blant dem som har skapt overskrifter er <a href="https://www.dagbladet.no/kjendis/glad-jeg-fikk-barn-som-ung/71679879">Reese Witherspoon (43)</a> og hennes 20 år gamle datter Ava Elizabeth Phillippe.</p>
      <h3>Bestevenn med dattera</h3>
      <p>Mor og datter <a href="https://www.dagbladet.no/kjendis/verden-tror-ikke-sine-egne-oyne-etter-denne-mor-og-datter-selfien/60314731">deler stadig bilder av hverandre i sosiale medier</a>, og har ved flere anledninger dukket opp på rød løper sammen. De har av flere blitt beskrevet som «to dråper vann».</p>
      <figure>
        <img src="https://dbstatic.no/71815270.jpg?imageId=71815270&amp;width=1024&amp;height=615"/>
        <figcaption><b>SLÅENDE LIKHET:</b> Reese Witherspoon og dattera Ava Elizabeth Phillippe kunne nesten vært søstre. Foto: NTB Scanpix Vis mer</figcaption>
      </figure>
      <p>Witherspoon og dattera har også et svært tett bånd, og «Big Little Lies»-skuespilleren har tidligere omtalt Ava Elizabeth som sin «beste venn». Til tross for dette er hun svært bevisst på å ikke ende opp i «venninne-fella».</p>
      <p>I 2010 fortalte hun nemlig i et intervju med talkshow-verten Ellen DeGeneres (61) at <a href="http://www.seher.no/kjendis/prikk-lik-sin-ber%C3%B8mte-mamma-49192">hun synes mammarollen kan være veldig tøff</a>.</p>
      <p>
        <b>- Jeg er ikke vennen deres, jeg er moren deres. Noen ganger er det veldig tøft å være mamma, du må være streng. Det er en vanskelig grense. Du kan ikke krysse den, for da vil de vinne, innrømmet hun.</b>
      </p>
      <figure>
        <embed-post data-src="https://www.instagram.com/p/BequadvjlK6" data-service="Instagram"/>
      </figure>
      <h3>- Ser akkurat ut som ham</h3>
      <p>Tom Hanks' (63) eldste sønn, <a href="https://www.dagbladet.no/kultur/hollywood-barna-tar-over/65793135">Colin Hanks</a>, har allerede rukket å bli 41 år gammel, og fyller 42 i slutten av november. Han er sønn av «Forrest Gump»-stjerna og hans første kone, avdøde Samantha Lewes. De giftet seg to måneder etter at sønnen ble født i 1977, og ble skilt ti år seinere.</p>
      <p>Colin Hanks har hele sitt voksne liv fulgt i sin berømte fars fotspor, og har blant annet medvirket i filmer og serier som «The House Bunny», «Life in Pieces», «Dexter» og «King Kong».</p>
      <figure>
        <img src="https://dbstatic.no/71815304.jpg?imageId=71815304&amp;width=1024&amp;height=615"/>
        <figcaption><b>BLIR PÅPEKT:</b> Colin Hanks erkjenner at mange påpeker hvor mye han ligner på faren. Her er de avbildet sammen i 2009. Foto: NTB Scanpix Vis mer</figcaption>
      </figure>
      <p>Tidligere i år avslørte kjendissønnen at det nesten ikke går en eneste dag uten at noen kommenterer likheten mellom han og faren. Ifølge <a href="https://people.com/movies/colin-hanks-knows-he-looks-like-dad-tom/">People</a> skrev Colin Hanks nemlig følgende i en kommentar på Instagram etter at flere følgere hadde påpekt likheten:</p>
      <p>- Jeg vet, jeg ser akkurat ut som ham. (...) Jeg har mistet tellinga på hvor ofte det blir nevnt, men jeg tror dere skjønner greia: Det skjer ofte.</p>
      <p>Tidligere har imidlertid den 41 år gamle skuespilleren fortalt åpenhjertig at det ikke har vært bare å ha en såpass berømt far.</p>
      <p>- Da jeg begynte (som skuespiller journ.anm.) tenkte jeg naivt at det å være sønnen til Tom Hanks ikke var en stor greie, og at jeg ville få fordeler av det og samtidig få være en egen person. Men det skjedde ikke, fortalte kjendissønnen da han gjestet skuespiller Dax Shepards (44) podkast <a href="https://armchairexpertpod.com/pods/colin-hanks-allison-tolman?rq=colin%20hanks">«The Armchair Expert»</a>.</p>
      <p>
        <b>Privat er Colin Hanks gift med reklameagenten Samantha Bryant (41), og sammen er de foreldre til døtrene Olivia (8) og Charlotte (6).</b>
      </p>
      <figure>
        <embed-post data-src="https://www.instagram.com/p/Bt4jymdF8WF" data-service="Instagram"/>
      </figure>
      <p>På Instagram har kjendissønnen over 350 000 følgere, og selv om han deler mye fra hverdagen med følgerne sine, skjermer han derimot barna sine. Han har delt flere bilder av døtrene, blant annet i anledning morsdagen, men da med de to unge jentenes rygg vendt mot kameraet.</p>
      <figure>
        <embed-post data-src="https://www.instagram.com/p/BiupDTBhR_j" data-service="Instagram"/>
      </figure>
      <h3>- Folk ble satt ut</h3>
      <p>At den fremadstormende modellen Kaia Gerber (18) er datter av <a href="https://www.dagbladet.no/kjendis/na-er-barna-i-ferd-med-a-overta-tronen-fra-mora-dette-er-historien-om-90-tallets-store-modellikon/67463140">supermodell Cindy Crawford (53)</a>, er det heller ingen tvil om. Likheten mellom de to er blitt påpekt av flere, og nylig innrømmet også Gerber selv at hun har <a href="https://www.dagbladet.no/kjendis/pleide-ikke-a-se-likheten/71709484">slitt med å se forskjell på seg selv og mora</a> på enkelte bilder.</p>
      <figure>
        <img src="https://dbstatic.no/71815383.jpg?imageId=71815383&amp;width=1024&amp;height=615"/>
        <figcaption><b>LIKE:</b> At Kaia Gerber ligner på sin berømte mor, er det ingen tvil om. Foto: NTB Scanpix Vis mer</figcaption>
      </figure>
      <p>I et essay skrevet for oktoberutgaven av <a href="https://www.vogue.com/article/kaia-gerber-modeling-industry-essay?verso=true">Vogue</a>, delte Gerber tankene sine.</p>
      <p>
        <b>- Fra dag én, ble folk i industrien satt ut av likheten min til mamma. Jo eldre jeg blir, jo oftere skjer det, og det er ikke bare en visuell greie. Det er alt fra faktene våre til stemmene våre, fortalte modellen.</b>
      </p>
      <p>Videre avslørte hun at hun tidligere ikke så likheten alle snakket om, men at hun med åra har begynt å se det.</p>
      <p>- Nå ser jeg på et bilde og må ta et sekund for å finne ut hvem av oss det er. Men det er det største komplimenten når noen sier at jeg er som mamma. Utover skjønnheten og det åpenbare, har hun alltid vært helten og rollemodellen min på grunn av måten hun behandler folk på og måten hun ser verden på. Det er jeg veldig takknemlig for, sa hun.</p>
      <figure>
        <img src="https://dbstatic.no/71815397.jpg?imageId=71815397&amp;x=3.2069970845481&amp;y=0&amp;cropw=93.731778425656&amp;croph=100&amp;width=643&amp;height=387"/>
        <figcaption><b>SOM MAMMA:</b> Kaia Gerber har fulgt i mamma Cindy Crawfords fotspor, og satser på en karriere som supermodell. Foto: NTB Scanpix Vis mer</figcaption>
      </figure>
      <h3>Gjenskapte moras bilde</h3>
      <p>Da skuespiller Zoë Kravitz (30) gjenskapte mamma Lisa Bonet (51) sin Rolling Stone-forside i 2018, var det nærmest umulig å skille de to.</p>
      <p>
        <b>- Jeg har alltid elsket den forsida. Når jeg tenker på Rolling Stone, er det alltid det bildet som dukker opp i tankene mine. Det er virkelig et godt bilde av henne, det er vakkert, fortalte Kravitz <a href="https://www.rollingstone.com/movies/movie-features/zoe-kravitz-naked-cover-story-746684/">til Rolling Stone</a>.</b>
      </p>
      <figure>
        <embed-post data-src="https://www.instagram.com/p/Bpfv8W1hjfu" data-service="Instagram"/>
      </figure>
      <p>Hun delte også begge bildene på sin Instagram-profil, der flere i kommentarfeltet påpekte hvor like de to er på de to magasinforsidene.</p>
      <p>«Du er tvillingen til mora di», skrev en, mens en annen kommenterte at det ikke er tvil om at de er i familie.</p>
      <p>Zoë Kravitz har - i likhet med mange andre kjendisbarn - fulgt i moras fotspor. Lisa Bonet slo gjennom som skuespiller i «The Cosby Show» på samme tid som da dattera ble født.</p>
      <figure>
        <img src="https://dbstatic.no/71815616.jpg?imageId=71815616&amp;x=0&amp;y=0.80482897384306&amp;cropw=100&amp;croph=77.665995975855&amp;width=643&amp;height=387"/>
        <figcaption><b>I MAMMAS FOTSPOR:</b> Zoë Kravitz er, i likhet med sin mor, skuespiller. Foto: NTB Scanpix Vis mer</figcaption>
      </figure>
      <p>Kravitz' far er <a href="https://www.dagbladet.no/kjendis/bilder-av-stjernas-skjerf-har-gatt-viralt-i-fem-ar-na-forklarer-han-episoden/70230393">rockestjerna Lenny Kravitz (55)</a>, som var gift med Bonet fra 1987 til 1993. I 2017 giftet 51-åringen seg med skuespiller Jason Momoa (40) fra «Game of Thrones».</p>
      <p>Zoë Kravitz er på sin side gift med skuespiller Karl Glusman (31).</p>
      <h3>Spilte rollen som faren</h3>
      <p>Rapperen Ice Cube (50), hvis egentlige navn er O'Shea Jackson, har sammen med kona Kimberly Woodruff (49) fem barn - Shareef (23), tvillingene Karima og Deja (25), Darrel (27), og O'Shea Jr. (28).</p>
      <p>At ekteparets eldste sønn slekter på faren, er lett å se. O'Shea Jr. har også gjort som faren, og er rapper.</p>
      <figure>
        <img src="https://dbstatic.no/71816028.jpg?imageId=71816028&amp;width=1024&amp;height=615"/>
        <figcaption><b>FAR OG SØNN:</b> O'Shea Jr. er som snytt ut av nesa på sin berømte far. Foto: NTB Scanpix Vis mer</figcaption>
      </figure>
      <p>Han har også gjort seg bemerket på filmlerretet, og spilte rollen som nettopp sin egen far da historien om rapgruppa N. W. A ble filmatisert. Ice Cube var nemlig et av medlemmene i gruppa som <a href="https://www.dagbladet.no/kultur/derfor-vises-ikke-en-av-sommerens-mest-omtalte-filmer-pa-kino-i-norge/60647705">filmen «Straight Outta Compton»</a> fra 2017 handler om, og han var i tillegg involvert i prosjektet.</p>
      <h3>Samme beinstruktur</h3>
      <p>Mamie Gummer (36) har de seinere åra blitt et godt etablert navn i Hollywood. Med tanke på at hun ikke bærer sin berømte mors etternavn, er det ikke sikkert alle vet at hun er datter av ikoniske <a href="https://www.dagbladet.no/kultur/meryl-streep--big-little-lies--dynamitt/71150619">Meryl Streep (70)</a>.</p>
      <p>Ser man derimot på bilder av en ung Meryl Streep, er det imidlertid ikke vanskelig å se at de to er mor og datter. Likheten er slående, og det er ikke til å stikke under stol at Gummer har arvet moras beinstruktur i fjeset.</p>
      <figure>
        <img src="https://dbstatic.no/71819731.jpg?imageId=71819731&amp;x=3.2069970845481&amp;y=0&amp;cropw=93.731778425656&amp;croph=100&amp;width=643&amp;height=387"/>
        <figcaption><b>LIKE TREKK:</b> Mamie Grammer har flere likheter til en ung Meryl Streep. Foto: NTB Scanpix Vis mer</figcaption>
      </figure>
      <p>Mamie Grammer er en av tre døtre Meryl Streep har med ektemannen Don Gummer (72). Alle døtrene er i underholdningsbransjen, og 36-åringen var aldri i tvil om at hun ville gå samme vei som sin kjente mor.</p>
      <p>I 2015 delte de også lerret, da de begge spilte i filmen «Ricki and the Flash». Der spilte Gummer dattera til Streeps rollekarakter, noe hun i et intervju med <a href="https://graziadaily.co.uk/celebrity/news/mamie-gummer/">Grazia</a> har beskrevet som en «helt spesiell opplevelse».</p>
      <figure>
        <img src="https://dbstatic.no/71819974.jpg?imageId=71819974&amp;x=3.5190615835777&amp;y=6.5934065934066&amp;cropw=94.281524926686&amp;croph=84.835164835165&amp;width=643&amp;height=387"/>
        <figcaption><b>SKUESPILLERE:</b> Mamie Gummer har gjort som mora, og er i dag en etablert skuespiller. Foto: NTB Scanpix Vis mer</figcaption>
      </figure>
      <p>Hun fortalte videre at dette er det beste rådet hun har fått av mora si:</p>
      <p>- Uansett hvilken rolle hun spiller, så kjemper hun for karakteren sin. Det er noe jeg alltid har tatt med meg.</p>
      <h3>- Som skapt for jobben</h3>
      <p>Skuespillerne Vanessa Paradis (46) og Johnny Depp (56) fikk i løpet av sitt 14 år lange forhold - som varte fra 1998 til 2012 - to barn sammen, Lily-Rose (20) og Jack Depp (17).</p>
      <p>Lily-Rose <a href="https://www.dagbladet.no/kjendis/ser-du-hvilken-hollywood-stjerne-denne-modellen-er-dattera-til/65441771">jobber som både skuespiller og modell</a>, og er nærmest en tro kopi av sin berømte mamma.</p>
      <figure>
        <img src="https://dbstatic.no/71820103.jpg?imageId=71820103&amp;x=0&amp;y=0&amp;cropw=99.793388429752&amp;croph=99.173553719008&amp;width=483&amp;height=721"/>
        <figcaption><b>MOR OG DATTER:</b> Det er ikke vanskelig å se at Lily-Rose Depp er dattera til Vanessa Paradis. Foto: NTB Scanpix Vis mer</figcaption>
      </figure>
      <p>20-åringen har blant annet gått på catwalken for Chanel, og ifølge <a href="https://www.harpersbazaar.com.au/fashion/lily-rose-depp-vanessa-paradis-17970">Harpers Bazaar</a> var mora hennes en av avdøde Karl Lagerfelds inspirasjonskilder i flere tiår. I 2018 uttalte Paradis at hun er glad for at dattera har valgt et liv i rampelyset.</p>
      <p>- Jeg er veldig glad. Lily-Rose er der hun skal være. Hun er veldig talentfull, og tar gode valg om hvilke filmer hun gjør. Hun er som skapt for jobben, sa 46-åringen til <a href="https://www.dailymail.co.uk/femail/article-6476179/Vanessa-Paradis-happy-daughter-Lily-Rose-Depp-19-chosen-career-spotlight.html">Daily Mail</a>.</p>
    </article>
  </body>
</html>