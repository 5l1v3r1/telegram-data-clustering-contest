<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640385/%D9%85%D9%82%D8%A7%D9%85%D8%A7%D8%AA-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%88-%D8%B6%D8%AF%D8%A7%D9%86%D9%82%D9%84%D8%A7%D8%A8-%D8%AF%D8%B1-%D8%B5%D9%81-%D8%A7%D9%88%D9%84-%D8%AD%D9%85%D8%A7%DB%8C%D8%AA-%D8%A7%D8%B2-%D8%A2%D8%B4%D9%88%D8%A8-%D9%88-%D8%A7%D8%BA%D8%AA%D8%B4%D8%A7%D8%B4"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T20:34:00+00:00"/>
    <meta property="og:title" content="مقامات آمریکایی و ضدانقلاب در صف اول حمایت از آشوب و اغتشاش"/>
    <meta property="og:description" content="برخی مقامات غربی و سردسته گروهک‌های تروریستی و معاند در دو روز گذشته تمام تلاش خود را برای خوراک‌دهی و تحریک برخی آشوب‌طلبان داخلی به کار گرفته اند."/>
  </head>
  <body>
    <article>
      <h1>
        <a href="https://www.bultannews.com/fa/news/640385/%D9%85%D9%82%D8%A7%D9%85%D8%A7%D8%AA-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%88-%D8%B6%D8%AF%D8%A7%D9%86%D9%82%D9%84%D8%A7%D8%A8-%D8%AF%D8%B1-%D8%B5%D9%81-%D8%A7%D9%88%D9%84-%D8%AD%D9%85%D8%A7%DB%8C%D8%AA-%D8%A7%D8%B2-%D8%A2%D8%B4%D9%88%D8%A8-%D9%88-%D8%A7%D8%BA%D8%AA%D8%B4%D8%A7%D8%B4">مقامات آمریکایی و ضدانقلاب در صف اول حمایت از آشوب و اغتشاش</a>
      </h1>
      <h2>برخی مقامات غربی و سردسته گروهک‌های تروریستی و معاند در دو روز گذشته تمام تلاش خود را برای خوراک‌دهی و تحریک برخی آشوب‌طلبان داخلی به کار گرفته اند.</h2>
      <address><time datetime="2019-11-17T20:34:00+00:00">17 Nov 2019, 20:34</time> by <a rel="author">بولتن نیوز | bultannews.com</a></address>
      <p><b>گروه بین الملل:</b> اعتراضات پراکنده در برخی شهرهای ایران که بعضا به اغتشاش و آشوب کشیده شده؛ به تدریج <b>مقامات آمریکایی</b> و <b>شخصیت‌های معاند</b> را نیز وارد صحنه کرده است تا به زعم خویش از این آب گل آلود، به مطامع خود دست یابند.   <br/>به گزارش بولتن نیوز به نقل از فارس، مقامات آمریکایی جلودار این تحریکات قرار گرفته و در صفحات توئیتر خود،<b> آشوب طلبان</b> را برای حضور هرچه بیشتر در خیابان‌ها و اقدامات خرابکارانه تشویق می‌کنند.<br/><br/>ابتدا <b>«مایک پامپئو»</b> وزیر امور خارجه آمریکا شامگاه شنبه در پیامی در توئیتر ضمن یادآوری پیام سال گذشته خود، مدعی حمایت واشنگتن از مردم ایران شد. وی در این<b> پیام توئیتری</b> نوشت که آمریکا صدای مردم ایران را شنیده و از آنها حمایت می‌کند.  </p>
      <figure>
        <img src="https://www.bultannews.com/files/fa/news/1398/8/26/1198202_487.png"/>
      </figure>
      <p>ساعاتی پس از او <b>«مورگان اورتاگوس»</b> سخنگوی وزارت خارجه آمریکا در حمایت از آشوبها در حاشیه اعتراضات در ایران، <b>بیانیه‌ای مداخله‌جویانه</b> صادر کرد و در صفحه شخصی خود در توئیتر مدعی شد: «ایالات متحده در کنار مردم ایران که مدت‌هاست در حال زجر کشیدن هستند، قرار دارد؛ مردمی که به تازه‌ترین بی‌عدالتی رژیم فاسد در قدرت اعتراض می‌کنند. ما تلاش (دولت ایران) برای قطعی اینترنت را محکوم می‌کنیم».  <br/><br/>اما تحریکات مقامات آمریکایی بدین جا محدود نشده و <b>«لن خودورکوفسکی»</b>، مشاور ارشد وزارت خارجه آمریکا از شرکت‌های <b>توئیتر، فیس بوک، یوتیوب، اینستاگرام</b> و <b>دیگر شبکه‌های اجتماعی</b> خواست تا هر چه سریع‌تر حساب‌های کاربری مقامات ایرانی را تا زمان اتصال دوباره اینترنت، مسدود کند. <br/><br/><b>«ریچارد گرینل»</b> سفیر آمریکا در آلمان نیز از کشورهای غربی خواسته است تا امکانات فنی برای راه‌اندازی<b> اینترنت جهانی</b> برای مردم ایران را در اختیار بگذارند.</p>
      <figure>
        <img src="https://www.bultannews.com/files/fa/news/1398/8/26/1198203_882.png"/>
      </figure>
      <p><b> «تام کاتن»</b> سناتور جمهوری‌خواه آمریکایی که به اتخاذ مواضع تند علیه ایران شهره دارد و بارها خواستار استفاده از گزینه نظامی علیه ایران شده نیز در صفحه توئیتر خود مدعی شد: «مردم ایران از اینکه رژیم (جمهوری اسلامی ایران) نیازهای ابتدایی‌شان را نادیده می‌گیرد و همزمان مقادیر هنگفتی پول به پای تروریست‌ها در سراسر منطقه می‌ریزد، خسته شدند». <br/>این <b>سناتور ضد ایرانی</b> سپس ادعا کرد: «ما (آمریکا) باید در کنار معترضان شجاع که خواهان پاسخگویی روحانیون هستند، بایستیم».<br/><br/>در کنار مقامات رسمی و غیر رسمی آمریکایی اما تاکنون مقامات و شخصیت‌های عربی مخالف ایران منتظر سیر تحولات مانده‌اند و موضع مشخصی از آنها دیده نشده است. در این میان<b> «عبدالرحمن الراشد»‌</b> مدیر پیشین شبکه خبری العربیه در توئیترش به ناآرامی‌ها در ایران واکنش نشان داده است.<br/><br/>الراشد توییت شبکه<b> العربیه</b> را که در آن آمده است «مسئول آمریکایی در گفت‌وگو با العربیه: ایران را بین آینده‌ای درخشان یا فروپاشی کامل اقتصادی مخیر می‌کنیم»، باز نشر کرد و نوشت: سود انفجار [اعتراض] مردمی [در ایران] را دولت آمریکا می‌برد. <br/><br/>الراشد ادعا کرد: «تحریم‌ها سبب افزایش قیمت بنزین است و گرانی سبب شده که هزاران نفر به خیابان بیایند و <b>گلوله برفی</b> در ابتدای سرازیری است.»<br/><br/>سکوت مقامات عربی معاند در منطقه اما در حالی است که رسانه‌های وابسته به جریان سعودی به خصوص بخش‌های فارسی‌زبان از جمله<b> ایران اینترنشنال</b>، در دو روز گذشته تقریبا ۹۰ درصد حجم اخبار خود را به ناآرامی‌های ایران اختصاص داده و با انتشار گسترده ویدئوهای بعضا جعلی، بخشی از بار رسانه‌ای آشوب‌ها را بر دوش گرفت‌اند. <br/><br/>اما برخی <b>شخصیت‌های معاند</b> و <b>سرکردگان گروهک‌های تروریستی</b> همچون<b> «مریم رجوی»</b> نیز ساکت ننشسته و تمام تلاش خود را برای تحریک و آشوب‌آفرینی به کار برده‌اند.<br/><br/><b>«مریم رجوی»</b> سرکرده گروهک تروریستی<b> منافقین</b> که مسئولیت ترور ۱۷ هزار شهید ایرانی بر گردن اوست، روز شنبه (دیروز) در بیانیه‌ای با همان ادبیات سخیف و تحریک آمیز مألوف، به زعم خود مردم ایران را به آشوب و شورش علیه حکومت فراخواند و مدعی شد که نظام جمهوری اسلامی در برابر اینگونه آشوب‌ها آسیب‌پذیر است.<br/><br/>در کنار وی <b>«رضا پهلوی»</b> بازمانده خاندان فراری پهلوی نیز در صفحه توئیتر خود با اشتراک ویدئویی از آشوب دو شب گذشته تلاش کرده حمایت خود را از آشوب‌طلبان نشان دهد.</p>
    </article>
  </body>
</html>