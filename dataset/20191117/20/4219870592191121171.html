<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.296.html:830771-Zavrsni-turnir-Dejvis-kupa-kruna-tenske-sezone-Zimonjic-oprezan-Djokovic-trenirao-Srbija-spremna-za-timski-spektakl"/>
    <meta property="og:site_name" content="Вечерње новости"/>
    <meta property="article:published_time" content="2019-11-17T20:30:00+00:00"/>
    <meta property="og:title" content="Završni turnir Dejvis kupa kruna tenske sezone: Zimonjić oprezan, Đoković trenirao, Srbija spremna za timski spektakl"/>
    <meta property="og:description" content="Jesmo blagi favoriti i Francuzi i mi u grupi, a činjenica da samo jedna reprezentacija ide dalje i dve najbolje drugoplasirane iz svih grupa otežava posao, kaže Nenad Zimonjić"/>
  </head>
  <body>
    <article>
      <h1>Završni turnir Dejvis kupa kruna tenske sezone: Zimonjić oprezan, Đoković trenirao, Srbija spremna za timski spektakl</h1>
      <address><time datetime="2019-11-17T20:30:00+00:00">17 Nov 2019, 20:30</time> by <a rel="author">Đ.Matić</a></address>
      <p>
        <b>Jesmo blagi favoriti i Francuzi i mi u grupi, a činjenica da samo jedna reprezentacija ide dalje i dve najbolje drugoplasirane iz svih grupa otežava posao, kaže Nenad Zimonjić</b>
      </p>
      <p>NAŠA teniska reprezentacija je od danas u punoj formaciji u Madridu. Najbolji reket Srbije i donedavno prvi na ATP listi Novak Đoković priključio se kolegama koje se pripremaju za završni turnir Dejvis kupa (18-24. novembar), pošto su mu pri ulasku u "Kaha magiku" dobrodošlicu poželeli nekadašnji teniski as i direktor takmičenja Albert Kosta, kao i Đerar Pike, legendarni fudbaler Barselone i predsednik "Kosmos global holdinga", koji će u najkvalitetnije planetarno timsko takmičenje u tenisu investirati tri milijarde dolara za 25 godina.</p>
      <p>Prethodno, medijima se obratio Nenad Zimonjić, trener naše selekcije, koja će u Madridu, preko Japana, 19. novembra, i dan kasnije, Francuske, pokušati da se domogne druge faze četvrtfinala, u koje će se plasirati prvoplasirane ekipe iz svih šest grupa i dve drugoplasirane s najboljim skorom.</p>
      <p>- Imamo izuzetno tešku grupu. Japan bi, da nastupa i Nišikori, bio mnogo teži protivnik. Ali ne treba da ih potcenimo. Imaju igrače koji mogu da iznenade, imaju i dobar dubl. Jesmo blagi favoriti i Francuzi i mi u grupi, a činjenica da samo jedna reprezentacija ide dalje i dve najbolje drugoplasirane iz svih grupa otežava posao - rekao je Zimonjić.</p>
      <p>Ipak, čoveku koji se upisao u istorijsku čitanku srpskog tenisa kao član tima koji je podigao čuvenu "salataru" 2010, i koji je sa Srbijom bio dvostruki svetski šampion, 2009. i 2012, odnosno osvajač pehara drugog po prestižnosti timskog takmičenja - Svetskog ekipnog prvenstva u tenisu, koje će posle sedam godina "oživeti" kao ATP kup, ne nedostaje optimizam.</p>
      <p>- Nadam se da ćemo uspeti da prođemo grupni deo takmičenja i da se plasiramo u četvrtfinale, a posle i nije toliko bitno protiv koga ćemo igrati - dodao je Zimonjić.</p>
      <p>Inače, današnji dan nije bio rezervisan samo za "običan" trening, već su Viktor Troicki i Filip Krajinović, u sklopu "Dečjeg dana" u Madridu, otvorili vrata dvorane kako bi budući teniseri imali mogućnost da sa terena upijaju znanje od dvojice asova.</p>
      <p>
        <b>RASPORED</b>
      </p>
      <p>GRUPA A</p>
      <p>Francuska - Japan 19. 11.</p>
      <p>Srbija - Japan 20. 11.</p>
      <p>Francuska - Srbija 21. 11.</p>
      <p>GRUPA B</p>
      <p>Hrvatska - Rusija 18. 11.</p>
      <p>Španija - Rusija 19. 11.</p>
      <p>Hrvatska - Španija 20. 11</p>
      <p>GRUPA C</p>
      <p>Argentina - Čile 19. 11.</p>
      <p>Argentina - Nemačka 20. 11.</p>
      <p>Nemačka - Čile 21. 11.</p>
      <p>GRUPA D</p>
      <p>Belgija - Kolumbija 18. 11.</p>
      <p>Australija - Kolumbija 19. 11.</p>
      <p>Belgija - Australija 20. 11.</p>
      <p>GRUPA E</p>
      <p>Kazahstan - Holandija 19. 11.</p>
      <p>Britanija - Holandija 20. 11.</p>
      <p>Britanija - Kazahstan 21. 11.</p>
      <p>GRUPA F</p>
      <p>Italija - Kanada 18. 11.</p>
      <p>SAD - Kanada 19.11.</p>
      <p>SAD - Italija 20. 11.</p>
      <p>Grupna faza: 18-21. novembar. Četvrtfinale: 21-22. novembar. Polufinale: 23. novembar. Finale: 24. novembar.</p>
      <p>
        <b>TIMOVI</b>
      </p>
      <p>FRANCUSKA: Gael Monfis (10), Benoa Per (24), Žo-Vilfred Conga (29), Pjer-Igo Erber (65, 7. na ATP dubl-listi), Nikola Mau (3. na ATP dubl-listi)</p>
      <p>SRBIJA: Novak Đoković (2), Dušan Lajović (34), Filip Krajinović (40), Viktor Troicki (159), Janko Tipsarević (221).</p>
      <p>JAPAN: Jošihito Nišioka (73), Jasutaka Učijama (81), Juiči Sugita (103), Taro Denijel (111), Ben Meklahlan (44. na ATP dubl-listi).</p>
      <p>
        <b>FRANCUZI STIŽU S PEHAROM</b>
      </p>
      <p>DA Srbiju protiv Francuske čeka veliki posao još jednom su potvrdili Pjer Igo Erber i Nikla Mau koji u madrid stižu s peharom ATP finala. Njih dvojica su u finalu završnog turnira u Londonu pobedili Južnoafrikanca Raven Klasena i Novozelanđanina Majkla Venusa.</p>
    </article>
  </body>
</html>