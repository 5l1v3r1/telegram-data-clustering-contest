<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1089868422_Nay-nakraya_Priklyuchihme_kvalifikatsiite_s_parva_pobeda_v_posledniya_mach_na_Popeto_za_natsionalniya"/>
    <meta property="og:site_name" content="webcafé"/>
    <meta property="article:published_time" content="2019-11-17T20:32:00+00:00"/>
    <meta property="og:title" content="Най-накрая! Приключихме квалификациите с първа победа в последния мач на Попето за националния"/>
    <meta property="og:description" content="Гол от статично положение ни донесе първа победа над Чехия в историята"/>
  </head>
  <body>
    <article>
      <h1>Най-накрая! Приключихме квалификациите с първа победа в последния мач на Попето за националния</h1>
      <address><time datetime="2019-11-17T20:32:00+00:00">17 Nov 2019, 20:32</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/17/bul-cze/1170x778.jpg"/>
        <figcaption>Гол от статично положение ни донесе първа победа над Чехия в историята<cite>Снимка: © LAP.bg</cite></figcaption>
      </figure>
      <p>
        <b>Националният отбор на България постигна първа победа в последния си мач от квалификациите за Евро 2020.</b>
      </p>
      <p>След три равенства и четири загуби „лъвовете“, най-накрая съумяха да се поздравят с успех след 1:0 над вече класиралия се за Европейското първенство тим на Чехия.</p>
      <p>Това бе първи официален мач за Георги Дерменджиев като селекционер, след като преди няколко дни направи неофициалния си дебют при загубата с 0:1 от Парагвай в контрола.</p>
      <p>Двубоят пък бе последен за капитана Ивелин Попов, който след 12 години в национала сложи край на кариерата си със зелено-белия екип.</p>
      <p>За съжаление, феновете на националния отбор не успяха да видят нито победата на стадион „Васил Левски“, нито последния мач на Попето заради наказанието, което УЕФА ни наложи след расистките скандирания срещу Англия.</p>
      <p>Единственото попадение в срещата отбеляза Васил Божиков в 56-ата минута. Бранителят вкара втория си гол в квалификациите, след като засече с глава центриране на Кирил Десподов.</p>
      <p>През първото полувреме имаше няколко половинчати положения и пред двете врати. Нашите бяха по-компактни и се опитваха да нападат на контри, но на няколко пъти последният пас изневеряваше.</p>
      <p>Чехите държаха топката в по-голямата част от времето, а след гола на Божиков се опитаха да стигнат до изравнителен гол и на няколко пъти бяха близо до него, но така и не успяха да го постигнат.</p>
      <p>Така България завършва квалификациите на незавидното четвърто място с актив от шест точки, оставяйки зад себе си единствено Черна гора, която има три.</p>
      <p>Сега, фокусът на всички членове от националния отбор се пренася към края на март, когато ще играем плейофи за класиране на Евро 2020 – възможност, която си спечелихме чрез доброто си представяне в Лигата на нациите.</p>
      <related>
        <a href="https://www.webcafe.bg/sportcafe/avantage/id_2016445874_Kakva_igra_igrae_nyakogashniyat_genialen_pleshivets"/>
      </related>
    </article>
  </body>
</html>