<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%cf%80%ce%b5%ce%b9%cf%83%cf%8c%ce%b4%ce%b9%ce%b1-%cf%83%cf%84%ce%b7%ce%bd-%ce%b5%cf%80%ce%ad%cf%84%ce%b5%ce%b9%ce%bf-%cf%84%ce%bf%cf%85-%cf%80%ce%bf%ce%bb%cf%85%cf%84%ce%b5%cf%87%ce%bd%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T20:24:32+00:00"/>
    <meta property="og:title" content="Επεισόδια στην επέτειο του Πολυτεχνείου: 28 συλλήψεις και 13 προσαγωγές στα Εξάρχεια από την ΕΛ.ΑΣ."/>
    <meta property="og:description" content="Μετά το πέρας της πορείας για την επέτειο του Πολυτεχνείου, σύμφωνα με τις αρχές, έχουν πραγματοποιηθεί 28 συλλήψεις και 13 προσαγωγές που δεν αποκλείεται, όμως, κάποιες από αυτές να μετατραπούν σε συλλήψεις."/>
  </head>
  <body>
    <article>
      <h1>Επεισόδια στην επέτειο του Πολυτεχνείου: 28 συλλήψεις και 13 προσαγωγές στα Εξάρχεια από την ΕΛ.ΑΣ.</h1>
      <address>
        <time datetime="2019-11-17T20:24:32+00:00">17 Nov 2019, 20:24</time>
      </address>
      <p>
        <b>Μετά το πέρας της πορείας για την επέτειο του Πολυτεχνείου, σύμφωνα με τις αρχές, έχουν πραγματοποιηθεί 28 συλλήψεις και 13 προσαγωγές που δεν αποκλείεται, όμως, κάποιες από αυτές να μετατραπούν σε συλλήψεις.</b>
      </p>
      <p>Ολοκληρώθηκε το –μαζικό– συλλαλητήριο που ξεκίνησε από την πλατεία Κλαυθμώνος και τα Χαυτεία, στο πλαίσιο της συμπλήρωσης των 46 χρόνων από την εξέγερση του Πολυτεχνείου.</p>
      <p>Φοιτητικοί σύλλογοι, φορείς, κόμματα κι οργανώσεις της Αριστεράς, ανάμεσά τους ο ΣΥΡΙΖΑ και το ΜέΡΑ25, σωματεία και συλλογικότητες του αντιεξουσιαστικού χώρου, φωνάζοντας συνθήματα ενάντια στο φασισμό και στο ναζισμό κατευθύνθηκαν μέχρι την αμερικανική πρεσβεία όπου και διαλύθηκαν. Του συλλαλητηρίου προπορευόταν ο σύνδεσμος φυλακισθέντων εξορισθέντων αντιστασιακών 1967-1974.</p>
      <p>Αμέσως μετά, ξεκίνησαν επεισόδια στα Εξάρχεια μεταξύ της ΕΛ.ΑΣ. και ομάδες αγνώστων.</p>
      <p>Από τις αστυνομικές δυνάμεις έγινε γνωστό ότι συνελήφθησαν, συνολικά, 28 άτομα και προσήχθησαν άλλα 13 κατά τη διάρκεια του εορτασμού της επετείου. Δεν αποκλείεται όμως κάποιες από τις προσαγωγές να μετατραπούν σε συλλήψεις.</p>
      <p>Όπως διευκρινίστηκε, μέχρι στιγμής έχουν γίνει έξι συλλήψεις από το κτίριο της οδού Σπ. Τρικούπη 3-5 στα Εξάρχεια, όπου βρέθηκαν μολότοφ και άλλα αντικείμενα στην ταράτσα και δύο προσαγωγές από το κτίριο της οδού Στουρνάρη 4, όπου όμως από την έρευνα δεν βρέθηκε κάτι. Σημειώνεται ότι οι επιχειρήσεις της Αστυνομίας στα δυο κτίρια το απόγευμα έγιναν στο πλαίσιο του σχεδιασμού για να αποτρέψουν νεαρούς να εξαπολύσουν επιθέσεις από ταράτσες σε περίπτωση επεισοδίων.</p>
      <p>Όλες οι υπόλοιπες συλλήψεις έγιναν γύρω από Εξάρχεια και κάποιες κατά τη διάρκεια της πορείας.</p>
      <p>Σε κάθε περίπτωση, όλοι οι συλληφθέντες και προσαχθέντες έχουν οδηγηθεί στην κρατική ασφάλεια όπου και εξετάζονται.</p>
      <p>Επίσης, μία σύλληψη έγινε στη Θεσσαλονίκη, κατά τη διάρκεια των επεισοδίων μετά το τέλος της πορείας.</p>
    </article>
  </body>
</html>