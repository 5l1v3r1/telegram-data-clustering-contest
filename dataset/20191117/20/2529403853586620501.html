<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/pioggia-non-ferma-le-donne-della-corri-rosa-di-san-vendemiano-219417"/>
    <meta property="og:site_name" content="Oggi Treviso"/>
    <meta property="article:published_time" content="2019-11-17T20:07:07+00:00"/>
    <meta property="og:title" content="La pioggia non ferma le donne della Corri in Rosa di San Vendemiano"/>
    <meta property="og:description" content="SAN VENDEMIANO - Il sole non c’era, ma l’hanno portato loro, le donne della Corri in rosa."/>
  </head>
  <body>
    <article>
      <h1>La pioggia non ferma le donne della Corri in Rosa di San Vendemiano</h1>
      <h2>Oggi, domenica, in migliaia per i 6 chilometri a tutta solidarietà</h2>
      <address>
        <time datetime="2019-11-17T20:07:07+00:00">17 Nov 2019, 20:07</time>
      </address>
      <p><b>SAN VENDEMIANO</b> - Il sole non c’era, ma l’hanno portato loro, le donne della Corri in rosa.<br/><br/>Oggi, domenica 17 novembre, a San Vendemiano (TV), in migliaia <b>(circa 1500 delle 6000 iscritte)</b> non si sono perse d’animo e non sono volute mancare all’appuntamento con la sesta edizione della corsa delle donne per le donne.<br/><br/>A dare il via alla manifestazione ludico-motoria Fiasp di 6 chilometri (il percorso più lungo di 12 km è stato sospeso), alle 10.00, di fronte al Municipio di via De Gasperi, il sindaco di San Vendemiano<b> Guido Dussi</b>n, il vicesindaco<b> Renzo Zanchetta</b>, il consigliere regionale<b> Sonia Brescacin </b>e il responsabile organizzativo della Corri in rosa, <b>Aldo Zanetti</b>.<br/><br/>In prima fila, <b>Cristina Barcellini,</b> la pallavolista già campionessa italiana e medagliata in tante rassegne internazionali con la nazionale (ed ex Imoco Volley), che dopo la recente maternità ha ripreso a giocare in serie C, scoprendo nel frattempo della corsa. “Che bello vedere tante donne correre e camminare anche con la pioggia – ha detto dopo il traguardo la sportiva – davvero coloro che sono presenti oggi vogliono far capire quanta è la forza delle donne, in tutte le situazioni della vita. Non potevo non esserci e ovviamente ci rivedremo nel 2020”.<br/><br/>Tante le storie, come quella di <b>Elena Tomasella</b>, che dopo aver partecipato nel 2017 in carrozzina perché reduce da un’operazione ai piedi, oggi ha camminato con i bastoncini da nordic walking. “Ci tenevo ad esserci a dimostrazione che con la forza di volontà si possono raggiungere traguardi più lontani di quello che pensavamo – ha aggiunto Elena – un plauso anche alle tante donne che hanno camminato come me, sfidando il maltempo, per onorare una causa importantissima come la lotta al tumore al seno”.<br/><br/>Commovente la vicenda di <b>Maria Carmela</b> che è arrivata dalla Sardegna: lo scorso anno parteciparono, per darle sostegno, le amiche, perché lei aveva appena subito un’operazione chirurgica per un tumore.<br/><br/>A loro aveva promesso che l’anno successivo ci sarebbe stata, e così è stato. Con forza e coraggio, qualche lacrima, oggi ha preso parte all’evento, per nulla intimorita dalla pioggia. “Non potevamo non esserci, siamo arrivati apposta dalla Sardegna – ha raccontato<b> Carmela</b> – bisogna crederci, bisogna credere di poter guarire. Fondamentale la prevenzione, io non ci davo tanto peso, ma è grazie a questa che ora sono qui e vorrei sensibilizzare proprio tutte le donne a fare prevenzione e a sostenere la lotta al tumore al seno”. Le iscritte sono arrivate da tutta l’Italia: oltre che dal Veneto e dai vicini Friuli Venezia Giulia e Trentino Alto Adige, e dalla Sardegna, anche dalla Lombardia, dall’Emilia Romagna, dalla Toscana, dalla Puglia, dalla Calabria, dalla Basilicata e dalla Sicilia.<br/><br/>Come sempre non è mancato l’aspetto coreografico, tutto di colore rosa: oltre alle gonne di tulle, ecco le cuffiette, i cerchielli per i capelli, le ghirlande di fiori, gli occhiali da sole, i fiocchetti, i cappellini.</p>
      <figure>
        <img src="http://oggitreviso.it/sites/default/files/sites/default/files/2017/unnamed%20%281%29_21.jpg"/>
      </figure>
      <p>D’obbligo oggi k-way, mantelline, ombrelli e anche improvvisati impermeabili fatti con i sacchetti per le immondizie, per lo più rosa. Non si sono fatte abbattere, per nulla dal maltempo.<br/><br/>In tante hanno scelto di esserci, per proseguire il cammino portato avanti da<b> Maratona di Treviso</b>, quello di contribuire al pagamento delle rate del mammografo acquistato dall’associazione Fiorot e installato nel dicembre 2016 nell’ospedale di Conegliano (dove è utilizzato dall’Ulss 2 Marca Trevigiana per lo screening e ha già effettuato 23.760 esami).<br/><br/>Quella di oggi è stata una giornata di festa, ma anche di testimonianza. “Non potevamo non esserci – ha detto Loretta – io e mia figlia Carla di 13 anni abbiamo camminato insieme con l’ombrello. Basta coprirsi e proteggersi, non abbiamo mai pensato di non venire per la pioggia”. Molte hanno camminato, ma più di qualcuna ha corso. E anche veloce. Come Serena Tonon, volontaria di Maratona di Treviso e dipendente della Farmacia Carli, che ha “seminato” tutte, tagliando per prima il traguardo. "La prevenzione per il tumore parte anche da uno stile di vita sano - ha affermato Serena - dobbiamo prenderci il tempo per noi, per stare bene, per correre o camminare all'aria aperta, non dimentichiamolo".<br/><br/>Inaugurato proprio in occasione della<b> Corri in rosa</b>, il primo “punto gentilezza” del comune di San Vendemiano che si è dotato anche di un assessore alla gentilezza, Mirco Zago (che ha le deleghe alle attività produttive, alla Protezione Civile, alla sicurezza e ai trasporti). Per mamme, papà e piccolini è stata infatti creata, grazie alla collaborazione con l’associazione Quel posto che cerchi c’è guidata da Donata Dileo, una “taverna” riscaldata con fasciatoi dove cambiare i piccolini. Oltre a partecipare, come ogni anno, alla corsa rosa con un gruppo di neomamme, quest’anno per la onlus l’impegno è stato doppio.<br/><br/>A concludere la mattinata la premiazione dei gruppi più numerosi, rispettivamente Joy Club - Fuel To Run, Le ragazze del Blues Bar, WeatElectrolux, Le Belle del Bar alle piscine da Veronica, CMI in Rosa e Atl-Etica San Vendemiano.</p>
    </article>
  </body>
</html>