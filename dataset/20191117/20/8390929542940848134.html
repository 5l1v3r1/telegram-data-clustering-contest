<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://life.hotnews.ro/stiri-muzica-23496662-lara-fabian-anuntat-cateva-ore-inainte-spectacol-nu-mai-ajunge-craiova.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T20:17:00+00:00"/>
    <meta property="og:title" content="Lara Fabian a anunţat cu câteva ore înainte de spectacol că nu mai ajunge în Craiova"/>
    <meta property="og:description" content="Artista Lara Fabian a anunţat, duminică, înainte cu câteva ore de spectacol, că nu mai ajunge în Craiova, din cauza unor probleme medicale, scrie Mediafax. Concertul, pentru care"/>
  </head>
  <body>
    <article>
      <h1>Lara Fabian a anunţat cu câteva ore înainte de spectacol că nu mai ajunge în Craiova</h1>
      <address><time datetime="2019-11-17T20:17:00+00:00">17 Nov 2019, 20:17</time> by <a rel="author">V.M.</a></address>
      <p><b>Artista Lara Fabian a anunţat, duminică, înainte cu câteva ore de spectacol, că nu mai ajunge în Craiova, din cauza unor probleme medicale, scrie Mediafax. Concertul, pentru care și-au cumpărat bilete peste 3.000 de spectatori, va fi reprogramat, potrivit organizatorilor.</b><br/><br/>Lara Fabian ar fi trebuit să participe duminică, de la ora 19.00, la un spectacol organizat de Opera Română din Craiova.<br/><br/>Potrivit unui comunicat trimis de artistă organizatorilor spectacolului şi dat publicităţii de reprezentanţi ai Operei Române Craiova, motivul anulării concertului ar fi o problemă medicală.<br/><br/>„Dragii mei, cu cea mai mare tristețe vă anunț că sunt nevoită să anulez spectacolele din această săptămână. În acest moment sunt total incapabilă să fiu pe scenă, aceasta fiind și recomandarea doctorului. Regret sincer ce se întâmplă și știu că acest lucru va cauza durere și probleme multora dintre voi. Îmi cer iertare din adâncul sufletului pentru toate neplăcerile create. Promit să mă revanșez. A voastră, Lara”, a scris artista în mesajul pe care l-a trimis către organizatori.<br/><br/>Cântăreața avea programate concerte și la Sala Palatului din București, pe 18 și 19 noiembrie.<br/><br/>Pe de altă parte, potrivit reprezentanţilor Operei Române Craiova, artista nu a fost plătită în avans.<br/><br/>Deşi erau invitaţi mai mulţi artişti să participe la acest spectacol, conducerea Operei Române Craiova a decis ca întreg concertul de duminică seara să fie anulat, urmând să fie reprogramat până la finalul anului.<br/><br/>Spectatorii nemulţumiţi pot solicita banii înapoi sau pot folosi biletele la următorul spectacol.<br/><br/>„Cei care vor dori să aştepte data reprogramării şi vor păstra biletele, o vor putea face. Au fost vândute peste 3.200 de bilete pentru acest spectacol, un record pentru instituţia noastră. Ne onorează că un public atât de mare ne-a investit cu încredere, iar responsabilitatea noastră este cu atât mai mare”, a declarat Antoniu Zamfir, directorul Operei Române Craiova.<br/><br/>Este pentru a doua oară când Lara Fabian anulează un concert în Craiova, din motive medicale.</p>
    </article>
  </body>
</html>