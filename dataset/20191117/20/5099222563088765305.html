<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23496677-dancila-nu-exclude-dea-buzna-dezbaterea-lui-iohannis-nu-stiu-inca-daca-duc.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T20:21:00+00:00"/>
    <meta property="og:title" content="Dăncilă nu exclude să dea buzna la dezbaterea lui Iohannis: Nu știu încă dacă mă duc"/>
    <meta property="og:description" content="Viorica Dăncilă nu exclude să se ducă peste Klaus Iohannis la dezbaterea pe care președintele a anunțat-o pentru marți. Întrebată la Antena 3 dacă se va duce peste șeful statului, Dăncilă a"/>
  </head>
  <body>
    <article>
      <h1>Dăncilă nu exclude să dea buzna la dezbaterea lui Iohannis: Nu știu încă dacă mă duc</h1>
      <address><time datetime="2019-11-17T20:21:00+00:00">17 Nov 2019, 20:21</time> by <a rel="author">C.D.</a></address>
      <p><b>Viorica Dăncilă nu exclude să se ducă peste Klaus Iohannis la dezbaterea pe care președintele a anunțat-o pentru marți. Întrebată la Antena 3 dacă se va duce peste șeful statului, Dăncilă a răspuns „Nu știu încă”. ​<br/></b><br/>Ea a insistat că refuzul președintelui de a participa la dezbatere „e o sfidare la adresa românilor”. <br/><br/>De asemenea, Dăncilă a spus că Iohannis o „urăște”.<br/><br/>„Cred că mă urăște pentru că sunt un om vertical. Nu sunt un om care să ia ordine”, a spus ea. <br/><br/>Școala Națională de Studii Politice și Administrative a anunțat că dezbaterea președintelui Klaus Iohannis cu formatori de opinie, jurnaliști și politologi va avea loc marți la Biblioteca Centrală Universitară.<br/><br/>Șeful statului a declarat miercuri, că nu acceptă un eveniment față în față cu candidatul PSD, Viorica Dăncilă: ”Voi organiza eu cu echipa mea o dezbatere așezată, marți seara, la care vor fi invitați să dezbată cu mine mandatul pe care l-am încheiat, planul pentru mandatul următor. Voi invita politologi, jurnaliști, formatori de opinie, va fi o discuție deschisă, care cu siguranță va fi pe placul românilor”<br/><br/>SNSPA spune că și-a manifestat deschiderea ”de a asigura un spațiu neutru de desfășurare a unei dezbateri, în contextul apropierii celui de-al doilea tur al alegerilor prezidențiale din România, pentru buna informare a opiniei publice și pentru cultura democratică a societății românești”.<br/><br/>”Având în vedere anunțul public al candidatului PNL de a organiza o dezbatere cu formatori de opinie, reprezentanți ai mass-media și politologi și în urma dialogului cu echipa de campanie a candidatului Klaus Iohannis, propunerea SNSPA a fost agreată. Evenimentul va avea loc marți, 19 noiembrie 2019, într-un spațiu neutru politic dar, în același timp, reprezentativ pentru societatea românească, respectiv în Aula Bibliotecii Centrale Universitare Carol I”, se precizează într-un comunicat de presă al SNSPA.<br/><br/>”Subliniem încă o dată importanța comunicării publice oneste, deschise, echilibrate, care să atingă teme esențiale privind modul în care funcționează instituțiile politice din România, modul în care s-a derulat mandatul actual al Președintelui României, precum și direcțiile și prioritățile care pot contribui la viitorul țării. Detaliile dezbaterii din 19 noiembrie vor fi comunicate public imediat după ce acestea vor fi agreate de toate părțile implicate în organizarea acestui eveniment”, mai transmite Școala Națională de Studii Politice și Administrative.</p>
    </article>
  </body>
</html>