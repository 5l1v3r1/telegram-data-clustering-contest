<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/17/trygve-hegnar-om-lan-bergs-politiske-mageplask-i-oslo-det-hele-ser-sykt-ut/"/>
    <meta property="og:site_name" content="Document"/>
    <meta property="article:published_time" content="2019-11-17T20:24:05+00:00"/>
    <meta property="og:title" content="Trygve Hegnar om Lan Bergs politiske mageplask i Oslo: «Det hele ser sykt ut»"/>
    <meta property="og:description" content="Mange reagerer på flommen av lovbrudd og det som virker å være mangel på ansvarlig og kompetent styring i Oslo. Også den erfarne pressemann og slugger-kommentator Trygve Hegnar tar bladet fra munnen, og fyrer løs."/>
  </head>
  <body>
    <article>
      <h1>Trygve Hegnar om Lan Bergs politiske mageplask i Oslo: «Det hele ser sykt ut»</h1>
      <address><time datetime="2019-11-17T20:24:05+00:00">17 Nov 2019, 20:24</time> by <a rel="author">Tore Kristiansen</a></address>
      <figure>
        <img src="https://www.document.no/wp-content/uploads/2019/11/hegnar-e1574025967250.jpg"/>
        <figcaption>
          <i>Foto: Jon Olav Nesvold / NTB scanpix</i>
        </figcaption>
      </figure>
      <p>Mange reagerer på flommen av lovbrudd og det som virker å være mangel på ansvarlig og kompetent styring i Oslo. Også den erfarne pressemann og slugger-kommentator Trygve Hegnar tar bladet fra munnen, og fyrer løs.</p>
      <p>En smilende MDG-politiker Lan Berg pryder ikke lenger mediene på daglig basis. Etter de massive avsløringene om lovbrudd i hennes etater i Oslo, har det blitt svært stille. Hun er blitt bortimot usynlig. Man spør seg: Hva skjer videre?</p>
      <p>Det har vært snakk om flere hundre tusen brudd på diverse lovbestemmelser i Oslo kommune.  Man kan trygt si at det <a href="https://www.vg.no/nyheter/innenriks/i/MRJ87J/tilsyn-mot-oslo-kommune-etter-avsloering-om-15000-lovbrudd"> danner seg et bilde</a> av et rødgrønt byråd helt uten styringskompetanse. Svært mye av dette har foregått i etater Samferdselsbyråd Lan Berg har ansvar for. Det er på «hennes vakt» det har sviktet.</p>
      <p>Flere hundre tusen lovbrudd, altså. Det høres nesten ubegripelig ut at slikt kan forekomme i en moderne rettsstat. Det hele oser lang vei av gjennomført skjødesløshet, bortimot total bevisstløshet og åpenbar inkompetanse hos de øverste ansvarlige.</p>
      <p>
        <b>Hegnar tordner</b>
      </p>
      <p>Kritikken har naturlig nok vært formidabel, fra en rekke hold. Blant dem som reagerer på hvordan byrådet opptrer, er redaktør Trygve Hegnar i Finansavisen/Kapital. <a href="https://finansavisen.no/leder/2019/11/12/7471768/hegnar-de-rodgronne-bor-vaere-litt-ydmyke-etter-250.000-lovbrudd">Hegnar tordner mot den rødgrønne styringen av Oslo</a>:</p>
      <p>– Det hele ser sykt ut, erklærer den erfarne pressemannen og samfunnskommentatoren.</p>
      <p>Hegnar er overrasket over at byrådet og i særdeleshet samferdselsbyråd Lan Berg ikke er villige til å ta de naturlige konsekvensene av skandalen de har ansvar for:</p>
      <p>– I parlamentarisk praksis går man av med så mange lovbrudd, på samme måte som private underleverandører må ta sitt ansvar for feil og lovbrudd (brudd på arbeidsmiljøloven) i sine selskaper, men ingen går i Oslo kommune. Byrådsleder Raymond Johansen holder en hånd over alle, skriver Hegnar i en lederartikkel i Finansavisen.</p>
      <p>
        <b>Mediene refser sine venner</b>
      </p>
      <p>Saken blir ekstra ille når vi vet hvordan byrådsleder Raymond Johansen tidligere, i den såkalte <a href="https://www.dagsavisen.no/oslo/veireno-skandalen-alle-far-kritikk-etter-soppelkrisa-i-oslo-1.1131090">Veireno-saken</a>, har vært tydelig på at det er nulltoleranse for å bryte arbeidsmiljøloven, en lov det rødgrønne byrådet nå altså selv har neglisjert til de grader.</p>
      <p>Også andre medier har vært krasse i sitt oppgjør med det rødgrønne byrådet i denne saken. Selv MDG og Lan Bergs betydelige hoff av klakører og vennligsinnede støttespillere i den venstreorienterte delen av pressen (det vil si så å si hele pressen), har ikke klart å svelge en slik skandale uten videre. Denne gangen har de rett og slett ikke klart å holde munn og verne om «sine».</p>
      <p>Det sier sitt at det var NRK som tok føringen i å grave i denne illeluktende materien. Da vet man det er alvorlige ting det dreier seg om. Der i huset er vanligvis ikke iveren etter å gå løs på rødgrønne partier særlig fremtredende.</p>
      <figure>
        <img src="https://www.document.no/wp-content/uploads/2019/10/lan-1024x576.jpg"/>
      </figure>
      <p>Også <a href="https://www.document.no/2019/10/19/skandalen-i-oslo-vokser-hvor-lenge-kan-lan-berg-klamre-seg-til-jobben/%20">Aftenpostens politiske journalist </a>Andreas Sletholm var i Dagsnytt 18 på NRK inne på at «hoder må rulle på politisk nivå».</p>
      <figure>
        <img src="https://www.document.no/wp-content/uploads/2019/10/sletholm-e1574026186235-1024x559.jpg"/>
      </figure>
      <p>Pressen klarte dog å sørge for at lovbrudds-bomben i Oslo kommune ikke smalt før høstens valg var vel i havn. Dermed unngikk man at skandaløse avsløringer bidro til at de rødgrønne gikk på et tap ved valget, noe som ellers lett kunne blitt resultatet.</p>
      <p>
        <b>Hvor blir det av konsekvensene?</b>
      </p>
      <p>Så langt ser ikke de mange lovbruddene ut til å ha fått nevneverdige følger for Lan Berg. Det høres lite til de unisone og kraftfulle krav om hennes avgang som burde være det eneste naturlige når slikt skjer i et demokrati.</p>
      <p>Selv  opposisjonspartiene ligger forbausende lavt, noe som kan ha sammenheng med at både Venstre og Høyre (ufattelig nok) har forsøkt å fri til MDG i et håp om å bygge nye allianser i styringen av hovedstaden. De vil derfor helst «være venner» med MDG-klikken, fremfor å gjøre sin plikt overfor velgerne ved å kreve konsekvenser av det uvesenet man har fått avdekket.</p>
      <p>Resultatet er at byråd Lan Berg ser ut til å få fortsette i sitt verv, selv etter å ha feilet så fundamentalt på sin post. Man kan bare undre seg på hva slags nye skader en slik person kan påføre byen de neste fire år, når hun nå har erfart hva hun faktisk kan slippe unna med.</p>
      <p>Det får være en liten, om enn mager trøst at man for tiden ser påfallende lite til den smilende og triumferende Lan Berg i mediene. Noen har kanskje hvisket henne i øret at hun bør ligge særdeles lavt en stund, og håpe at innbyggerne glemmer hennes politiske mageplask.</p>
      <p>Men trolig tar det ikke mange månedene før hun atter å banen med et bredt glis og nye, absurde påfunn knyttet til sykkelfelter, utemøbler, nedhugging av flotte trær, høner i byen og kjøttfritt kosthold. Verden skal jo fortsatt reddes, i regi av MDG.</p>
      <p>Det er nesten fire år før Oslos velgere får en ny sjanse til å gjøre noe med den farsen som utspilles i styringen av byen.</p>
      <h3>Støtt Document</h3>
      <p>Du kan enkelt sette opp et <b>fast, månedlig trekk med bankkort</b>:</p>
      <p>Eller du kan velge et <b>enkeltbeløp</b>:</p>
      <p>Du kan også overføre direkte til vårt kontonummer <b>1503.02.49981</b></p>
      <p>Vårt Vipps nummer er <b>13629</b></p>
      <p>For Paypal og SMS se vår<a href="https://www.document.no/stott-oss/">Støtt Oss-side.</a></p>
      <p>
        <a href="https://www.documentforlag.no/produkt/normlost/">Forhåndsbestill boken her til spesialpris!</a>
      </p>
      <figure>
        <a href="https://www.documentforlag.no/produkt/normlost/">
          <img src="https://www.document.no/wp-content/uploads/2019/09/bokannonse-normlost.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/10/19/skandalen-i-oslo-vokser-hvor-lenge-kan-lan-berg-klamre-seg-til-jobben/"/>
        <a href="https://www.document.no/2019/10/24/nytt-byrad-klart-i-oslo-lan-berg-enna-ikke-sparket/"/>
        <a href="https://www.document.no/2019/10/11/opposisjonen-kvesser-knivene-varsellampe-blinker-for-berg/"/>
        <a href="https://www.document.no/2019/09/24/kontrollutvalget-i-oslo-vil-granske-lan-marie-berg/"/>
        <a href="https://www.document.no/2019/06/17/gryende-beboeroppror-mot-mdgs-hensynslose-fremferd-i-oslo/"/>
        <a href="https://www.document.no/2019/09/06/mdgs-sykkel-satsning-i-oslo-en-fullkommen-fiasko/"/>
        <a href="https://www.document.no/2019/10/18/kommunerevisjonen-vil-undersoke-alle-lan-marie-bergs-etater/"/>
        <a href="https://www.document.no/2019/09/08/absurd-men-faktisk-mulig-lan-berg-kan-bli-ny-byradsleder-i-oslo/"/>
        <a href="https://www.document.no/2019/09/24/lan-marie-berg-ma-svare-for-ytterligere-250-lovbrudd/"/>
        <a href="https://www.document.no/2019/07/07/mdgs-elleville-pengebruk-finnes-det-spor-av-fornuft/"/>
      </related>
    </article>
  </body>
</html>