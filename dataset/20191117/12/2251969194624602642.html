<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/17/baldassarri-chiude-senza-punti-e-18esimo-a-valencia/1326003/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-17T12:34:33+00:00"/>
    <meta property="og:title" content="Baldassarri chiude senza punti: è 18esimo a Valencia"/>
    <meta property="og:description" content="MOTO 2 - Il pilota di Montecosaro ha chiuso il mondiale con il peggior piazzamento stagionale"/>
  </head>
  <body>
    <article>
      <h1>Baldassarri chiude senza punti: è 18esimo a Valencia</h1>
      <h2>MOTO 2 - Il pilota di Montecosaro ha chiuso il mondiale con il peggior piazzamento stagionale</h2>
      <address><time datetime="2019-11-17T12:34:33+00:00">17 Nov 2019, 12:34</time> by <a rel="author">Michele Carbonari</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F17%2Fbaldassarri-chiude-senza-punti-e-18esimo-a-valencia%2F1326003%2F">Condividi16</a><a href="https://twitter.com/intent/tweet?text=Baldassarri+chiude+senza+punti%3A++%C3%A8+18esimo+a+Valencia&amp;url=https%3A%2F%2Fwww.cronachemaceratesi.it%2F2019%2F11%2F17%2Fbaldassarri-chiude-senza-punti-e-18esimo-a-valencia%2F1326003%2F">Tweet</a>Email16 Condivisioni</p>
      <p> </p>
      <p>di <b>Michele Carbonari</b></p>
      <p><b>Il 10 marzo, in Qatar, conquistò la vittoria all’esordio stagionale. Oggi, a Valencia, chiude il mondiale di Moto 2 fuori dalla zona punti. È la fotografia del 2019 a due volti di Lorenzo Baldassarri, centauro di Montecosaro. Una partenza sprint con tre successi nelle prime quattro gare e una seconda parte di stagione sotto le aspettative che aveva creato su di se grazie ai primi sorprendenti risultati. Nel circuito “Ricardo Tormo” il pilota del team di Sito Ponsa fa registrare la peggiore qualifica dell’anno (23esima casella in griglia al semaforo verde), recupera cinque posizioni ma non va oltre il 18esimo posto alla bandiera a scacchi.</b> Difficile fare di più in un weekend sempre difficile, per di più in una gara ridotta a 16 giri a causa dei continui colpi di scena che hanno ritardato l’epilogo della precedente Moto 3, e per permettere lo svolgimento della Moto Gp alle 14. Baldassarri si può consolare per aver ritoccato il personale record di punti in Moto 2: 171, nove in più rispetto ai 162 conquistati la scorsa stagione chiusa al quinto posto nella generale. Incrementare il proprio bottino non è bastato per migliorare il piazzamento nella classifica, nel 2019 terminata al settimo posto. Brad Binder si aggiudica il 19esimo e ultimo appuntamento dell’anno, davanti a Luthi e Navarro.</p>
    </article>
  </body>
</html>