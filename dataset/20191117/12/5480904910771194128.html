<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sametovou-revoluci-v-liberci-pripomina-schod-s-havlovym-citatem/1822052?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T12:24:00+00:00"/>
    <meta property="og:title" content="Sametovou revoluci v Liberci připomíná schod s Havlovým citátem"/>
    <meta property="og:description" content="Liberec - Sametovou revoluci z listopadu 1989 ode dneška na vstupních schodech do liberecké radnice připomíná speciální schod z liberecké žuly. Je na něm Havlův citát a poděkování lidem, kteří se před 30 lety vzepřeli totalitě."/>
  </head>
  <body>
    <article>
      <h1>Sametovou revoluci v Liberci připomíná schod s Havlovým citátem</h1>
      <address><time datetime="2019-11-17T12:24:00+00:00">17 Nov 2019, 12:24</time> by <a rel="author" href="http://www.ctk.cz/" target="_blank">ČTK</a></address>
      <p>Liberec - Sametovou revoluci z listopadu 1989 ode dneška na vstupních schodech do liberecké radnice připomíná speciální schod z liberecké žuly. Je na něm Havlův citát a poděkování lidem, kteří se před 30 lety vzepřeli totalitě.</p>
      <slideshow>
        <figure>
          <img src="https://i3.cn.cz/6/1574027865_P201911170876101.jpg"/>
        </figure>
        <figure>
          <img src="https://i3.cn.cz/6/1574027898_P201911170876601.jpg"/>
        </figure>
        <figure>
          <img src="https://i3.cn.cz/6/1574027833_P201911170876001.jpg"/>
        </figure>
        <figure>
          <img src="https://i3.cn.cz/6/1574027307_P201911170873401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>"Sjednotili jsme se, že to bude citát Václava Havla jako představitele a symbolu sametové revoluce," řekl dnes ČTK primátor Jaroslav Zámečník (SLK). Symbolické je podle něj i umístění památníku na schodech radnice. "Na kterých se v posledních 130 letech psala historie tohoto města. A její součástí je i demonstrace před 30 lety právě zde na náměstí Dr. Edvarda Beneše a na těchto schodech, odkud mluvili řečníci," dodal primátor. Na čelní straně schodu je Havlův citát: "Život je radostná spoluúčast na zázraku bytí" a z boku poděkování: "Všem, kteří se v listopadu 1989 vzepřeli totalitě".</p>
      <p>Liberec si dnes dopoledne události z roku 1989 připomněl vzpomínkovou akcí. Na ní se rozdávalo i speciální vydání libereckého občasníku Vpřed, jak se měnil duch listu během listopadu a prosince 1989. Ještě 17. listopadu to byla jen hlásná trouba komunistické strany informující v titulním textu o zasedání uliční buňky KSČ. První informace o demonstracích ve městě se v novinách objevily o týden později, trvalo ještě ale další týden než se prosadili redaktoři, kteří chtěli pravdivě informovat o situaci ve městě. "Šéfredaktor byl pán, který už nechtěl nic rozhodovat, takže si vzal v podstatě neschopenku, a už jsme ho nikdy neviděli," později zhodnotil "boj o Vpřed" tehdejší fotograf Vpředu Milan Drahoňovský.</p>
      <p>Vzpomínková akce bude dnes pokračovat v Liberci od 17:11 v Šaldově divadle komponovaným pořad s písněmi a autentickými dokumenty. Pořad nese název 17 ZASTAVENÍ LISTOPADU a jeho součástí je křest knihy Liberec 89, sametová revoluce. Pořad bude v přímém přenosu vysílán na velkoplošné obrazovce umístěné na náměstí u radnice. Vzpomínkovou akci organizuje odpoledne v Liberci i místní buňka Milionu chvilek pro demokracii. Setkání začne v 16:30 u kostela sv. Antonína Velikého, součástí akce bude pochod na náměstí Dr. E. Beneše, kde účastníci vytvoří lidský řetěz a společně zavzpomínají.</p>
    </article>
  </body>
</html>