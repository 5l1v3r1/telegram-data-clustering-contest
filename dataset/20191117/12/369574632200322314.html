<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/belorusko-voli-novy-parlament-opozice-je-vuci-lukasenkovym-s/r~d4189220093411eaac60ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-17T12:22:07+00:00"/>
    <meta property="og:title" content="Bělorusko volí nový parlament, opozice je vůči Lukašenkovým slovům skeptická"/>
    <meta property="og:description" content="Podle Západu nedělní předčasné parlamentní volby prověří, nakolik upřímně míní autoritářský prezident svá slova o uvolnění tlaku vůči domácí opozici."/>
  </head>
  <body>
    <article>
      <h1>Bělorusko volí nový parlament, opozice je vůči Lukašenkovým slovům skeptická</h1>
      <address>
        <time datetime="2019-11-17T12:22:07+00:00">17 Nov 2019, 12:22</time>
      </address>
      <p>Podle Západu nedělní předčasné parlamentní volby prověří, nakolik upřímně míní autoritářský prezident svá slova o uvolnění tlaku vůči domácí opozici. Od poloviny 90. let mezinárodní pozorovatelé nepovažují hlasování v zemi za svobodné ani spravedlivé; ke sledování nedělních voleb se jich podle místních médií akreditovalo více než tisíc.</p>
      <p><a href="https://www.aktualne.cz/wiki/zahranici/belorusko/r~i:wiki:2163/">Běloruští</a> voliči, kterých je přes 6,8 milionu, z 513 kandidátů vybírají 110 budoucích členů Poslanecké sněmovny, dolní komory Národního shromáždění. <a href="https://www.aktualne.cz/wiki/zahranici/alexandr-lukasenko/r~i:wiki:3356/">Lukašenko</a> v rámci náznaků jistého uvolňování režimu připustil podle agentury Reuters účast ve volebním klání třem stovkám opozičních kandidátů.</p>
      <p>O obsazení 64 křesel v horní komoře, Senátu, rozhodovali voliči 7. listopadu.</p>
      <p>Představitelé opozice jsou ovšem ohledně zlepšování politické situace v zemi nadále skeptičtí. "Tyto volby nejsou ničím jiným než rituálem, jako tomu bylo v (bývalém) Sovětském svazu," míní podle AFP Ales Bjaljacki, šéf nevládní organizace Vjasna. Místopředseda opoziční Běloruské lidové fronty Alexej Janukevič je přesvědčený, že režim setrvá u "známého scénáře falzifikací".</p>
      <p>Volební účast v parlamentních volbách bývá v Bělorusku vysoká. Při předchozích volbách v roce 2016 přišlo hlasovat více než 74 procent registrovaných voličů. Volební střediska se dnes uzavřou ve 20:00 (18:00 SEČ).</p>
      <p>Bělorusku vládne 65letý Lukašenko jako prezident už 25 let. V poslední době nicméně uvolnil tvrdé potlačování opozice proti své vládě ve snaze vylepšit vztahy se Západem, zatímco ve vztazích s tradičním spojencem Ruskem se objevily určité neshody. Minsk především odmítl uznat ruskou anexi ukrajinského Krymu a Moskva na druhé straně omezila finanční výhody poskytované Bělorusku.</p>
      <p>V září se Bělorusko a Spojené státy dohodly na reciproční obnově diplomatického zastoupení na úrovni velvyslanců. Ambasadoři byli z Washingtonu a Minska odvoláni před deseti lety po západní kritice represí běloruského režimu proti opozici. Letos v březnu Bělorusko informovalo USA, že ruší omezení početního stavu amerických diplomatů v Minsku. V srpnu pak Minsk navštívil tehdejší bezpečnostní poradce Bílého domu John Bolton.</p>
      <p>Washington také naznačil, že by mohl dál zmírnit sankce vůči Bělorusku v závislosti na průběhu letošních parlamentních voleb a prezidentských voleb v příštím roce. Sankce přijaté kvůli Lukašenkovu potlačování oponentů USA a Evropská unie už uvolnily v roce 2016 po propuštění politických vězňů a některých reformách.</p>
    </article>
  </body>
</html>