<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826085.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T12:46:00+00:00"/>
    <meta property="og:title" content="احتمال یک تا ۳ سال حبس برای «نجفی»"/>
    <meta property="og:description" content="حمیدرضا گودرزی وکیل محمدعلی نجفی در گفت‌وگو با فارس، گفت: نظریه کارشناسان نسبت به نظریات قبلی بهتر بوده و همراه با تغییراتی است. "/>
  </head>
  <body>
    <article>
      <h1>احتمال یک تا ۳ سال حبس برای «نجفی»</h1>
      <address>
        <time datetime="2019-11-17T12:46:00+00:00">17 Nov 2019, 12:46</time>
      </address>
      <p>وکیل محمدعلی نجفی از برگزاری دادگاه موکلش در تاریخ ۶ آذر خبر داد و گفت: ۱۷ ابهام به نظریه جدید کارشناسی وارد است و چنانچه قتل شبه‌عمد تأیید شود، یک تا ۳ سال حبس در انتظار شهردار اسبق تهران خواهد بود.</p>
      <p>حمیدرضا گودرزی وکیل محمدعلی نجفی در گفت‌وگو با فارس، گفت: نظریه کارشناسان نسبت به نظریات قبلی بهتر بوده و همراه با تغییراتی است. </p>
      <p>وی ادامه داد: در نظریه قبلی کارشناسان معتقد بودند شلیک گلوله مستقیم به قفسه سینه اصابت کرده اما اکنون معتقدند «شلیک غیرمستقیم» اصابت شده است. </p>
      <p>وی ادامه داد: همچین کارشناسان معتقدند گلوله ابتدا به دست و سپس خارج شده و به صورت «زاویه‌دار» به قفسه سینه خورده است و این دلایل درها را برای دفاع قتل شبه‌عمد باز می‌کند. </p>
      <p>وکیل شهردار اسبق تهران گفت: جلسه مجدد دادگاه، 6 آذر ماه برگزار می‌شود و چنانچه قتل شبه‌عمد تأیید شود، حداقل یک سال و حداکثر 3 سال مجازات در نظر گرفته خواهد شد.</p>
      <p>وی با اشاره به اینکه پرونده ابهامات زیادی دارد،‌گفت: تقاضای رفع این ابهامات را داده‌ایم، ما 17 نقطه ابهام را مشخص و تعریف کرده‌ایم چرا که معتقدیم باید زوایا روشن شود.</p>
      <p>گودرزی گفت: ما معتقد بودیم که گلوله دفرمه شده اما کارشناسان این موضوع را نپذیرفتند و در نظریه جدید معتقدند دفرمه شدن گلوله به دلیل اصابت به دست بوده نه اصابت به سطوح دیگر بنابر این تغییرات بنیادی در نظریه جدید اتفاق افتاده است. </p>
      <p>این وکیل دادگستری گفت:‌به عنوان نمونه 6کارشناس شامل 3 کارشناس اسلحه و 3 کارشناس پزشک قانونی در این پرونده باید رأی و نظر خود را بدهند در حالی که یکی از پزشکان قانونی نظریه خود را اعلام نکرده است یا به طور  غیرتخصصی امضاء‌ها ر انجام داده و مشخص نیست که کارشناس اسلحه نظر داده یا کارشناس پزشکی قانونی.</p>
      <p>گودرزی تصریح کرد: همچنین کارشناسان در نظریه خود معتقد بودند شلیک گلوله در داخل وان بوده یعنی مرحوم «میترا استاد» به عقب رفته و داخل وان افتاده و بعد گلوله به بدنش اصابت کرده در حالی که اگر چنین بود داخل وان باید از خون پر می‌شد اما اینگونه نبوده و نشان می دهد گلوله خارج از وان اصابت کرده است.</p>
      <p>وی گفت: یکی دیگر از نقاط ابهام مطرح شده این بوده که گلوله زیر استخوان ترقوه چپ اصابت کرده و نشان می‌دهد گلوله به صورت کج از بالا خورده و باید پزشکی قانونی نظر بدهد؛ اگر گلوله  از دست خارج و به قسفه سینه اصابت می‌کرد به دلیل قدرت شلیک، از آن طرف بدن خارج می‌شد در حالی که این نشان می‌دهد گلوله ابتدا به یک جای سفتی برخورد کرده و فشار و قدرتش گرفته شده و به صورت کج از بالا زیر استخوان ترقوه چپ خورده است.</p>
      <p>این وکیل دادگستری گفت: از طرفی دیوان عالی کشور خواسته بود که تصویر روشنی کارشناسان نسبت به اینکه گلوله به دست و سپس به قفسه اصابت کرده ارائه دهند چرا که در پرونده تصویر روشنی وجود نداشت و باید مستنداتی بدهند، دادگاه نیز در این خصوص از کارشناسان خواست تا صراحتا در این خصوص نظر بدهند اما در این نظریه جدید مستندات ارائه نشده است. </p>
      <p>وی گفت: بنابر این در دادرسی که قرار است انجام شود نمی‌توان تمام موارد را ارائه کرد چرا که اگر دادگاه از کارشناس سوال کند او باید ابتدا مشاوره انجام دهد و بعد نظر دهد و در نتیجه دادرسی مشکل‌دار می‌شود.</p>
      <p>گودرزی گفت: دادگاه ابهامات ما را به کارشناسان ابلاغ نکرده در نتیجه فقط وقت رسیدگی صادر شده و چون در جلسه محاکمه نمی‌توان فی‌البداهه پاسخ داد در نتیجه ابهامات هم برطرف نخواهد شد و این موضوع با عرف قضایی ما نیز تطابق ندارد.</p>
      <p>وکیل شهردار اسبق تهران گفت: چنانچه قتل عمد ثابت شود سه تا 10 سال حبس در انتظار موکلم خواهد بود. </p>
      <figure>
        <img src="https://media.farsnews.com/Uploaded/Files/Images/1398/04/31/13980431000768636994024975466203_25199_PhotoL.jpg"/>
      </figure>
      <p>محمدعلی نجفی، شهردار اسبق تهران خرداد امسال میترا استاد همسر دوم خود را به قتل رساند و از سوی شعبه نهم دادگاه کیفری یک استان تهران به ریاست قاضی کشکولی به قصاص محکوم شد اما دیوان عالی کشور در تحقیقات این پرونده، نقصهایی مطرح کرد و در نتیجه قرار شد محاکمه مجدد تکرار شود.</p>
      <p>اولیای دم مرحوم میترا استاد البته از قصاص نجفی گذشتند اما عمدی یا غیرعمدی بودن قتل در میزان مجازات ناشی از جنبه عمومی جرم تاثیر دارد.</p>
    </article>
  </body>
</html>