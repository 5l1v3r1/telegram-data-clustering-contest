<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/17/problemyt-s-falshivite-bolnichni-idval-ot-haosa-v-zdravnata-sistema.429908"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T12:19:00+00:00"/>
    <meta property="og:title" content="Проблемът с фалшивите болнични идвал от хаоса в здравната система"/>
    <meta property="og:description" content="Да не се плаща първият ден - малоумие, някой искал да покаже какъв мъж е | Dnes.bg"/>
  </head>
  <body>
    <article>
      <h1>Проблемът с фалшивите болнични идвал от хаоса в здравната система</h1>
      <h2>Да не се плаща първият ден - малоумие, някой искал да покаже какъв мъж е</h2>
      <address><time datetime="2019-11-17T12:19:00+00:00">17 Nov 2019, 12:19</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>"Тази идея, че работниците ще спрат да си взимат болнични, защото няма да им се плаща първият ден, по малоумие е равна на идеята да започнем да удържаме по 20% от средствата от всички обществени поръчки, за да спрат работодателите да крадат и да корумпират политиците". Това каза пред БНР Димитър Манолов, президент на КТ "Подкрепа" и член на Надзорния съвет на НОИ, в коментар за идеята на управляващата коалиция да отпадне плащането за първия ден болнични.</p>
      <p>"Някой се е разбрал с някого на четири очи нещо, на гърба на всички останали, и то е хвърлено на масата, за да може някой да покаже какъв е мъж. Това е нещо, което е в състояние да разтресе цялата държава и го направи. Цялата идея е глупава… Логично би било болничният да се плаща от осигурителната система, доколкото всички ние плащаме осигурителни вноски за временна нетрудоспособност", допълни Манолов в предаването "Неделя 150".</p>
      <p>Според него точенето на социалните системи в нашата държава за някои хора се е превърнало в много приличен бизнес.</p>
      <p>"Има субекти, които се занимават само с това. Има регистрирани дружества, в които са назначени обикновено възрастни хора, които не се занимават с нищо друго, освен с това да отчитат болнични листа. Не внасят никакви осигурителни вноски, а теглят средства от тази система. Само в София на органите на властта и на прокуратурата са предадени данни за над 400 такива дружества", обясни той.</p>
      <p>Димитър Бранков, зам.-председател на БСК, подчерта, че не е удачно предложението да се прокарва между първо и второ гласуване на бюджета.</p>
      <p>"Става дума за много кратко време. А това, което на нас в БСК ни липсва, е един всеобхватен и пълен анализ на ситуацията", каза той.</p>
      <p>По думите му е важно да се изясни кои са издателите на болничните и кои са ползвателите.</p>
      <p>"Нашите лични лекари издават само 20% от болничните листа. Голяма част от издадените болнични са в болничната помощ. Това е феномен, свързан със състоянието и негативните тенденции в здравеопазването. Моето подозрение е, че една немалка част от издадените и ползвани дни са в държавния сектор", обясни Бранков.</p>
      <p>За него проблемът е сериозен, защото числата показват негативни тенденции и трябва да се намерят експертни решения.</p>
      <p>Бившият социален министър Ивайло Калфин посочи, че без никаква процедура са измислени действия, които нямат никакъв практически смисъл, освен че наказва много хора.</p>
      <p>"Това няма да реши проблемите със злоупотребите. Няма да облекчи работодателите… Очевидно има проблем, но той трябва да се реши със съответния подход. Едно е да се бориш със злоупотребите, друго е да приемаш едно безсмислено решение. Оттук нататък започват едни смешни изключения, които го правят още по-объркано", смята той.</p>
      <p>Според Калфин всичко е абсолютно безсмислено действие от гледна точка на социални или здравни политики, "действие, което е за почесване на егото на един от коалиционните партньори".</p>
      <p>"Ако има проблем с фалшивите болнични, то той трябва да се реши, независимо къде ще преместим плащането. Основното за болничните листа е свързано с работата на здравната система. Докато не влезе електронна здравна карта, докато не влезе прозрачна здравна система – с електронно здравеопазване, изписване на фактури и болнични листа, няма как да има добър контрол. Някой трябва да подреди здравната система", категоричен е Калфин.</p>
      <p>Димитър Манолов, Димитър Бранков и Ивайло Калфин коментираха и темата за втория стълб на пенсионната система.</p>
      <p>Според тях е необходима повече информация и повече инвестиционна култура – хората да се интересуват от натрупалата се сума. Новото предложение се опитва да гарантира внесените от лицето суми, вноски. Структурният проблем няма да бъде преодолян с повишаване на вноските, защото няма осигурително пространство, което да позволи увеличаване на вноските, затова системата трябва да бъде препроектирана.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/16/ako-vlastta-ne-ottegli-praviloto-za-bolnichnite-stachka.429881"/>
        <a href="https://www.dnes.bg/obshtestvo/2019/11/15/goranov-za-bolnichnite-koi-go-bil-predlojil-tova-e-tehnologiia.429751"/>
        <a href="https://www.dnes.bg/politika/2019/11/15/pyrviiat-den-ot-bolnichnite-shte-se-plashta-pri-bolno-dete-i-trudova-zlopoluka.429712"/>
      </related>
    </article>
  </body>
</html>