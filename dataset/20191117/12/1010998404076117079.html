<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/benzema-s-priziv-pozvolete-mi-da-igraja-za-druga-darzhava.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T12:30:00+00:00"/>
    <meta property="og:title" content="Бензема с призив: Позволете ми да играя за друга държава"/>
    <meta property="og:description" content="Той беше отстранен от тима на Франция заради изнудване на съотборник"/>
  </head>
  <body>
    <article>
      <h1>Бензема с призив: Позволете ми да играя за друга държава</h1>
      <h2>Той беше отстранен от тима на Франция заради изнудване на съотборник</h2>
      <address>
        <time datetime="2019-11-17T12:30:00+00:00">17 Nov 2019, 12:30</time>
      </address>
      <p>Футболистът на "Реал" Мадрид Карим Бензема остава без повиквателна за националния тим на Франция за пореден път. По-точно от края на 2015 г., когато стана ясно, че е изнудвал своя съотборник Матийо Валбуена заради неприлично видео.</p>
      <p>Нападателят пропусна европейско и световно първенство и вече няма надежда, че ще облече националната фланелка, за това крои планове да заиграе за друг отбор, особено след категоричното "Не" на президента на Френската футболна федерация Ноел Льо Грае, който преди дни обяви, че кариерата на футболиста при "петлите" е приключила.</p>
      <figure>
        <iframe data-src="https://twitter.com/Benzema/status/1195742763326857216?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Ноел, смятах, че няма да се бъркаш в решенията на селекционера. Имай предвид, че единствено аз ще сложа край на кариерата си в националния тим. След като смяташ, че съм приключил, позволи ми да играя за някоя от страните, в които мога, и ще видим какво ще стане тогава.", написа Бензема в социалните мрежи.</p>
      <p>Футболистът на "Реал" Мадрид е вече на 32 години и плановете му да облече друга национална фланелка, след като изигра 81 срещи за французите, граничат с невъзможното.</p>
      <p>Според испанското издание "Марка" Бензема има най-голям шанс да изиграе за Алжир, от където са и корените му. Но първо френската страна трябва да отнеме гражданството му, а африканската да му даде такова. След това ФИФА трябва да разгледа случая и да свика комисия, която да гласува решението.</p>
      <p>Тази процедура може да бъде доста тромава и да се проточи с години.</p>
    </article>
  </body>
</html>