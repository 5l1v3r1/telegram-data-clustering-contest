<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf%ce%b9-%ce%b2%ce%ad%ce%bb%ce%b3%ce%bf%ce%b9-%cf%83%ce%ba%ce%ad%cf%86%cf%84%ce%bf%ce%bd%cf%84%ce%b1%ce%b9-%ce%bd%ce%b1-%ce%b1%cf%80%ce%b1%ce%b3%ce%bf%cf%81%ce%b5%cf%8d%cf%83%ce%bf%cf%85%ce%bd.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T12:34:54+00:00"/>
    <meta property="og:title" content="Οι Βέλγοι σκέφτονται να απαγορεύσουν την κυκλοφορία μοτοσυκλετών στην πόλη των Βρυξελλών!"/>
    <meta property="og:description" content="Απίστευτο κι όμως αληθινό. Η βελγική κυβέρνηση μελετά την περίπτωση να απαγορεύσει την κυκλοφορία μοτοσυκλετών στην πρωτεύουσα της χώρας και ο λόγος έχει να κάνει με την πρόθεσή της να μειωθούν οι εκπομπές ρύπων στην ατμόσφαιρα!"/>
  </head>
  <body>
    <article>
      <h1>Οι Βέλγοι σκέφτονται να απαγορεύσουν την κυκλοφορία μοτοσυκλετών στην πόλη των Βρυξελλών!</h1>
      <address>
        <time datetime="2019-11-17T12:34:54+00:00">17 Nov 2019, 12:34</time>
      </address>
      <p>
        <b>Απίστευτο κι όμως αληθινό. Η βελγική κυβέρνηση μελετά την περίπτωση να απαγορεύσει την κυκλοφορία μοτοσυκλετών στην πρωτεύουσα της χώρας και ο λόγος έχει να κάνει με την πρόθεσή της να μειωθούν οι εκπομπές ρύπων στην ατμόσφαιρα!</b>
      </p>
      <p>Με μια κίνηση που πάει ενάντια σε κάθε λογική, η αρμόδια επιτροπή του φλαμανδικού κράτους (ονόματι “Το περιβάλλον των Βρυξελλών”) θα ξεκινήσει μέσα στο 2020 μια μελέτη που θα σχετίζεται με οποιαδήποτε μορφή ρύπων εκπέμπουν οι μοτοσυκλέτες κατά τη λειτουργία τους. Όταν αυτή ολοκληρωθεί και βγάλουν τα συμπεράσματά τους, τότε θα αποφασίσουν αν και εφόσον απαγορεύσουν την κυκλοφορία τους σε συγκεκριμένες περιοχές της πρωτεύουσας του Βελγίου.</p>
      <figure>
        <img src="https://www.pentapostagma.gr/wp-content/uploads/2019/11/moto-1.jpg"/>
      </figure>
      <p>Όμως, η βελγική ομοσπονδία αυτοκινήτου και μοτοσυκλέτας (Febiac) δεν φαίνεται να συμφωνεί και σύμφωνα με την εφημερίδα “Het Laatste Nieuws” αποκάλεσε την όλη κίνηση σαν καθαρή πρόκληση και επιφυλάσσεται για τις δικές της ενέργειες. Από την άλλη, η εφημερίδα “The Brussels Times” κάνει αναφορά για μια γαλλική μελέτη, σύμφωνα με την οποία τα μηχανοκίνητα δίκυκλα εκπέμπουν έως και έντεκα φορές περισσότερο μονοξείδιο του άνθρακα και έξι φορές περισσότερο οξείδιο του αζώτου από τα αυτοκίνητα, καθόσον οι καινούριες μοτοσυκλέτες συμμορφώνονται με το πρότυπο Euro4 ενώ τα τετράτροχα με το αντίστοιχο Euro6. Κάτι τέτοιο βέβαια έρχεται σε πλήρη αντίθεση με τη συνολική άποψη ότι οι μοτοσυκλέτες όχι μόνο είναι καλύτερες για το περιβάλλον όσον αφορά στις εκπομπές ρύπων αλλά βοηθούν και με άλλους τρόπους στην όλη κατάσταση, μειώνοντας σημαντικά την κυκλοφοριακή συμφόρηση. Αφήστε που μένουν και κατά πολύ μικρότερο χρονικό διάστημα στους δρόμους, οπότε ευνόητο είναι να ρυπαίνουν πολύ λιγότερο από τα ακινητοποιημένα πολύτροχα.</p>
      <figure>
        <img src="https://www.pentapostagma.gr/wp-content/uploads/2019/11/image-1-4.jpg"/>
      </figure>
      <p>Από την πλευρά της, η εφημερίδα “La Dernière Heure” αναφέρει ότι κάποιες πρώτες αναλύσεις δείχνουν ότι οι μοτοσυκλέτες στις Βρυξέλλες ευθύνονται για το 6% των συνολικών εκπομπών CO2, το 0,2% των εκπομπών αζώτου και το 0,4% της λεπτόκοκκου σκόνης. O Philippe Dehennin, πρόεδρος της Febiac, δήλωσε χαρακτηριστικά: – “Αυτό το είδος συλλογισμών είναι “απλοϊκό”, καθόσον απευθύνεται σε μια μειοψηφία των χρηστών του οδικού δικτύου και επειδή έχει αποδειχθεί ότι η καθημερινή κυκλοφοριακή συμφόρηση θα μπορούσε να μειωθεί κατά 40% εάν μόνο το 10% των οδηγών επέλεγε να μετακινηθεί με μοτοσυκλέτα αντί για αυτοκίνητο! Καλούμε την κυβέρνηση να εξετάσει το όλο θέμα με διαφορετικό τρόπο και όχι να ανακοινώνει ενδεχόμενη απαγόρευση. Η ευρωπαϊκή νομοθεσία επέλεξε να ρυθμίσει αρχικά όλα τα μεγάλα οχήματα και μετά τα μικρότερα (μοτοποδήλατα και μοτοσυκλέτες), ενώ δεν πρέπει να ξεχνάμε την υποχρεωτική εφαρμογή των προδιαγραφών Euro5 σε όλα τα μηχανοκίνητα δίκυκλα από το 2020”.</p>
      <p>Πηγή: zougla.gr (Νίκος Βιτσιλάκης)</p>
    </article>
  </body>
</html>