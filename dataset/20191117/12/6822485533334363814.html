<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826080.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T12:18:00+00:00"/>
    <meta property="og:title" content="وزارت اطلاعات: عوامل اصلی اغتشاشات دو روز گذشته شناسایی شده‌اند/ برقراری امنیت و آرامش را وظیفه خود می‌دانیم"/>
    <meta property="og:description" content="به گزارش الف، متن بیانیه وزارت اطلاعات به این شرح است:"/>
  </head>
  <body>
    <article>
      <h1>وزارت اطلاعات: عوامل اصلی اغتشاشات دو روز گذشته شناسایی شده‌اند/ برقراری امنیت و آرامش را وظیفه خود می‌دانیم</h1>
      <address>
        <time datetime="2019-11-17T12:18:00+00:00">17 Nov 2019, 12:18</time>
      </address>
      <p>وزارت اطلاعات با صدور بیانیه‌ای درباره مسائل پیش آمده پس از اجرای طرح مدیریت مصرف سوخت اعلام کرد که عوامل اصلی اغتشاشات دو روز گذشته شناسایی و اقدام مناسب در حال انجام است.</p>
      <p>به گزارش الف، متن بیانیه وزارت اطلاعات به این شرح است:</p>
      <p>با توجه به بیانات ارزشمند مقام معظم رهبری مد ظله العالی در خصوص مسائل پیش آمده پس از اجرای طرح مدیریت مصرف سوخت، به آگاهی ملت شهید پرور می رساند؛ این وزارت خانه ضمن نصب العین قرار دادن منویات معظم له و توجه دادن همه مسئولین امر به وظایف خود، برخورد با اشرار را وظیفه خود می داند و با هرگونه عوامل ناامنی و برهم زدن امنیت و آرامش ملت شریف، برخورد قاطع می نماید.</p>
      <p>ضمناً، عوامل  اصلی اغتشاشات دو روز گذشته شناسایی و اقدام مناسب در حال انجام است که نتیجه آن، متعاقباً به آگاهی ملت شریف خواهد رسید.</p>
      <p>یقیناً دشمنان دلبسته به این اغتشاشات همچون گذشته دستاوردی جز شرمندگی و سرافکندگی نخواهند داشت.</p>
      <p>برقراری امنیت و آرامش مردم شریف و ملت عزیز ایران را وظیفه دینی و ملی خویش می دانیم و به رهبر فرزانه و مردم سربلند کشور اطمینان می دهیم که در این راه از هیچگونه مجاهدتی دریغ نخواهیم کرد.</p>
    </article>
  </body>
</html>