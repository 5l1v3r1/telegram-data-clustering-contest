<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/lidri-teto-zeme-by-meli-prestat-lhat-a-krast-rika-ucastnice-demonstrace-20191117.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T12:11:00+00:00"/>
    <meta property="og:title" content="Co by demonstranti vzkázali Babišovi? Deník vyzpovídal lidi na Letné"/>
    <meta property="og:description" content="V sobotu 16. listopadu se na pražské Letné uskutečnila obrovská demonstrace namířená především proti Andreji Babišovi. Podle pořadatelů ze spolku Milion chvilek se jí zúčastnilo na 300 tisíc lidí. Část z nich přijela z různých koutů České republiky. Anketní otázka redaktora Deníku zněla: &quot;Proč jste tady a co byste vzkázali premiérovi a prezidentovi?&quot;"/>
  </head>
  <body>
    <article>
      <h1>Co by demonstranti vzkázali Babišovi? Deník vyzpovídal lidi na Letné</h1>
      <address><time datetime="2019-11-17T12:11:00+00:00">17 Nov 2019, 12:11</time> by <a rel="author">Jan Prokeš</a></address>
      <p><b>Marie Kučerová, Smržovka:<br/></b>Lídři této země by měli přestat lhát a krást. A měli by odstoupit. Prezident s premiérem tvoří dobře fungující tandem, za současný marasmus ale nemohou jen oni. Zodpovědní jsou i jejich voliči. Většině je zkrátka bližší košile než kabát a mnoho lidí se nechá snadno zmanipulovat. Tak to nejspíš bude vždy, ale na druhou stranu je to možné využít i „z druhé strany“. To znamená snažit se přesvědčit tento typ lidí o jiné volbě. To by mohlo přinést alespoň dočasně pozitivnější stav.</p>
      <figure>
        <img src="https://g.denik.cz/63/21/dsc09392_denik-630.jpg"/>
      </figure>
      <figure>
        <img src="https://g.denik.cz/63/94/dsc09394x_denik-630.jpg"/>
      </figure>
      <p><b>Jaroslav Buldra, Plzeň:<br/></b>Nelíbí se mi jejich vystupování a přístup k obyvatelům této země. Nás si, pane Babiši a Zemane, nekoupíte. Odzvonilo vám a brzy uslyšíte pekelné zvony, jak vyzvánějí hudbu AC/DC. Vysmíváte se nám, ale to se vám může vymstít. Mohli byste také přes ta ústa dostat.</p>
      <figure>
        <img src="https://g.denik.cz/63/88/demonstrace-proti-babisovi-letna-2-new4-12_denik-150-3x2.jpg"/>
      </figure>
      <aside>
        <a href="https://www.denik.cz/z_domova/letna-zive-zacina-dalsi-protest-proti-babisovi-a-za-nezavislost-justice-20191116.html">Zbavte se Agrofertu, nebo odstupte. Proti Babišovi demonstrovaly statisíce lidí Přečíst článek ›</a>
      </aside>
      <figure>
        <img src="https://g.denik.cz/63/ea/dsc09398x_denik-630.jpg"/>
      </figure>
      <p><b>Lukáš Š., Český Krumlov<br/></b>Ať přestanou otravovat tuto zemi a předají moc někomu, kdo to myslí dobře. Odejít by měli všichni včetně sociálních demokratů, kteří vládu legitimizují. Kdybych nevěřil, že se to může stát, tak bych sem nechodil. A díky té víře si i myslím, že má smysl, aby demonstrace pokračovaly. Lidé u moci by měli vědět, že ne všichni se necháme koupit, a už vůbec ne za naše vlastní peníze.</p>
      <figure>
        <img src="https://g.denik.cz/63/75/dsc09401x_denik-630.jpg"/>
      </figure>
      <p><b>Ivana Marešová, Praha<br/></b>Svoboda znamená pravdu, pravda znamená život a ten si pravdu zaslouží. Přeji si, aby prezident a premiér pravdě nebránili. Svoboda je totiž zdravá a když budeme svobodní, budeme i zdraví. Bez ohledu na to, jestli jsme třeba nevidomí nebo jako já na vozíku. Protože nejdůležitější je mít zdravé srdce.</p>
      <figure>
        <img src="https://g.denik.cz/63/66/letna-2-demonstrace-proti-babisovix_denik-150-3x2.jpg"/>
      </figure>
      <aside>
        <a href="https://www.denik.cz/z_domova/demonstrace-proti-andreji-babisovi-prijeli-i-sedlaci-s-traktory-20191116.html">Pražská kavárna? Nesmysl, vzkazují sedláci. Na Letnou přijeli i s traktory Přečíst článek ›</a>
      </aside>
      <figure>
        <img src="https://g.denik.cz/63/55/dsc09420x_denik-630.jpg"/>
      </figure>
      <p><b>Helena Tisovská, Nový Jičín<br/></b>Jsem tu, protože mi záleží na zachování svobody médií, úcty a důstojnosti. Záleží mi na tom, aby si lidé zachovali čest a nezapomínali na minulost. Přišla jsem s transparentem, na kterém jsou podobizny Miloše Zemana, Andreje Babiše, Tomia Okamury a obou Klausů. To jsou totiž podle mě hlavní a vzájemně si notující představitelé sil, které útočí na zmíněné hodnoty.</p>
    </article>
  </body>
</html>