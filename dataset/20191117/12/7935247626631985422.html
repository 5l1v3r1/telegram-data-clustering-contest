<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/dunya-endiseyle-izliyor-okla-saldiriyorlar-215343h.htm"/>
    <meta property="og:site_name" content="OLAY"/>
    <meta property="article:published_time" content="2019-11-17T12:02:58+00:00"/>
    <meta property="og:title" content="Dünya endişeyle izliyor! Okla saldırıyorlar"/>
    <meta property="og:description" content="Barışçıl protestolar şeklinde başlayıp şiddete evrilen Hong Kong'da sokak olaylarının daha ne kadar süreceği belirsizliğini koruyor."/>
  </head>
  <body>
    <article>
      <h1>Dünya endişeyle izliyor! Okla saldırıyorlar</h1>
      <h2>Barışçıl protestolar şeklinde başlayıp şiddete evrilen Hong Kong'da sokak olaylarının daha ne kadar süreceği belirsizliğini koruyor.</h2>
      <address>
        <time datetime="2019-11-17T12:02:58+00:00">17 Nov 2019, 12:02</time>
      </address>
      <p>Çin'in Hong Kong Özel İdari Bölgesi'nde haziran ayından bu yana süren kitlesel protestolar, yerini şiddet olaylarına bırakırken, zanlıların Çin'e iade yasa tasarısına karşı başlayan barışçıl gösterilerin polisle siviller arasında çatışmaya dönüşmesi halkta endişeye neden oluyor. Kent, sakin geçen cumartesinin ardından bugün yeniden protestolara sahne oluyor. </p>
      <p>Göstericilerin, işgal ettikleri Polytechnic Üniversitesi önünde kurulan barikatları temizlemeye çalışanlara tuğla fırlatması üzerine polis, üniversite çevresindeki yolları trafiğe kapattı. Üniversite kampüsüne sevk edilen yüzlerce polis, protestoculara göz yaşartıcı gaz ve tazyikli suyla müdahale etti.</p>
      <p>Bazı protestocular polis araçlarına molotofkokteyli atarken, güvenlik güçleri ile göstericiler arasındaki çatışma üniversite yakınındaki Cross-Harbour Tüneli'ne taşındı.</p>
      <p>Tünel girişindeki üst geçitten alevler yükselirken, tünele yaklaşan polis araçları yola dizili tuğlalar nedeniyle ilerleyemedi.</p>
      <p>Üniversitenin kapısında emniyeti sağlayan polis yetkilisi, AA muhabirine yaptığı açıklamada, kampüste bir arkadaşının göstericilerin attığı okla yaralandığını belirtti. Diğer yandan Eğitim Bürosu, güvenlik endişeleri nedeniyle bir haftadır eğitime ara verilen Hong Kong'da pazartesi günü de hiçbir okulda eğitim yapılmayacağını duyurdu.</p>
      <p>Hong Kong'da yaz başından bu yana devam eden protestolarda, son haftalarda protestocular ile polis arasındaki çatışma ve şiddet olayları arttı.</p>
      <p>Polis, gösterilerin altıncı ayında ilk kez 11 Kasım'da protestoculara karşı gerçek mermi kullandı, bir gösterici vurularak yaralanmıştı.</p>
      <p>Göstericiler bu hafta başında üniversite kampüslerini ve kent merkezlerini işgal etmişti. Güvenlik güçleri, dün itibarıyla öğrenci ve protestocuların işgal ettiği 10'dan fazla üniversite kampüsünden çoğunda kontrolü ele almıştı, işgal sadece Polytechnic Üniversitesi'nde devam etmişti. Hafta başında başlayan üniversite işgalleri nedeniyle birçok üniversite, 2019'un son iki ayında ders yapılmayacağını duyurmuş, yüzlerce yabancı öğrenci Hong Kong'dan ayrılmıştı.</p>
      <p>Resmi verilere göre kentte hazirandan bu yana 3 bin 560 protestocu gözaltına alındı. Normal şartlarda hayatın 24 saat aktığı Hong Kong'da halk, özellikle geceleri meydana gelen şiddet olaylarından kaçınmak için karanlık çökmeden evlerine dönmeyi tercih ediyor. Yerel esnafın yanı sıra küresel gıda, teknoloji ve giyim markalarının da kentteki dev mağazalarını ya hiç açmaması ya da akşam olmadan kepenk indirmesi dikkati çekiyor.</p>
      <p>Kent içi ulaşımda büyük kolaylık sağlayan Hong Kong metrosu ise protestoların en fazla etkilediği ulaşım araçlarının başında geliyor. Önceleri gece yarısına kadar taşımacılık hizmeti sağlayan trenler, artık sadece saat 22.00'ye kadar işliyor.</p>
      <p>Protesto ve şiddet olaylarının yaşandığı yerlerde polisin talimatıyla ön ikaz olmaksızın metro giriş çıkışları kapatılabiliyor ya da seferleri durdurulabiliyor. Hong Kong'da sokakların kalabalıkla dolduğu pazar günleri, endişeli halk, mecbur kalmadıkça dışarı çıkmayı tercih etmiyor.</p>
      <p>Kentteki belirsizlik ortamının yakın zamanda sona ereceğine ilişkin hiçbir işaretin bulunmaması halktaki korku ve endişeyi artıran unsurların başında geliyor.<br/> </p>
    </article>
  </body>
</html>