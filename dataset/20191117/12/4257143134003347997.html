<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/17/oriasi-lehetoseget-tartogat-az-uripar-magyarorszagon-is"/>
    <meta property="og:site_name" content="infostart"/>
    <meta property="article:published_time" content="2019-11-17T12:57:00+00:00"/>
    <meta property="og:title" content="Óriási lehetőséget tartogat az űripar – Magyarországon is"/>
    <meta property="og:description" content="Az első magyar műhold, a Masat-1 fejlesztője kapta meg idén Az Év Üzletembere fődíját. Horváth Gyula az InfoRádiónak elmondta: a közeljövőben világszerte tízezer hasonló kis műholdat bocsátanak fel az űrbe, ez az iparág tehát óriási lehetőségeket tartogat. Magyarország pedig jó esélyekkel indul ebben a versenyben, mert itt vannak a legjobb mérnökök – tette hozzá a szakember."/>
  </head>
  <body>
    <article>
      <h1>Óriási lehetőséget tartogat az űripar – Magyarországon is</h1>
      <address><time datetime="2019-11-17T12:57:00+00:00">17 Nov 2019, 12:57</time> by <a rel="author">Infostart / InfoRádió - Herczeg Zsolt</a></address>
      <h3>Az első magyar műhold, a Masat-1 fejlesztője kapta meg idén Az Év Üzletembere fődíjat. Horváth Gyula az InfoRádiónak elmondta: a közeljövőben világszerte tízezer hasonló kis műholdat bocsátanak fel az űrbe, ez az iparág tehát óriási lehetőségeket tartogat. Magyarország pedig jó esélyekkel indul ebben a versenyben, mert itt vannak a legjobb mérnökök – tette hozzá a szakember.</h3>
      <p>A Masat-1 Magyarország első műholdja, amelynek fejlesztése 2007-ben indult, majd öt évvel később, 2012-ben állította pályára az Európai Űrügynökség. A műhold kifejlesztése igen hosszú időt vett igénybe. Az űrtevékenység területén nagy hagyományokkal rendelkező Budapesti Műszaki Egyetem villamosmérnöki karán alakult az a kutatócsoport, amely a szerkezetet kitalálta, létrehozta, majd a későbbiekben üzemeltette is, ez pedig komoly áttörést jelentett, hiszen Magyarország korábban nem alkotott még műholdat. Ennek hagyományán indult útjára a C3S elektronikai fejlesztő vállalat is – mondta az InfoRádióban Horváth Gyula.</p>
      <p>A Masat-1 elkészülte során megszerzett tudást kamatoztatva, az azóta kijött technológiákat továbbfejlesztve vágtak bele a CROSS műholdrendszer megalkotásába, illetve a RADCUBE-küldetésbe, ami már a cég önálló aktivitása – folytatta a szakember. A projekt során, amelynek elsődleges célja a kozmikus sugárzási és űridőjárási környezet valós idejű megfigyelése, a C3S az Európai Űrügynökségen és az Energiatudományi Kutatóközponton kívül több nemzetközi résztvevővel is együttműködik.</p>
      <blockquote>Ez lesz az első ipari platformon létrehozott műhold Magyarországon.</blockquote>
      <p>Az alaprendszereket egy ipari csapat fejleszti a magyar vállalaton belül. Ez egy piacképes termék is lesz egyben, vélekedett a szakember: egy könnyű elérési utat fog biztosítani a világűrbe, de akár bizonyos katasztrófavédelmi vagy tudományos funkciókat is meg fognak tudni valósítani a RADCUBE-hoz hasonló kis műholdakkal.</p>
      <p>A küldetés fontosságát érzékeltetve Horváth Gyula megjegyezte: egy átlagos európai ember naponta 50 különböző műholdat használ, miután az életünk minden területén olyan technológiákat használunk, amelyek ilyen eszközökön keresztül érhetünk el. A RADCUBE pedig jobb, olcsóbb szolgáltatást biztosít a meglévő technológiáknál, vagyis egyértelműen egy ipari hasznosulást képesek létrehozni. Ezért is fontos, tette hozzá, hogy Magyarországon egyre több, a C3S-hez hasonló cég jöjjön létre, amely az űriparban képes szolgáltatni, ami jelenleg a leggyorsabban fejlődő iparágnak tekinthető. Akár termékeket létrehozni, akár szolgáltatásokat létrehozni, vagy akár a nagy műholdas fejlesztőcégeknek beszállítani – sorolta.</p>
      <blockquote>Az űripari verseny nemhogy elkezdődött, hanem már tart, ami Elon Musk színrelépésével újraértelmeződött az elmúlt 5-7 évben.</blockquote>
      <p>Több olyan cég van világszerte, mint a C3S, amely a kis műholdas területen próbál a piacra betörni – magyarázta a magyar cég alapítója, azt is megjegyezve: napjainkban néhány ezer műhold található a világűrben, jelentős részük már nem működik. A tervek szerint pedig a következő 5-10-15 évben közel 10 ezer kis műholdat állítanának pályára, vagyis nemcsak a kutatás-fejlesztés stádiumában, hanem ezen nagyszámú műholdak legyártásában is érdemes lehet részt venni.</p>
      <p>Horváth Gyula bevallása szerint azért épít magyarországi céget, mert nagyon szeret Magyarországon élni, lokálpatriótának vallja magát, és mindig azt vallotta: idehaza is meg lehet teremteni a körülményeket, és nem kell elszaladni, itt kell bizonyítani, érvényesülni, amihez kitűnő mérnököket találni Magyarországon is, jobbakat, mint bárhol a világon. Ugyanis ezen a területen kell a hozzáadott érték, kell a kreatív tudás, kell a proaktivitás, amit a magyar mérnökökben meg lehet találni.</p>
      <p>
        <i>Nyitókép: Radcube.hu</i>
      </p>
      <p>
        <b>Kapcsolódó hang</b>
      </p>
      <p>Horváth Gyula Az Év Üzletembere fődíjasa</p>
      <figure>
        <audio src="https://infostart.hu/audio/00005/000050d9b.mp3"/>
      </figure>
      <p> </p>
    </article>
  </body>
</html>