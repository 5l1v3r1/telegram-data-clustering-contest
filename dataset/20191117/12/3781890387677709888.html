<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742144"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T12:45:00+00:00"/>
    <meta property="og:title" content="ฝันเห็นของลับ'ไอ้ไข่วัดเจดีย์' นั่งตีเป็นเลขถูกหวย6ล้าน"/>
    <meta property="og:description" content="ป้าวัย 61 ปี ฝันเห็น”ไอ้ไข่วัดเจดีย์”ของดีนครศรีธรรมราช เปลือยกายมาหา เห็นของลับ ตีเป็นเลขสุดท้ายรับโชคถูกรางวัลที่ 1 รับ 6 ล้าน"/>
  </head>
  <body>
    <article>
      <h1>ฝันเห็นของลับ'ไอ้ไข่วัดเจดีย์' นั่งตีเป็นเลขถูกหวย6ล้าน</h1>
      <address>
        <time datetime="2019-11-17T12:45:00+00:00">17 Nov 2019, 12:45</time>
      </address>
      <p>
        <b>ป้าวัย 61 ปี ฝันเห็น”ไอ้ไข่วัดเจดีย์”ของดีนครศรีธรรมราช เปลือยกายมาหา เห็นของลับ ตีเป็นเลขสุดท้ายรับโชคถูกรางวัลที่ 1 รับ 6 ล้าน</b>
      </p>
      <p>เมื่อเวลา 15.30 น.วันที่ 17 พ.ย. ผู้สื่อข่าวได้รับแจ้งว่ามี นางนลินรัตน์  ยืนยง อายุ 61 ปี อยู่บ้านเลขที่ 45 หมู่ที่ 3 ต.ปากคลองบางปลากด อ.พระสมุทรเจดีย์ จ.สมุทรปราการ พร้อมด้วยหลานชายได้เข้าพบพนักงานสอบสวนสถานีตำรวจภูธรพระสมุทรเจดีย์ จ.สมุทรปราการ เพื่อแจ้งความลงบันทึกประจำวันไว้เป็นหลักฐาน  โดยนำสลากกินแบ่งรัฐบาลประจำงวดวันที่ 16 พ.ย. 2562 หมายเลข 017223 งวดที่ 44 ชุดที่ 20 ซึ่งถูกรางวัลที่ 1 จำนวน 1 ใบ ได้รับเงินรางวัล 6 ล้านบาท มาลงบันทึกไว้เพื่อเป็นหลักฐาน ก่อนจะนำไปขึ้นเงินในวันที่ 18 พ.ย.</p>
      <figure>
        <img src="https://www.dailynews.co.th/admin/upload/20191117/news_pnLzfVGOCe191503_533.jpg?v=20191118067?v=7755"/>
      </figure>
      <p>นางนลินรัตน์ เล่าว่า ตนมีบ้านพักอยู่ในชุมชนนาคราช  โดยก่อนหน้านี้ทำงานโรงงานและได้เกษียณมา 4 -5 ปีแล้ว หลังเกษียนก็ไม่ได้ทำอะไร ได้มาช่วยทำความสะอาดศาลเสด็จพ่อนาคราช และทางเดินเข้าชุมชน เนื่องจากมีสุนัขมาถ่ายอุจจาระเรี่ยราดไปหมด  ทำแล้วรู้สึกมีความสุขดี เลยทำเรื่อยมากว่า 4 ปี แต่ก็แปลกที่ตนเองถูกหวยเกือบทุกงวด งวดที่แล้วก็ถูกหวยทองคำ เป็นเงิน 30,000 บาท มา งวดนี้ก่อนหวยออกได้นอนฝัน ว่า "กุมารเทพ ไอ้ไข่ เด็กวัดเจดีย์" ชื่อดัง จ.นครศรีธรรมราช มาหาที่บ้านสภาพเปลือยกาย และตนก็มองเห็นของลับของไอ้ไข่ ก็เลยสะดุ้งตื่นมานั่งตีตัวเลข เป็น 223 เลยไปที่ตลาดสดสามแยกเจดีย์ มองเห็นเลขท้ายดังกล่าวอยู่ในแผงลอตเตอรี่หมายเลข 017223 งวดที่ 44 ชุดที่ 20 เลยซื้อมา 1 ใบ เป็นเงิน 80 บาท เมื่อเดินกลับบ้านผ่านศาลเสด็จพ่อนาคราชก็ยกมือไหว้ และพูดว่าหากงวดนี้ถูกหวยจะขอปลดหนี้ให้ตนเอง และลูกหลานรวมถึงจะทำบุญและบูรณะศาลเสด็จพ่อนาคราช เพื่อให้ดีและสวยงามขึ้น จนมาเมื่อวันที่ 16 พ.ย. ซึ่งเป็นวันที่ ออกสลากกินแบ่งรัฐบาล ประมาณ 5 โมงเย็นไปซื้อใบตรวจหวยมาตรวจพบว่าถูกรางวัลที่ 1 รู้สึกดีใจมากโทรหาหลานชายและหลานสาวไปแจ้งความไว้เป็นหลักฐานดังกล่าว</p>
      <figure>
        <img src="https://www.dailynews.co.th/admin/upload/20191117/news_JzEYMpYVkt191502_533.jpg?v=20191118067?v=5311"/>
      </figure>
    </article>
  </body>
</html>