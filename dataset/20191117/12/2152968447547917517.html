<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/17/avstraliec-predizvika-pojar-palil-hrasti-do-kanabisa-si.429907"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T12:06:00+00:00"/>
    <meta property="og:title" content="Австралиец предизвика пожар, палил храсти до канабиса си"/>
    <meta property="og:description" content="Пиромани били виновни за повечето от стихиите в Нов Южен Уелс | Dnes.bg"/>
  </head>
  <body>
    <article>
      <h1>Австралиец предизвика пожар, палил храсти до канабиса си</h1>
      <h2>Пиромани били виновни за повечето от стихиите в Нов Южен Уелс</h2>
      <address><time datetime="2019-11-17T12:06:00+00:00">17 Nov 2019, 12:06</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Австралиец беше обвинен в умишлено причиняване на пожар в опит да защити насажденията си от канабис, предаде Франс прес. Пожарникари от три дни се борят с тази огнената стихия.</p>
      <p>51-годишен мъж е подпалил огън като част от операцията по поддръжка на насажденията си от канабис в Ибър в щата Нов Южен Уелс. С помощта на огъня австралиецът разчиствал околностите на канабисовата си плантация от храсти. Той искал по този начин да попречи на евентуален пожар да обхване плантацията, но изгубил контрол върху ситуацията и огънят се разраснал до голям пожар, унищожил 10 000 хектара.</p>
      <p>Като цяло източното крайбрежие на Австралия е обхванато вече дни наред от пожари, отнели живота на 4 души и изпепелили над 300 постройки. Над един милион хектара също бяха унищожени.</p>
      <p>Властите смятат, че пиромани са отговорни за повечето от пожарите в Нов Южен Уелс и в съседния Куинсланд. Те призоваха жителите за информация, която да помогне за идентифицирането на отговорните лица. Днес в тези два щата продължават да бушуват 130 пожара, а много райони вече страдат и от суша.</p>
      <p>Властите очакват ситуацията с пожарите да се влоши от утре. Обстановката се усложнява и от високите температури до 40 градуса по Целзий, от поривите на вятъра и от така наречените сухи гръмотевични бури. /БТА/</p>
    </article>
  </body>
</html>