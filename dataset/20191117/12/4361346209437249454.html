<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/bobby-fischer-osszetaposta-a-nap-tv-videokazettajat/186719"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-17T12:30:00+00:00"/>
    <meta property="og:title" content="Bobby Fischer összetaposta a Nap TV videókazettáját"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Bobby Fischer összetaposta a Nap TV videókazettáját</mark>
      </h1>
      <address><time datetime="2019-11-17T12:30:00+00:00">17 Nov 2019, 12:30</time> by <a rel="author">Szabó Sándor</a></address>
      <p>
        <b>Az amerikai sakkvilágbajnok, a 2008-ban veseelégtelenségben elhunyt Bobby Fischer évekig élt hazánkban. Polgár László a Vasárnapi Borsnak először beszél arról, hogy 1993 tavaszán egy hónapig Nagymaroson látta vendégül a klasszist. </b>
        <b>Az amerikai sakkvilágbajnok, a 2008-ban veseelégtelenségben elhunyt Bobby Fischer évekig élt hazánkban. Polgár László a Vasárnapi Borsnak először beszél arról, hogy 1993 tavaszán egy hónapig Nagymaroson látta vendégül a klasszist.</b>
      </p>
      <p>Miután az 1972-ben hivatalos FIDE-vb-címet szerzett Fischer húsz év elteltével Kis-Jugoszláviában újra legyőzte szovjet ellenfelét, Borisz Szpasszkijt 10:5-re, magyar barátai arra ösztökélték, hogy telepedjen át ma­gyar földre. Fi­scher bedarálta Szpasszkijt, Polgárék pedig személyesen mentek hozzá a vajdasági Magyarkanizsára, és ott felajánlották: jöjjön át hozzánk. Netán nem érezte magát biztonságban az embargó sújtotta jugoszlávoknál? – vetjük fel.</p>
      <p>– Szó sincs erről – így Pol­gár –, de tudja, Bobby Fischer az Bobby Fischer! Haragban volt az Egyesült Államok vezetésével, és mi segíteni kívántunk.</p>
      <p>
        <b>Kiadós fülest kapott néhai Benkő Páltól</b>
      </p>
      <p>Polgárék nagymarosi nyaralójában egy hónapot töltött, továbbá az elhunyt amerikai-magyar sakkozó Benkő Pálnál, Portisch Lajosnál és Rigó Jánosnál is vendégeskedett.</p>
      <figure>
        <img src="http://media.borsonline.hu/cikk/20/192312/gallery-picture/645w/2025270_screen-shot-2019-11-15-at-153543.jpg"/>
        <figcaption>Kiválóan érezte magát a háromszintes nyaralóban</figcaption>
      </figure>
      <p>– Benkőt előbb kibékítettem Fischerrel, tudniillik Bobby egy jelzőjével megsértette őt, majd megpróbálta megütni. Pali lekevert egy tisztességeset, ezért haragudtak egymásra.</p>
      <p>Felvetésünkre, vajon az Amerika-ellenes jelszavakat hangoztató hontalan jelenléte az akkori magyar kormányzatnak nem volt-e kényelmetlen, Polgár nemmel válaszol.</p>
      <p>– A rendszerváltás után az MDF-kabinet erre nem figyelt. Sem a magyar titkosrendőrök, sem az FBI „érdeklődéséről” nincs tudomásom.</p>
      <figure>
        <img src="http://media.borsonline.hu/cikk/20/192312/gallery-picture/645w/2025259_bobby-fischer-reuters.jpg"/>
        <figcaption>Szívesen bóklászott Nagymaros környékén © Reuters</figcaption>
      </figure>
      <p>Akkoriban felmerült, hogy 1993-ban Polgár Judittal pénzdíjas páros meccset vív.</p>
      <p>– Fischer ötmillió dollár, mai értéken 1,5 milliárd forint pénzalapot kért, ezért ebből semmi sem lett – emlékezik Polgár.</p>
      <p>
        <b>Zsuzsi tetszett a néhai sakkozózseninek</b>
      </p>
      <p>Az exbajnok gyakran beszélgetett a Polgár lányokkal a sakk­sportról.</p>
      <p>– Észrevettem, hogy a legidősebb, Zsuzsi felkeltette az érdeklődését. Félre ne értsék, nem volt köztük semmi, de éreztem, szívesen elvette volna feleségül.</p>
      <figure>
        <img src="http://media.borsonline.hu/cikk/20/192312/gallery-picture/645w/2025278_screen-shot-2019-11-15-at-153805.jpg"/>
        <figcaption>Zsuzsi, figyelj, most kapsz egy sakkot, de ne ijedj meg tőle! – Fischer magyaráz a legidősebb Polgár lánynak</figcaption>
      </figure>
      <p>László sakkban ugyan nem, de asztaliteniszben többször mérkőzött Fischerrel, akit mindannyiszor elkalapált. Mivel az országban sokan tudtak ittlétéről, egy kameraman felmászott a Polgár-házzal szemben lévő magas fára, és onnan készített róla videófelvételeket.</p>
      <p>– A Nap TV embere volt – tu­datja László. Fischer kiszúrta a fa tetején ténykedő férfit, kiküldte hozzá színizom, 200 centi körüli, 120 kilós szerb testőrét. Elkérték a kazettáját, és azt a háborgó Fischer a házban a cipője sarkával apró darabokra törte. Laci feleségétől, Kláritól tudjuk, hogy vendégük ügyes volt a konyhában. Remekül szeletelte például a hagymát.</p>
      <p>Polgárék jól tartották, aki fő­leg nutellás palacsintát kért, de kapott pörköltöt, és gyakran rántott húst is.</p>
      <p>
        <b>Ötezer dolláros Zsófia-festmény</b>
      </p>
      <p>A középső Polgár leány, Zsófia 2008-ban emlékezetből megörökítette Fischert. Az arckép egyik fele a fiatal bohémot ábrázolta, a másik a morózus, idős férfit.</p>
      <p>Az alkotás becsült értéke 5000 dollár, vagyis 1,5 millió forint.</p>
      <figure>
        <img src="http://media.borsonline.hu/cikk/20/192312/gallery-picture/645w/2025272_screen-shot-2019-11-15-at-153707.jpg"/>
        <figcaption>Zsófi festménye</figcaption>
      </figure>
      <p>A nagymarosi napok során kivesézték a Fischer-féle random sakkjátékot. Ennek lényege az, hogy a tiszteket a hátsó vonalon tetszés szerinti sorrendben állíthatták fel.</p>
      <p>– Persze én sem szégyenkezem a magam csillagsakkjával – jegyzi meg Polgár papa. Természetes lenne, tör ki belőlünk a hétköznapi ember, vajon Fischer fizetett-e a nagymarosi hetekért?</p>
      <p>– Bár Svájcban dollármilliói vol­tak a bankban, nem kértem pénzt, igaz, ő se ajánlott fel semmit – válaszolja László.– Ké­sőbb a szovjet Anato­lij Karpov titokban Nagy­maroson készült Judit lá­nyom társasá­gá­ban az indiai Viswana­than Anand el­leni vb-döntőjére. Nos, Tolja sem fizetett...</p>
      <figure>
        <img src="http://media.borsonline.hu/cikk/20/192312/gallery-picture/645w/2025274_unnamed-72.jpg"/>
        <figcaption>Ezen a táblán elemzett partikat az exvilágbajnok. Polgár Laci már sajnálja, hogy nem íratta alá vele örök emlék gyanánt</figcaption>
      </figure>
      <h3>Jegelt ötmillió</h3>
      <p>Fischer a sakksport tizenegyedik világbajnoka, 1972 és 1975 között őrizte a címet, amelyet 1972-ben Reykjavíkban a Szpasszkij elleni páros meccsen aratott sikerével – 12.5:8.5 – szerzett. Ezért 156 250, vagyis mai értéken 46 millió forintnak megfelelő dollárt vett fel. A visszavágót 1992 őszén játszották, arra a Jugoskandik Bank ötmillió dollár (1,5 milliárd Ft) prémiumot ajánlott, a győztes Fischer markát 3,5 millió (1 milliárd Ft) ütötte. Az amerikai előzetesen a City Bank svájci központjába várta az összeget, de az késett. Utóbb kiderült: a végül a magyar–jugoszláv határon keresztül bőröndben átcipelt összeg Fekete János MNB-elnökhöz érkezett, csakhogy egyik embere két hétre „jegelte”, és a kamatot zsebre vágta.</p>
      <h3>Elfogatóparancs</h3>
      <p>Az említett, Szpasszkijjal váltott jugoszláviai partik közben Fischer arról értesült, az Egyesült Államok ellen cselekedett azzal, hogy a kis-jugoszláviai embargót megsértette, ezért nemzetközi elfogatóparancsot adtak ki ellene. Annak szövegét új­ság­írók előtt felolvasta, a papírt leköpte, széttépte, szemétkosárba hajította.</p>
    </article>
  </body>
</html>