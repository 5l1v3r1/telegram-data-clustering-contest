<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-priyanka-gandhi-asked-who-is-this-uparwala-in-uttar-pradesh-government-2854203.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T12:37:41+00:00"/>
    <meta property="og:title" content="प्रियंका गांधी ने पूछा- उत्तर प्रदेश सरकार में ये 'ऊपर वाला' कौन है"/>
    <meta property="og:description" content="कांग्रेस महासचिव प्रियंका गांधी वाड्रा ने घोटालेबाज बिल्डर को बचाने के लिए पुलिस अधिकारी को धमकाने वाली उत्तर प्रदेश की मंत्री स्वाति सिंह के खिलाफ कार्रवाई नहीं करने को लेकर योगी सरकार की आलोचना की..."/>
  </head>
  <body>
    <article>
      <h1>प्रियंका गांधी ने पूछा- उत्तर प्रदेश सरकार में ये 'ऊपर वाला' कौन है</h1>
      <address><time datetime="2019-11-17T12:37:41+00:00">17 Nov 2019, 12:37</time> by <a rel="author">आईएएनएस। ,नई दिल्ली।</a></address>
      <p>कांग्रेस महासचिव प्रियंका गांधी वाड्रा ने घोटालेबाज बिल्डर को बचाने के लिए पुलिस अधिकारी को धमकाने वाली उत्तर प्रदेश की मंत्री स्वाति सिंह के खिलाफ कार्रवाई नहीं करने को लेकर योगी सरकार की आलोचना की है। प्रियंका ने रविवार को ट्वीट कर कहा, 'यूपी में भाजपा सरकार की मंत्री बोलती हैं कि ऊपर से आदेश है, घोटालेबाजों पर कोई कार्रवाई नहीं होगी। ये 'ऊपर' कौन है जो चाहता कि घोटालेबाजों पर कार्रवाई न हो। डीएचएफएल-पीएफ घोटाला, सिडको-पीएफ, होमगार्ड वेतन घोटाला, एलडीए घोटाला। इन सारे घोटालों में बड़ी मछलियों पर कार्रवाई नहीं हो रही है।'</p>
      <figure>
        <iframe data-src="https://twitter.com/priyankagandhi/status/1195944927017881601?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Read Also: <a href="https://www.livehindustan.com/uttar-pradesh/story-unnao-bawal-farmers-are-not-allowing-upsida-to-work-for-two-and-a-half-years-2853817.html">उन्नाव बवाल : ढाई साल से यूपीसीडा को काम करने नहीं दे रहे किसान</a></b>
      </p>
      <p>गौरतलब है कि एक ऑडियो क्लिप के वायरल होने के बाद मुख्यमंत्री योगी आदित्यनाथ ने मंत्री स्वाति सिंह को तलब किया। इस ऑडियो क्लिप में उन्हें एक पुलिस अधिकारी को धमकाते हुए सुना जा सकता है। वह एक बिल्डर के खिलाफ चल रहा मामला वापस लेने को कह रही हैं। अंसल ग्रुप का बिल्डर पहले से ही धोखाधड़ी के एक मामले में शामिल है और इसी के पक्ष में मंत्री कैंट थाने के सर्कल ऑफिसर बीनू सिंह पर केस वापस लेने का दबाव बना रही थीं।</p>
      <p>
        <b>Read Also: <a href="https://www.livehindustan.com/uttar-pradesh/story-meerut-car-falls-into-east-ganga-canal-4-people-missing-2853758.html">बिजनौर : अनियंत्रित होकर पूर्वी गंग नहर में गिरी कार, 4 लोग लापता</a></b>
      </p>
      <p>29 सितंबर को रियल एस्टेट ग्रुप अंसल एपीआई के वाइस-चेयरमैन प्रणव अंसल जब आपराधिक विश्वासघात, धोखाधड़ी और जालसाजी से संबंधित मामलों के सिलसिले में लंदन जाने वाले थे, तभी उन्हें दिल्ली हवाईअड्डे पर हिरासत में ले लिया गया था। बाद में अंसल को लखनऊ लाया गया और जेल भेज दिया गया। उत्तर प्रदेश में विपक्षी दलों को योगी आदित्यनाथ सरकार पर निशाना साधने का इसके चलते मौका मिल गया। स्वाति सिंह ने इस प्रकरण पर टिप्पणी करने से इनकार कर दिया और उनसे प्रतिक्रिया के लिए संपर्क करने वाले पत्रकारों को भी फटकार लगाई।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>