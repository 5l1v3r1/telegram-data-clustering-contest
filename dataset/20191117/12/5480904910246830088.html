<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ministr-britska-vlada-zverejni-zpravu-o-ruskem-vlivu-po-volbach/1822050?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T12:16:00+00:00"/>
    <meta property="og:title" content="Ministr: Britská vláda zveřejní zprávu o ruském vlivu po volbách"/>
    <meta property="og:description" content="Londýn - Britská vláda zveřejní parlamentní zprávu o možném ovlivňování britské politiky ze strany Ruska až po volbách 12. prosince. S odvoláním na ministra bezpečnosti Brandona Lewise to dnes uvedla agentura Reuters. Ze zprávy přitom podle médií mimo jiné vyplývá, že Rusko mohlo mít vliv na brexitové referendum v roce 2016."/>
  </head>
  <body>
    <article>
      <h1>Ministr: Britská vláda zveřejní zprávu o ruském vlivu po volbách</h1>
      <address><time datetime="2019-11-17T12:16:00+00:00">17 Nov 2019, 12:16</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Britská vláda zveřejní parlamentní zprávu o možném ovlivňování britské politiky ze strany Ruska až po volbách 12. prosince. S odvoláním na ministra bezpečnosti Brandona Lewise to dnes uvedla agentura Reuters. Ze zprávy přitom podle médií mimo jiné vyplývá, že Rusko mohlo mít vliv na brexitové referendum v roce 2016.</p>
      <p>Lewis řekl televizi Sky News, že zpráva nemůže být zveřejněna během takzvaného období "purdah", které vládě a státním úředníkům zapovídá vydávat nová či kontroverzní prohlášení v době předvolební kampaně, respektive od vyhlášení voleb do zformování nového kabinetu.</p>
      <p>"Chceme si být jisti, zvláště tam, kde se to týká národní bezpečnosti, že tímto procesem řádně projdeme," řekl ministr. "Nemůžeme zveřejňovat věci během parlamentních voleb (...), po parlamentních volbách však zpráva zveřejněna bude."</p>
      <p>Podle opozice vláda zveřejnění zprávy vpředvečer voleb záměrně zablokovala, protože dokument obsahuje nepříjemné informace o současném premiérovi Borisu Johnsonovi a vypovídá i o tocích ruských peněž směřujících do britské Konzervativní strany.</p>
      <p>Labouristická ministryně zahraničí Emily Thornberryová dnes podle listu The Sunday Times uvedla, že Johnson musí "rozptýlit spekulace a podezření z manipulací ohledně zprávy" a "plně ji zveřejnit při nejbližší příležitosti". V opačném případě se podle ní bude veřejnost Johnsona oprávněně ptát, co a proč před ní skrývá.</p>
      <p>Výbor Dolní sněmovny pro bezpečnost a tajné služby na dokumentu pracoval 18 měsíců a vládě ji ke schválení předložil 17. října. Původně se čekalo, že bude zveřejněna na začátku listopadu, na konci října ovšem britský parlament schválil předčasné volby. Podle britských médií zpráva mimo jiné obviňuje Rusko ze špionáže, podvratné činnosti a snahy ovlivňovat demokratická hlasování. Obsahuje také vyjádření britských tajných služeb ohledně ruských aktivit kolem referenda z června 2016, v němž Britové odhlasovali odchod své země z EU.</p>
      <p>Deník The Sunday Times dnes na základě analýzy uniklé zprávy uvedl, že Moskva na brexitové referendum vliv mít mohla, dopad ruského působení ovšem nelze upřesnit.</p>
    </article>
  </body>
</html>