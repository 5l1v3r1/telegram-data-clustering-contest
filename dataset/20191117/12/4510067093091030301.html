<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-16/revelion-cu-ghinion-a-tras-cu-pusca-in-aer-de-la-multi-ani-si-a-incasat-o-condamnare-penala-152847.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-17T12:11:00+00:00"/>
    <meta property="og:title" content="Revelion cu ghinion: A tras cu puşca în aer de „La mulţi ani” şi a încasat o condamnare penală"/>
    <meta property="og:description" content="Până la sărbători mai sunt aproape două luni, însă Bihorel vă sfătuieşte încă de pe acum să fiţi cu băgare de seamă. Nu de alta, dar să nu păţiţi la fel ca un tânăr orădean care, în urmă cu două ierni, a petrecut noaptea de Revelion la ţară."/>
  </head>
  <body>
    <article>
      <h1>Revelion cu ghinion: A tras cu puşca în aer de „La mulţi ani” şi a încasat o condamnare penală</h1>
      <address>
        <time datetime="2019-11-17T12:11:00+00:00">17 Nov 2019, 12:11</time>
      </address>
      <figure>
        <img src="https://cdn.ebihoreanul.ro/static/gallery_big/24_politist.jpg"/>
      </figure>
      <p>Până la sărbători mai sunt aproape două luni, însă Bihorel vă sfătuieşte încă de pe acum să fiţi cu băgare de seamă. Nu de alta, dar să nu păţiţi la fel ca un tânăr orădean care, în urmă cu două ierni, a petrecut noaptea de Revelion la ţară.</p>
      <p>Cu câteva minute înainte de a trece în noul an, omul a ieşit în stradă, cum e mai nou obiceiul, dar în loc de artificii a luat puşca de vânătoare, trăgând câteva focuri de armă în aer pentru a "marca" astfel evenimentul.</p>
      <p>Ghinionul a făcut că unul dintre gloanţe a nimerit cablul RDS de pe un stâlp al Electrica şi s-a rupt de-a binelea, lăsând oamenii din zonă fără semnal taman în plin chef.</p>
      <p>Urmarea? Făptaşul a fost dat pe mâna poliţiştilor şi trimis în judecată, ba chiar şi condamnat recent, de Judecătoria Oradea, la o amendă penală, cu amânarea aplicării pedepsei pe un termen de un an, plus confiscarea armei.</p>
      <p>Rămâne de văzut dacă soluţia va fi menţinută şi la Curtea de Apel Oradea, dar aproape sigur că anul acesta orădeanul va sărbători fără "bombe"...</p>
    </article>
  </body>
</html>