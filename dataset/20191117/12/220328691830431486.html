<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/ubiystva-i-lyubov-v-ptyat-na-chestta-406959.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T12:27:15+00:00"/>
    <meta property="og:title" content="Убийства и любов в „Пътят на честта“"/>
    <meta property="og:description" content="Кера пред труден избор, Симона щастлива с неочаквана връзка"/>
  </head>
  <body>
    <article>
      <h1>Убийства и любов в „Пътят на честта“</h1>
      <address><time datetime="2019-11-17T12:27:15+00:00">17 Nov 2019, 12:27</time> by <a rel="author">Агенция Стандарт</a></address>
      <p>Отвличане, две убийства и неочаквана връзка от миналото са сред обратите през идващата седмица в „Пътят на честта“. Зрителите ще станат свидетели на първите действия на Димитър в София, които той ще предприеме, за да върне Марти отново в Царево. Това ще се превърне в пореден кошмар за Кера, която ще се изправи пред дилемата дали отново да избяга или да застане очи в очи със ситуацията. Ще се стигне до истински екшън, след като Калоян разбере за убийството на работника и типично за неговия характер ще се бори за справедливост. Киро ще се опита да остане чист и за да не бъде свързан по никакъв начин със случая, ще вземе крайни решения. В Царево действията на героите ще бъдат в двете крайности. Бонка ще изпадне в неконтролируема ярост и ще нарани свой близък. Междувременно първите крачки към любовна връзка ще направят Симона и Дичо. „И двамата заслужават ново начало. Симона е прекрасен и слънчев човек, който досега е бил затворен в себе си. В следващите епизоди образът й постепенно ще разцъфне, заради случващото се между нея и Дичо“ сподели Веселин Анчев в „Събуди се“ и добави сдържано, че е бил свидетел на домашно насилие. „Ролята на Симона е изключително трудна. Подкрепата и професионализмът на Благовест Благоев, който играе Димитър, са важни за мен, за да превъзмогна емоционално сцените на насилие върху героинята ми“, разкри и Петя Бончева. Двамата с Веселин разказаха лични истории, свързани с една от актуалните теми в сюжетните линии на сериала – домашното насилие, и припомниха за жените, изпаднали в тази ситуация, че има специализирани институции, към които могат да се обърнат за помощ. „Първите крачки са свързани именно със страха и срама. В малките населени места това е огромен проблем, защото в повечето случаи остава заключен между четири стени“, допълни Петя.</p>
      <p> </p>
    </article>
  </body>
</html>