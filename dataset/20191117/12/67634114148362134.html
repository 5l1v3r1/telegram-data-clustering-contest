<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150922/"/>
    <meta property="og:site_name" content="AgroNews"/>
    <meta property="article:published_time" content="2019-11-17T12:01:00+00:00"/>
    <meta property="og:title" content="В Словаччині затримали українців, які перевезли 700 кг нелегального бурштину"/>
    <meta property="og:description" content="Контрабандисти перевозили бурштин у трьох автомобілях, його загальна вартість – 550 тис. євро. У п’ятницю, 15 листопада, окружний суд міста Кошице (Словаччина) розглядав клопотання прокурора про тримання під вартою чотирьох українців, яких звинувачують у контрабанді бурштину. Йдеться про..."/>
  </head>
  <body>
    <article>
      <h1>В Словаччині затримали українців, які перевезли 700 кг нелегального бурштину</h1>
      <address><time datetime="2019-11-17T12:01:00+00:00">17 Nov 2019, 12:01</time> by <a rel="author">agronews.uaode/author</a></address>
      <p>
        <b>Контрабандисти перевозили бурштин у трьох автомобілях, його загальна вартість – 550 тис. євро. У п’ятницю, 15 листопада, окружний суд міста Кошице (Словаччина) розглядав клопотання прокурора про тримання під вартою чотирьох українців, яких звинувачують у контрабанді бурштину. Йдеться про рекордні майже 700 кг коштовного каміння. Три автівки з нелегальним бурштином успішно пройшли український кордон на початку тижня.</b>
      </p>
      <p>Як повідомило <a href="http://www.mukachevo.net/ua/news/view/648554">Mukachevo.net</a>, українців затримали у словацькому місті Кошице біля офісу міжнародної компанії перевезення вантажів DHL Express. Бурштин вони намагалися переправити до Гонконгу.</p>
      <p>Контрабанду словацькі митники виявили під час огляду трьох автомобілів. У Skoda octavia було знайдено 288 кг бурштину, у Mercedes-Benz – 36 кг, у ще одній Skoda Octavia – до 374 кг бурштину. Разом – 698 кг за орієнтовною ціною 550 тис. євро.</p>
      <p>Розслідування довело, що всі четверо українців приїхали до Словаччини у вівторок, 12 листопада, вранці через українсько-словацький прикордонний перехід «Малі Селменці – Велке Слеменце».</p>
      <p>Нині Василь П., Йосип С., Василь Д. та Богдан О. перебуватимуть під вартою. Двоє з них уже мали проблеми із законом на території Словаччини. Вони займалися контрабандою сигарет і отримали депортацію.</p>
      <p>До слова, словацькі митники неодноразово виявляли нелегальний бурштин в автомобілях українців. Так, у 2017 році йшлося про 62 кг бурштину, який конфіскували словацькі митники, а українські – проґавили. До цього затримували партію у понад 150 кг. Крім того, схожі випадки були і на українсько-польському кордоні.</p>
    </article>
  </body>
</html>