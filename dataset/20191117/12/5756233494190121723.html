<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621952/%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D9%85%D8%B1%D8%AF%D9%85-%DA%86%DA%AF%D9%88%D9%86%D9%87-%D8%A7%D8%B9%D8%AA%D8%B1%D8%A7%D8%B6-%DA%A9%D9%86%D9%86%D8%AF-%DA%A9%D9%87-%D9%87%D9%85%D8%B3%D9%88%DB%8C-%D8%A7%D8%B3%D8%AA%DA%A9%D8%A8%D8%A7%D8%B1-%D9%86%D8%A8%D8%A7%D8%B4%D8%AF-%DA%86%DA%AF%D9%88%D9%86%D9%87-%D8%B5%D8%A8%D8%AD%D8%AA-%DA%A9%D9%86%D9%86%D8%AF-%DA%A9%D9%87-%D8%A8%D9%87-%D8%B9%D9%86%D9%88%D8%A7%D9%86-%D9%81%D8%AA%D9%86%D9%87%E2%80%8C%DA%AF%D8%B1-%D8%AF%D8%B3%D8%AA%DA%AF%DB%8C%D8%B1-%D9%86%D8%B4%D9%88%D9%86%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B2%D9%88%D8%AF%D9%87%D9%86%DA%AF%D8%A7%D9%85-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C-%D8%B1%D8%A7-%D8%A8%D8%B1%DA%AF%D8%B2%D8%A7%D8%B1-%DA%A9%D9%86%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T12:30:00+00:00"/>
    <meta property="og:title" content="نماینده مجلس: مردم چگونه اعتراض کنند که همسوی استکبار نباشد؟ چگونه صبحت کنند که به عنوان فتنه‌گر دستگیر نشوند؟ انتخابات زودهنگام ریاست جمهوری را برگزار کنید"/>
    <meta property="og:description" content="نماینده سبزوار در مجلس شورای اسلامی با بیان این که اعتراضات، کشته‌ها و تخریب‌های اخیر در نقاط مستضعف‌نشین صورت گرفته است اظهار کرد: مردم نمی‌دانند که چگونه باید به شرایط اقتصادی اعتراض کنند که به همسویی با نقشه‌های استکبار جهانی متهم نشوند."/>
  </head>
  <body>
    <article>
      <h1>نماینده مجلس: مردم چگونه اعتراض کنند که همسوی استکبار نباشد؟ چگونه صبحت کنند که به عنوان فتنه‌گر دستگیر نشوند؟ انتخابات زودهنگام ریاست جمهوری را برگزار کنید</h1>
      <h2>صدای اعتراضات مردم را از نقاط مستضعف‌نشین می‌شنویم</h2>
      <address>
        <time datetime="2019-11-17T12:30:00+00:00">17 Nov 2019, 12:30</time>
      </address>
      <p>
        <i>نماینده سبزوار در مجلس شورای اسلامی با بیان این که اعتراضات، کشته‌ها و تخریب‌های اخیر در نقاط مستضعف‌نشین صورت گرفته است اظهار کرد: مردم نمی‌دانند که چگونه باید به شرایط اقتصادی اعتراض کنند که به همسویی با نقشه‌های استکبار جهانی متهم نشوند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسین مقصودی نماینده مردم سبزوار در مجلس شورای اسلامی در نطق میان دستور جلسه علنی امروز مجلس گفت: سلام بر نمایندگان مظلوم که مانند مردمان عادی از موضوع افزایش قیمت بنزین هیچ اطلاعی نداشتند. این روزها صدای اعتراضات مردم به اوضاع اقتصادی را از کف خیابان‌ها به خصوص در حاشیه‌ها و جنوب شهر می‌شنویم. فقط مردم کارگر و معلم و حقوق بگیر نمی‌دانند چگونه به شرایط اقتصادی اعتراض کنند که به همسویی به نقشه‌های استکبار جهانی و ریختن آب به آسیاب دشمن متهم نشوند.</p>
      <p>وی افزود: چگونه صدای اعتراض خود را به جلسه سران قوا برسانند که دل عربستان سعودی را شاد نکند و چگونه صبحت کنند که به عنوان فتنه‌گر دستگیر نشوند. ما همه مردم را به صبر و استقامت دعوت می‌کنیم، ولی این صبر و استقامت حدی دارد. استخوان مردم زیر بار این فشارها در حال شکستن است. کارت حقوقی مردم مانند کارت حقوقی وزرا و سران قوا شارژ نمی‌شود. چرا قبول نمی‌کنیم که تیم اقتصادی دولت ناتوان و مجلس در راس امور نیست؟ مردم بدانید که مجلس نه در این باره قانونی تصویب کرده و نه از آن اطلاعی داشته است.</p>
      <figure>
        <img src="https://aftabnews.ir/files/fa/news/1398/8/26/360253_776.jpg"/>
      </figure>
      <p>وی مصوبه سران قوا در این باره را خلاف قانون و بودجه سال ۹۸ مجلس خواند.</p>
      <p>مقصودی تصریح کرد: چرا قبول نداریم که مردم صاحب این ممکلت هستند نه سران قوا و مجلس. آقای رئیس جمهور گویا سخن خمینی کبیر را فراموش کردید که فرمود این انقلاب پابرهنگان است. آقای روحانی اگر طبق گفته شما در سال ۹۴ دو نرخی بودن بنزین فساد ایجاد می‌کند پس چرا فساد می‌کنید؟ چرا شرایط تورمی ایجاد می‌کنید؟</p>
      <p>مقصودی با انتقاد شدید به دولت در مورد زمان و نحوه اعلام سهمیه‌بندی بنزین متذکر شد: چرا نمایندگان مجلس را محرم نمی‌دانید و با وجود تکذیب فراوان به یکباره خبر سهمیه‌بندی بنزین را اعلام می‌کنید که حتی نمایندگان مجلس نیز غافلگیر شوند؟ در کمال تاثر و در کمال غرور دو طرح سهمیه‌بندی بنزین و طرح شبنم را که از بهترین اقدامات در دولت قبل بود کنار گذاشتید. براساس گزارش مرکز پژوهش‌ها طرح سهمیه بندی بنزین ۱۰۰ میلیارد دلار منفعت اقتصادی برای کشور به دنبال داشت. سوال من این است که براساس کدام عقل و منطق جلوی این منفعت را گرفتید.</p>
      <p>وی در پایان اضافه کرد: اگر به اعتراضات نگاه کنید می‌بینید این اعتراضات، کشته و تخریب‌ها در نقاط مستضعف نشین است؛ برای یک بار هم شده انتخابات زود هنگام ریاست جمهوری را برگزار کنید.</p>
      <p>
        <b>دامادی: ای کاش از قبل مردم را آماده کرده بودیم</b>
      </p>
      <p>محمد دامادی، نماینده ساری نیز در جلسه علنی صبح امروز (یکشنبه) مجلس شورای اسلامی در نطق میان دستور اظهار کرد: مردم از شعار خسته شده و از شعار تریبون‌داران بی‌عمل ناراحت هستند. از اقدامات رییس قوه قضاییه تشکر می‌کنم که فسادستیزی را از دامان قوه قضاییه آغاز کردید. پیام این اقدام این است که دوران لابی‌ها و گریز مفسدان از قانون تمام شده است. از تریبون‌داران می‌خواهم این روند فسادستیز را کند نکنند، چراکه در این روزگار قحطی رونق اقتصادی و فراوانی شعارهای تهی تنها نسیم عدالت است که نور امید را در دل‌ها روشن می‌کند.</p>
      <p>نماینده ساری در مجلس شورای اسلامی ادامه داد: امید این عدالت امیدی است که به کاسبان تحریم، کاسبان ارزش‌ها، کاسبان زباله و کاسبان جان و آبروی مردم پایان می‌دهد.</p>
      <p>وی با ابراز این عقیده که «دولت انگیزه‌ای برای بهبود اوضاع ندارد»، اظهار کرد: تاسف‌بار است که رییس یک دولت پس از شش سال تجربه اجرا علاوه بر ناامید کردن طرفداران‌اش در برآورده کردن ابتدایی‌ترین وعده‌های انتخاباتی هنوز به دنبال نام بردن از افرادی خاص است تا برایش سوت و کف بزنند.</p>
      <p>دامادی خطاب به رییس جمهور گفت: به چشم‌های مردم نگاه کن تا از دل‌های آنها خبردار شوی. آیا در کف خیابان تورم، بیکاری، طلاق، سفره‌های کوچک شده و هزاران معضل دیگر که نتیجه بی‌تدبیری است را نمی‌بینید؟ امروز مجلس شورای اسلامی در صف مقدم اعتراض‌ها نسبت به تصمیمات غلط دولت قرار گرفته و بیشتر از دولتمردان با مردم در ارتباط است. دولت نمی‌تواند مدت زیادی پشت مجلس شورای اسلامی سنگر بگیرد.</p>
      <p>نماینده ساری در مجلس شورای اسلامی خطاب به نمایندگان گفت: کارگران، آموزش و پرورشی‌ها، بازنشستگان از ما می‌پرسند که در مجلس چه کار می‌کنیم؟ به نظر من مخاطب این سوال دولت است. اگر دولت توانایی اداره کشور را ندارد کنار برود و اجازه دهد جوانان انقلابی و خلاق به صحنه بیایند.</p>
      <p>وی با اشاره به فرمایشات اخیر مقام معظم رهبری در مورد افزایش قیمت بنزین، سخنان ایشان را فصل‌الخطاب و لازم ‌الاجرا دانست و گفت: ما باید به تصمیم سران سه قوا خوش‌بین باشیم اما چند نکته وجود دارد اول این‌که نمایندگان به بحث‌های کارشناسی انتقاداتی دارند. ای کاش دولت، مجلس شورای اسلامی را محرم می‌دانست و موضوع را قبل‌تر از اینها با مجلس در میان می‌گذاشت و با ما همنوا می‌شد. دولت همچنین می‌توانست راهکارهای بهتری انتخاب کند مثلا اگر الگوی مصرف را در نظر می‌گرفتند می‌توانستند قیمت بنزین را از ۱۰۰۰ تومان به ۷۰۰ تومان کاهش داده و مازاد آن را بر الگوی مصرف اضافه کند.</p>
      <p>دامادی ادامه داد: نمایندگان در مورد نحوه‌ی اجرای این طرح حرف دارند از گوشه و کنار کشور خبرهایی در مورد افزایش قیمت برخی کالاهای دیگر به گوش می‌رسد. ما به دولت هشدار می‌دهیم که اگر مجلس شورای اسلامی نسبت به تصمیم سران سه قوا تمکین می‌کند دولت هم باید به فرمایشات رهبری گوش جان بسپارد. لطفا تمام اعضای هیات دولت را مامور کنید که نسبت به افزایش قیمت سایر کالاها حساس باشند. پیک‌های موتوری، جوانان تحصیلکرده بیکار این کشور هستند پس رییس جمهور مراقب باشد. او از بسیاری از منابع معنوی و مادی هزینه کرده است.</p>
      <p>نماینده ساری در مجلس شورای اسلامی در پایان نطق خود ضمن تاکید بر ضرورت ایجاد آمادگی قبل از هر اتفاق مهم تاکید کرد: ای کاش زمان اجرای طرح افزایش قیمت بنزین شب نبود و این اتفاق در یک زمان معتبر صورت می‌گرفت و آمادگی‌هایی از قبل به وجود می‌آمد. در گذشته که طرحی در مورد یارانه‌ها اجرا کردیم به مردم آمادگی دادیم.</p>
    </article>
  </body>
</html>