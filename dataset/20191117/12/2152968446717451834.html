<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/17/ucheni-klimatichnite-promeni-shte-povliiaiat-na-zdraveto-na-cialo-pokolenie.429648"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T12:35:00+00:00"/>
    <meta property="og:title" content="Учени: Климатичните промени ще повлияят на здравето на цяло поколение"/>
    <meta property="og:description" content="Обвиняват климатичните промени за наводненията, пожарите, чумата | Dnes.bg"/>
  </head>
  <body>
    <article>
      <h1>Учени: Климатичните промени ще повлияят на здравето на цяло поколение</h1>
      <h2>Обвиняват климатичните промени за наводненията, пожарите, чумата</h2>
      <address><time datetime="2019-11-17T12:35:00+00:00">17 Nov 2019, 12:35</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Необичайно тежките наводнения във Венеция, пожарите в Австралия и дори появата на чума в Китай тази седмица бяха обяснени с климатичните промени, а учени предупредиха, че глобалното затопляне може да обремени бъдещите поколения с болести за цял живот, пише Ройтерс.</p>
      <p>Венеция обяви извънредно положение в сряда след "апокалиптични" наводнения, залели разположения в лагуна град. Под вода се оказаха нейната историческа базилика, площади и многовековни сгради.</p>
      <p>"Това е резултат от климатичните промени", написа в Тwitter кметът на града Луиджи Бруняро. Градски артерии се превърнаха в бурни потоци, каменни балюстради бяха изпочупени, лодки бяха изхвърлени на брега, а вързаните гондоли - потрошени, след като приливът в лагуната достигна отметката от 187 см - най-високото равнище след рекорда от 194 см през 1966 г. Повишаващото се ниво на водата се превръща в постоянна заплаха за туристическата перла.</p>
      <p>"Венеция е на колене - каза Бруняро. - Щетите ще надхвърлят стотици милиони евро."</p>
      <p>На другия край на света части от Австралия тази седмица бяха опустошени от горски пожари. Четири души загинаха, а жителите на цели селища бяха принудени да се спасяват с бягство от пламъците.</p>
      <p>От 2016 г. насам части от северните и вътрешните райони на щата Нов Южен Уелс, наред с южните райони на Куинсланд, са обхванати от суша, която, според Метеорологичната служба, се дължи частично на повишената температура на морската повърхност, което (на свой ред) влияе върху режима на валежите.<br/>През последния век се повиши и температурата на въздуха, което прави още по-тежки сушите и пожарите.</p>
      <p>Но връзките между климатичните промени и екстремните прояви на времето в Австралия се превърнаха в политически футбол. Правителството, което е поддръжник на въгледобивната индустрия, е съгласно, че трябва да се ограничават вредните емисии, но в същото време твърди, че по-силни екологични мерки ще съсипят икономиката. Това противопоставя страната на нейните съседни островни тихоокеански страни, които са особено уязвими от по-високите температури и повишаващото се морско равнище. Загрижеността за ефикасни (екологични) мерки в глобален план се засили, след като президентът на САЩ Доналд Тръмп се отказа от международното Парижко споразумение за (ограничаване на) климатичните промени и предприе стъпки към отказ от защита на околната среда.</p>
      <p>Тръмп и бразилският президент Жаир Болсонаро са сред малцината световни лидери, които публично поставят под съмнение казаното от науката за климатичните промени, въпреки опустошителните пожари в собствените им страни - в Калифорния и в басейна на Амазонка, които еколозите поне частично отдават на глобалното затопляне.<br/><b><br/>Чумата</b></p>
      <p>Докато политиците спорят, нарастват опасенията от ефекта на един по-топъл свят върху човешкото здраве. Здравните власти в Китай съобщиха за рядка поява на белодробна чума заради два случая, потвърдени в Пекин тази седмица.</p>
      <p>Двама души са се заразили в провинция Вътрешна Монголия, където има драматично увеличаване на популацията на гризачи в резултат на продължителното засушаване, утежнено от климатичните промени, твърдят местни медии.</p>
      <p>Миналото лято територия с размера на Холандия бе поразена от този вид чума, наричана и "плъхова".</p>
      <p>Последствията за здравето в по-широк спектър са сериозни. Медицинското списание "Лансет" публикува тази седмица изследване, според което климатичните промени вече увреждат човешкото здраве чрез увеличаване на броя на екстремните климатични явления и съпътстващото силно замърсяване на въздуха. В един по-топъл свят нарастват рисковете от недостиг на храни, инфекциозни болести, наводнения и екстремни горещини.</p>
      <p>Ако не бъде направено нищо, последиците могат да обременят цяло поколение със страдания и болести през целия живот на хората, твърдят учените.</p>
      <p>"Особено уязвими към здравните рискове, свързани с климатичните промени, са децата. Техните организми и имунни системи са все още в процес на развитие, което ги прави по-податливи на заболявания и екологични замърсители", казва Ник Уотс - един от учените, извършили проучването на "Лансет", озаглавено "Здравето и климатичните промени: обратно броене)".</p>
      <p>Увреждането на здравето в ранното детство е "трайно и всестранно", предупреждава той, и води до последствия за цял живот.</p>
      <p>"Ако не се предприемат незабавни действия от всички страни за намаляване на вредните емисии, напредъкът в благоденствието и средната продължителност на живота ще бъдат изложени на риск и климатичните промени ще предопределят здравето на цяло едно поколение", каза ученият на представяне на проучването в Лондон. <br/> </p>
      <p>/БТА/<br/> </p>
      <related>
        <h4>Още по темата</h4>
        <a href="https://www.dnes.bg/world/2019/11/14/chetiri-jertvi-na-pojarite-v-avstraliia.429582"/>
        <a href="https://www.dnes.bg/world/2019/11/14/vremeto-poshtadi-veneciia-visokata-voda-stigna-samo-77-sm.429566"/>
        <a href="https://www.dnes.bg/world/2019/11/13/veneciia-pod-voda-dvama-zaginali-potynali-korabi-san-marko-navodnena.429483"/>
        <a href="https://www.dnes.bg/notifikacii/2019/11/13/veneciia-e-pod-187-sm-voda-bezprecedentno-ot-53-g.429444"/>
      </related>
    </article>
  </body>
</html>