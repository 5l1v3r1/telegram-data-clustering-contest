<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125450/megaloy-erikson-diamorfonetai-neo-topio-stin-agora-kokkinon-daneion"/>
    <meta property="og:site_name" content="Insider"/>
    <meta property="article:published_time" content="2019-11-17T12:43:00+00:00"/>
    <meta property="og:title" content="Μεγάλου – Έρικσον: Διαμορφώνεται νέο τοπίο στην αγορά «κόκκινων» δανείων"/>
    <meta property="og:description" content="Οι επικεφαλής της Τράπεζας Πειραιώς και της Intrum δηλώνουν ικανοποιημένοι από τη μεταξύ τους συνεργασία."/>
  </head>
  <body>
    <article>
      <h1>Μεγάλου – Έρικσον: Διαμορφώνεται νέο τοπίο στην αγορά «κόκκινων» δανείων</h1>
      <h2>Οι επικεφαλής της Τράπεζας Πειραιώς και της Intrum δηλώνουν ικανοποιημένοι από τη μεταξύ τους συνεργασία.</h2>
      <address>
        <time datetime="2019-11-17T12:43:00+00:00">17 Nov 2019, 12:43</time>
      </address>
      <p><b>Το νέο τοπίο που διαμορφώνεται στην αγορά των μη εξυπηρετούμενων δανείων</b> περιγράφουν ο <b>Διευθύνων Σύμβουλος της Τράπεζας Πειραιώς, Χρ. Μεγάλου και ο επικεφαλής της Intrum, Μ. Έρικσον.</b></p>
      <p>Μιλώντας στην Καθημερινή της Κυριακής, οι κ. κ. Μεγάλου και Έρικσον δηλώνουν ικανοποιημένοι από τη συνεργασία που ολοκληρώθηκε σε χρόνο-ρεκόρ, καθώς με χαρτοφυλάκιο 27 δισ. ευρώ η Intrum Hellas αποτελεί την πρώτη ανεξάρτητη εταιρεία διαχείρισης απαιτήσεων αυτού του μεγέθους στην Ελλάδα. Εκτιμούν, επίσης, ότι τα οφέλη θα είναι πολλαπλά τόσο για την Πειραιώς όσο και για την Intrum.</p>
      <p>Όπως επισημαίνει ο κ. Μεγάλου, «με τη συνέπεια στην υπεραπόδοση που επιτυγχάνει η Intrum στις αγορές που δραστηριοποιείται, θα ενισχυθεί τόσο η αποτελεσματικότητα όσο και η αποδοτικότητα διαχείρισης για τη μείωση των προβληματικών δανείων της Πειραιώς και, υπό αυτό το πρίσμα, ενισχύονται οι προοπτικές ανάκτησης των μη εξυπηρετούμενων ανοιγμάτων, διευκολύνοντας την επίτευξη αλλά και την πιθανή υπέρβαση των στόχων που έχει θέσει η τράπεζα για τη μείωση των NPEs έναντι του SSM».</p>
      <p>Ο Διευθύνων Σύμβουλος της Τράπεζας Πειραιώς εκτιμά ότι «μια υπεραπόδοση της τάξης του 10%, σε σχέση με τους στόχους που έχει δεσμευθεί να πετύχει η Πειραιώς στον SSM μέχρι το 2021, μπορεί να μεταφραστεί σε θετική επίπτωση της τάξης των 35-40 μονάδων βάσης στα κεφάλαια της τράπεζας».</p>
      <p>«Τα καταφέραμε γιατί και οι δύο πλευρές ήταν προσηλωμένες στον στόχο. Επιδιώξαμε να ολοκληρώσουμε ταχύτατα τις διαδικασίες και να περάσουμε στην παραγωγή έργου», σημειώνει ο κ. Έρικσον. «Είμαστε εδώ για να μείνουμε, σε μια αγορά που αναπτύσσεται. Μπορεί οι τράπεζες να βγάζουν από τους ισολογισμούς τους τα προβληματικά δάνεια, αλλά αυτά παραμένουν εδώ και χρειάζονται διαχείριση. Άρα, για εμάς η αγορά είναι πολύ μεγαλύτερη από τα 75 δισ. ευρώ NPEs που βρίσκονται σήμερα στους ισολογισμούς των τραπεζών. Σε αυτά προστίθενται τουλάχιστον 10 δισ. ευρώ που έχουν ήδη αγοραστεί από funds και βρίσκονται υπό διαχείριση», προσθέτει.</p>
      <p>Επίσης, βασικός στόχος της Intrum Hellas είναι η αξιοποίηση του σχεδίου «Ηρακλής». Όπως αναφέρει ο κ. Έρικσον, ο μηχανισμός APS του υπουργείου Οικονομικών για τη διαχείριση μη εξυπηρετούμενων δανείων ύψους 30 δισ. ευρώ, σε πρώτη φάση, προβλέπει την ύπαρξη ανεξάρτητων εταιρειών διαχείρισης (services).</p>
      <p>Το γεγονός ότι η Intrum Hellas είναι ανεξάρτητος διαχειριστής μεγάλου μεγέθους αποτελεί «πλεονέκτημα όσον αφορά την αξιολόγηση των εκδόσεων», σύμφωνα με τους κ. Μεγάλου και Έρικσον. «Οι εκδόσεις μεγάλου ύψους προϋποθέτουν και σημαντικές υποδομές των διαχειριστών που θα αναλάβουν να τις τρέξουν», σημειώνουν οι ίδιοι.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/124955/standard-poors-anabathmise-tis-tesseris-systimikes-trapezes"/>
        <a href="https://www.insider.gr/hristika/trapezika/124817/trapeza-peiraios-aporrofa-kostos-analipsis-apo-atm-allis-trapezas-se-oles"/>
        <a href="https://www.insider.gr/epiheiriseis/trapezes/124769/ston-irakli-pontarei-i-peiraios-gia-titlopoiiseis-6-dis-eyro"/>
      </related>
    </article>
  </body>
</html>