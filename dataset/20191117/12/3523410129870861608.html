<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640358/%D9%84%D8%A7%D8%B1%DB%8C%D8%AC%D8%A7%D9%86%DB%8C-%D9%85%D8%A7%D8%A8%D9%87%E2%80%8C%D8%A7%D9%84%D8%AA%D9%81%D8%A7%D9%88%D8%AA-%D8%AD%D8%A7%D8%B5%D9%84-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B3%D8%B1%DB%8C%D8%B9%E2%80%8C%D8%AA%D8%B1-%D8%A8%D9%87-%D8%AD%D8%B3%D8%A7%D8%A8-%D9%85%D8%B1%D8%AF%D9%85-%D9%88%D8%A7%D8%B1%DB%8C%D8%B2-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T12:01:00+00:00"/>
    <meta property="og:title" content="لاریجانی: مابه‌التفاوت حاصل افزایش قیمت بنزین سریع‌تر به حساب مردم واریز شود"/>
    <meta property="og:description" content="رئیس مجلس شورای اسلامی گفت: دولت باید منابعی که به عنوان مابه‌التفاوت از محل افزایش قیمت بنزین در نظر گرفته شده را در اسرع وقت به حساب مردم واریز کند تا با این کار نشان دهد پای عهدش ایستاده است."/>
  </head>
  <body>
    <article>
      <h1>
        <a href="https://www.bultannews.com/fa/news/640358/%D9%84%D8%A7%D8%B1%DB%8C%D8%AC%D8%A7%D9%86%DB%8C-%D9%85%D8%A7%D8%A8%D9%87%E2%80%8C%D8%A7%D9%84%D8%AA%D9%81%D8%A7%D9%88%D8%AA-%D8%AD%D8%A7%D8%B5%D9%84-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B3%D8%B1%DB%8C%D8%B9%E2%80%8C%D8%AA%D8%B1-%D8%A8%D9%87-%D8%AD%D8%B3%D8%A7%D8%A8-%D9%85%D8%B1%D8%AF%D9%85-%D9%88%D8%A7%D8%B1%DB%8C%D8%B2-%D8%B4%D9%88%D8%AF">لاریجانی: مابه‌التفاوت حاصل افزایش قیمت بنزین سریع‌تر به حساب مردم واریز شود</a>
      </h1>
      <h2>رئیس مجلس شورای اسلامی گفت: دولت باید منابعی که به عنوان مابه‌التفاوت از محل افزایش قیمت بنزین در نظر گرفته شده را در اسرع وقت به حساب مردم واریز کند تا با این کار نشان دهد پای عهدش ایستاده است.</h2>
      <address><time datetime="2019-11-17T12:01:00+00:00">17 Nov 2019, 12:01</time> by <a rel="author">بولتن نیوز | bultannews.com</a></address>
      <p><b>گروه سیاسی: علی لاریجانی</b> در آغاز نشست علنی امروز مجلس (یکشنبه 26 آبان 98) گفت: ما امروز از ساعت 8 صبح جلسه داشتیم و مباحثی که این روزها مطرح است و موضوع<b> یارانه‌ها</b> را مورد بحث و بررسی قرار دادیم که <b>دبیر شورای عالی امنیت ملی</b> هم در جلسه حضور داشتند و گزارشی از وضعیت موجود را ارائه کردند. در این جلسه نمایندگان نیز نظراتی داشتند که مطرح کردند.     به گزارش بولتن نیوز به نقل از فارس، <b>رئیس مجلس شورای اسلامی</b> اظهار داشت:‌ مهم این است که دولت باید منابعی که به عنوان مابه‌التفاوت از محل افزایش قیمت بنزین در نظر گرفته شده را در <b>اسرع وقت</b> به حساب مردم واریز کنند و با این کار نشان دهد پای عهدش ایستاده و البته کمیسیون مربوطه باید این موضوع را پیگیری کند. <br/>وی افزود: نکته دیگری که موجب نگرانی در بین مردم شده این است که تصمیم در افزایش قیمت بنزین تبعاتی را در <b>افزایش قیمت در سایر بخش‌ها</b> داشته باشد، قرار شد کمیسیون اقتصادی جلساتی را در این باره با ستاد تنظیم بازار و تعزیرات و قوه قضائیه و مسئولین ذیربط داشته باشد و <b>نظارت جدی</b> صورت گیرد تا قیمت‌ها کنترل شود. <br/>لاریجانی خاطرنشان کرد:‌ در زمینه اصلاح روش‌ها<b> مرکز پژوهش‌ها</b> و<b> کمیسیون اقتصادی</b> بررسی‌های لازم را داشته باشند و همه باید در این زمینه هم داستان باشیم تا فشارها از دوش مردم برداشته شود و به مردم کمک شود. <br/>رئیس مجلس شورای اسلامی اظهار داشت:‌ دغدغه اصلی نمایندگان<b> برداشتن فشار از دوش مردم</b> است و در مسیر بحث‌هایی که کمیسیون‌ها دارند مشکلات انشاالله حل شود. <br/>وی افزود: قطعا در یک<b> فضای آرام</b> اصلاحات در این زمینه سامان خواهد یافت و ما احتیاج داریم تا فضای آرامی را برای تصمیمات درست فراهم کنیم.</p>
    </article>
  </body>
</html>