<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/salac-zakoncil-sezonu-zivotnim-patym-mistem-ve-valencii/1822055?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T12:34:00+00:00"/>
    <meta property="og:title" content="Salač zakončil sezonu životním pátým místem ve Valencii"/>
    <meta property="og:description" content="Valencie (Španělsko) - Filip Salač na závěr své první kompletní sezony mistrovství světa silničních motocyklů zaznamenal ve Velké ceně Valencie životní páté místo. Druhý český závodník v třídě Moto3 Jakub Kornfeil si dojel na patnácté pozici pro bod. V královské MotoGP zakončil svůj suverénní rok dvanáctým vítězstvím mistr světa Marc Márquez ze Španělska, Karel Abraham bodoval na 14. příčce."/>
  </head>
  <body>
    <article>
      <h1>Salač zakončil sezonu životním pátým místem ve Valencii</h1>
      <address><time datetime="2019-11-17T12:34:00+00:00">17 Nov 2019, 12:34</time> by <a rel="author" href="http://www.ctk.cz/" target="_blank">ČTK</a></address>
      <p>Valencie (Španělsko) - Filip Salač na závěr své první kompletní sezony mistrovství světa silničních motocyklů zaznamenal ve Velké ceně Valencie životní páté místo. Druhý český závodník v třídě Moto3 Jakub Kornfeil si dojel na patnácté pozici pro bod. V královské MotoGP zakončil svůj suverénní rok dvanáctým vítězstvím mistr světa Marc Márquez ze Španělska, Karel Abraham bodoval na 14. příčce.</p>
      <p>Salač využil k nejlepšímu výsledku v kariéře vydařenou sobotní kvalifikaci, díky níž startoval z šesté pozice. Závod byl o několik minut opožděn kvůli pádu několika jezdců v zaváděcím kole a po třech okruzích byl znovu přerušen po další hromadné havárii. Salač se i po restartu držel v popředí a nakonec dojel v závěru pětičlenné vedoucí skupiny v těsném kontaktu s jezdci před sebou.</p>
      <p>Necelý měsíc před osmnáctými narozeninami tak Salač výrazně vylepšil svůj dosud nejlepší výsledek v šampionátu, jímž bylo deváté místo ze zářijové Velké ceny San Marina. Jeho zkušenější týmový kolega Kornfeil po startu za zadní části roštu získal na závěr sezony bod a obsadil konečné 14. místo. Debutant Salač byl třiadvacátý.</p>
      <p>Cesty českých kolegů ze stáje Redox Prüstel GP se příští sezonu rozejdou. Kornfeil bude jezdit za španělský tým RBA Skull Rider, Salač za VNE Snipers.</p>
      <p>Pro první vítězství v kariéře si dnes dojel šestnáctiletý španělský nováček Sergio García. Na stupně vítězů ho doprovodili Ital Andrea Migno a krajan Xavier Artigas, jenž senzačně skončil třetí v prvním závodě MS v kariéře. Již jistý světový šampion Lorenzo Dalla Porta z Itálie se s třídou Moto3 před přechodem do Moto2 rozloučil po pádu na 21. pozici.</p>
      <p>V MotoGP si dojel navzdory horšímu startu pro vítězství domácí suverén Márquez, šestinásobný mistr světa nejsilnější třídy. Španělský jezdec na hondě se dostal do čela před vítěze kvalifikace Fabia Quartarara v osmém kole a dosáhl na dvanácté vítězství v 19. závodu sezony. K tomu skončil šestadvacetiletý fenomén šestkrát druhý a pouze na svém oblíbeném okruhu v Austinu nedokončil. Francouz Quartararo dnes dojel popáté v ročníku druhý, pódium zkompletoval Australan Jack Miller.</p>
      <p>Abraham zakončil osmou sezonu v MotoGP čtrnáctým místem a pošesté bodoval. O jednu příčku před ním dojel trojnásobný světový šampion v nejsilnější kubatuře Jorge Lorenzo ze Španělska, jenž ve čtvrtek oznámil, že Velká cena Valencie bude jeho posledním závodem v kariéře.</p>
      <p>V továrním týmu Honda by ho mohl nahradit Álex Márquez, Marcův mladší bratr a mistr světa Moto2. Závěrečný závod této kategorie dnes vyhrál Jihoafričan Brad Binder.</p>
      <h3>Výsledky Velké ceny Valencie silničních motocyklů</h3>
      <p><b>Moto3:</b> 1. García (Šp./Honda) 25:17,918, 2. Migno (It./KTM) -0,005, 3. Artigas (Šp./Honda) -0,180, 4. Suzuki (Jap./Honda) -0,246, <b>5. Salač</b> (ČR/KTM) -0,328, 6. Canet (Šp./KTM) -3,016, ...15. Kornfeil (ČR/KTM) -12,661.</p>
      <p><b>Konečné pořadí MS (po 19 závodech):</b> 1. Dalla Porta (It./Honda) 279, 2. Canet 200, 3. Ramírez (Šp./Honda) 183, 4. Arbolino (It./Honda) 175, 5. McPhee (Brit./Honda) 156, 6. Vietti (It./KTM) 135, ...14. Kornfeil 78, 23. Salač 32.</p>
      <p><b>Moto2:</b> 1. B. Binder (JAR/KTM) 25:30,766, 2. Lüthi (Švýc./Kalex) -0,735, 3. Navarro (Šp./Speed Up) -1,045, 4. Manzi (It./MV Agusta) -1,185, 5. Martín (Šp./KTM) -8,066, 6. Fernández (Šp./Kalex) -8,311.</p>
      <p><b>Konečné pořadí MS (po 19 závodech):</b> 1. Á. Márquez (Šp./Kalex) 262, 2. B. Binder 259, 3. Lüthi 250, 4. Navarro 226, 5. Fernández 207, 6. Marini (It./Kalex) 190. </p>
      <p><b>MotoGP:</b> 1. M. Márquez (Šp./Honda) 41:21,469, 2. Quartararo (Fr./Yamaha) -1,026, 3. Miller (Austr./Ducati) -2,409, 4. Dovizioso (It./Ducati) -3,326, 5. Rins (Šp./Suzuki) -3,508, 6. M. Viňales (Šp./Yamaha) -8,829, ...14. Abraham (ČR/Ducati) -1:04,871.</p>
      <p><b>Konečné pořadí MS (po 19 závodech):</b> 1. M. Márquez 420, 2. Dovizioso 269, 3. M. Viňales 211, 4. Rins 205, 5. Quartararo 192, 6. Petrucci (It./Ducati) 176, ...24. Abraham 9.</p>
    </article>
  </body>
</html>