<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%bf%ce%bb%cf%85%cf%84%ce%b5%cf%87%ce%bd%ce%b5%ce%af%ce%bf-2019-%ce%ad%ce%ba%ce%bb%ce%b5%ce%b9%cf%83%ce%b1%ce%bd-%ce%bf%ce%b9-%cf%80%cf%8d%ce%bb%ce%b5%cf%82-%ce%b5%cf%81.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T12:42:42+00:00"/>
    <meta property="og:title" content="Πολυτεχνείο 2019: Έκλεισαν οι πύλες – “Ερημώνει” το κέντρο της Αθήνας"/>
    <meta property="og:description" content="Στις 14.00 έκλεισαν οι πύλες του Πολυτεχνείου και στις 16:00 θα αρχίσει η μεγάλη πορεία προς την αμερικανική πρεσβεία, για την 46η επέτειο της εξέγερσης."/>
  </head>
  <body>
    <article>
      <h1>Πολυτεχνείο 2019: Έκλεισαν οι πύλες – “Ερημώνει” το κέντρο της Αθήνας</h1>
      <address>
        <time datetime="2019-11-17T12:42:42+00:00">17 Nov 2019, 12:42</time>
      </address>
      <p>
        <b>Στις 14.00 έκλεισαν οι πύλες του Πολυτεχνείου και στις 16:00 θα αρχίσει η μεγάλη πορεία προς την αμερικανική πρεσβεία, για την 46η επέτειο της εξέγερσης.</b>
      </p>
      <p>Για σήμερα, Κυριακή 17 Νοέμβρη, στην επέτειο του Πολυτεχνείου, έχουν προγραμματιστεί κυκλοφοριακές ρυθμίσεις, καθώς επίσης και το κλείσιμο κάποιων σταθμών μετρό στο κέντρο της Αθήνας.</p>
      <p>Συγκεκριμένα με εντολή της αστυνομίας, στις 15.00, θα κλείσει ο σταθμός του ΜΕΤΡΟ Μέγαρο Μουσικής. Στις 16.30 θα κλείσουν επίσης οι σταθμοί του ΜΕΤΡΟ Σύνταγμα και Ευαγγελισμός.</p>
      <h3>Κυκλοφοριακές ρυθμίσεις για το Πολυτεχνείο</h3>
      <p>Σε ισχύ είναι κυκλοφοριακές ρυθμίσεις στο οδικό δίκτυο γύρω από το Εθνικό Μετσόβιο Πολυτεχνείο μέχρι την πλατεία Κάνιγγος. Οι κυκλοφοριακές ρυθμίσεις τέθηκαν σε εφαρμογή από τις 12:00 σήμερα, Κυριακή 17 Νοεμβρίου 2019, ενώ θα επεκταθούν στην ευρύτερη περιοχή του κέντρου στους οδικούς άξονες της Πατησίων, Σταδίου, Βασ. Σοφίας, Λεωφόρου Αλεξάνδρας, καθώς και στις παράλληλες και καθέτους αυτών.</p>
      <p>Οι κυκλοφοριακές ρυθμίσεις θα πραγματοποιούνται σταδιακά και ανάλογα με τις εκάστοτε κυκλοφοριακές συνθήκες.</p>
      <p>Ακόμη, σύμφωνα με απόφαση της «Οδικές Συγκοινωνίες Α.Ε.», θα πραγματοποιηθούν τροποποιήσεις στα δρομολόγια και τις στάσεις των συγκοινωνιακών μέσων (λεωφορεία – τρόλεϊ).</p>
      <p>Από τη Διεύθυνση Τροχαίας Αττικής σχεδιάστηκαν και θα ληφθούν μέτρα διευκόλυνσης της κυκλοφορίας στην ευρύτερη περιοχή του κέντρου της Αθήνας.</p>
      <p>Η αστυνομία κάνει έκκληση στους οδηγούς, από σήμερα έως και αύριο Κυριακή, να αποφύγουν την κίνηση και στάθμευση των οχημάτων τους στους χώρους των εκδηλώσεων, της διαδρομής της πορείας και γύρω από την πρεσβεία των Η.Π.Α, καθώς και στην ευρύτερη περιοχή του κέντρου, τόσο για την εξυπηρέτησή τους, όσο και για την αποτροπή πρόσθετων κυκλοφοριακών προβλημάτων.</p>
    </article>
  </body>
</html>