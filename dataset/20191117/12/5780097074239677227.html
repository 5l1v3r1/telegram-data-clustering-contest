<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/middle-east/%E1%9E%A2%E1%9F%8A%E1%9E%B8%E1%9E%9A%E1%9F%89%E1%9E%84%E1%9F%8B-%E1%9E%83%E1%9E%B6%E1%9E%8F%E1%9F%8B%E1%9E%81%E1%9F%92%E1%9E%9B%E1%9E%BD%E1%9E%93%E2%80%8B-%E1%9F%A4%E1%9F%A0%E2%80%8B%E1%9E%93%E1%9E%B6%E1%9E%80%E1%9F%8B-%E1%9E%80%E1%9F%92%E1%9E%93%E1%9E%BB%E1%9E%84%E2%80%8B-%E1%9E%94%E1%9E%B6%E1%9E%8F%E1%9E%BB%E1%9E%80%E1%9E%98%E1%9F%92%E1%9E%98%E2%80%8B-%E1%9E%94%E1%9F%92%E1%9E%9A%E1%9E%86%E1%9E%B6%E1%9F%86%E1%9E%84%E2%80%8B-%E1%9E%93%E1%9E%B9%E1%9E%84-%E2%80%8B%E1%9E%80%E1%9E%B6%E1%9E%9A%E2%80%8B%E1%9E%8A%E1%9F%86%E1%9E%A1%E1%9E%BE%E1%9E%84%E2%80%8B%E2%80%8B%E2%80%8B-%E1%9E%8F%E1%9E%98%E1%9F%92%E1%9E%9B%E1%9F%83-%E2%80%8B%E2%80%8B%E1%9E%94%E1%9F%92%E1%9E%9A%E1%9F%81%E1%9E%84%E2%80%8B%E1%9E%A5%E1%9E%93%E1%9F%92"/>
    <meta property="og:site_name" content="RFI"/>
    <meta property="article:published_time" content="2019-11-17T12:56:56+00:00"/>
    <meta property="og:title" content="អ៊ីរ៉ង់៖ ឃាត់ខ្លួន​៤០​នាក់ ក្នុង​បាតុកម្ម​ប្រឆាំង​នឹង​ការ​ដំឡើង​​​តម្លៃ​​ប្រេង​ឥន្ធនៈ"/>
    <meta property="og:description" content="ចាប់តាំងពីយប់ថ្ងៃសុក្រ បាតុកម្មបានផ្ទុះឡើង នៅតាម​ទីក្រុងនានា នៅក្នុងប្រទេសអ៊ីរ៉ង់ ដើម្បីប្រឆាំងនឹងការសម្រេចតម្លើងថ្លៃប្រេងឥន្ធនៈ។ បាតុកម្មហិង្សា ភាពចលនា និងការបង្រ្កាបរបស់អាជ្ញាធរ បានបង្កឲ្យមនុស្សម្នាក់ស្លាប់ ហើយនៅថ្ងៃអាទិត្យនេះ អាជ្ញាធរបានអះអាងថា..."/>
  </head>
  <body>
    <article>
      <h1>អ៊ីរ៉ង់៖ ឃាត់ខ្លួន​៤០​នាក់ ក្នុង​បាតុកម្ម​ប្រឆាំង​នឹង​ការ​ដំឡើង​​​តម្លៃ​​ប្រេង​ឥន្ធនៈ</h1>
      <address><time datetime="2019-11-17T12:56:56+00:00">17 Nov 2019, 12:56</time> by <a rel="author">ម៉ម ពិសី</a></address>
      <p>
        <b>ចាប់តាំងពីយប់ថ្ងៃសុក្រ បាតុកម្មបានផ្ទុះឡើង នៅតាម​ទីក្រុងនានា នៅក្នុងប្រទេសអ៊ីរ៉ង់ ដើម្បីប្រឆាំងនឹងការសម្រេចតម្លើងថ្លៃប្រេងឥន្ធនៈ។ បាតុកម្មហិង្សា ភាពចលនា និងការបង្រ្កាបរបស់អាជ្ញាធរ បានបង្កឲ្យមនុស្សម្នាក់ស្លាប់ ហើយនៅថ្ងៃអាទិត្យនេះ អាជ្ញាធរបានអះអាងថា គេបានឃាត់ខ្លួនបាតុករហិង្សាចំនួន​៤០នាក់។ លោក អាយ៉ាតុឡា អាលីខាមឺណី មគុទេសន៍សាសនាកំពូល​របស់អ៊ីរ៉ង់ បាន​ប្រកាសជាសាធារណៈថា លោកគាំទ្រការដំឡើងថ្លៃប្រេងឥន្ធនៈនេះ ហើយថាបាតុករហិង្សា គឺសុទ្ធសឹងតែ​ជាជនអន្ធពាល ដែលមាន​អ្នកនយោបាយ​ឆក់ឱកាស នៅពីក្រោយ។</b>
      </p>
      <p>ទីភ្នាក់ងារព័ត៌មានផ្លូវការអ៊ីរ៉ង់ ISNA បានប្រកាសផ្សាយ នៅថ្ងៃអាទិត្យ​ទី ១៧វិច្ឆិកា​ថា មានការឃាត់ខ្លួន​មនុស្សចំនួន​៤០នាក់ ដែល​ជាប់ពាក់ព័ន្ធនឹងបាតុកម្ម​ហិង្សា នៅឯទីក្រុង Yazd ភាគកណ្តាលប្រទេស។ ចំណែកកាលពីថ្ងៃសៅរ៍ បាតុករ​ម្នាក់បានស្លាប់ នៅឯទីក្រុង Sirjan ភាគខាងត្បូង និងមានអ្នករបួសជាច្រើននាក់ទៀត។</p>
      <p>សូមរំលឹកថា ប្រមាណ​២ថ្ងៃ២យប់មកហើយ ដែល​បាតុកម្មបានផ្ទុះឡើងនៅតាមទីក្រុងនានា មិនថានៅរដ្ឋធានី តេអេរ៉ង់ ក្រុងChiraz ឬ Ispahan។ បាតុករជ្រុលនិយមខ្លះ បានវាយកម្ទេចហេដ្ឋារចនាសម្ព័ន្ធសាធារណៈ ទីតាំងស្ថានីយ៍ប្រេងឥន្ធនៈ និងបានដុតបំផ្លាញ​រថយន្ត បិទផ្លូវជាច្រើនកន្លែងផងដែរ។ មូលហេតុដែល​បង្កឲ្យផ្ទុះបាតុកម្មនេះ គឺការសម្រេចរបស់ក្រុមប្រឹក្សាជាន់ខ្ពស់សម្របសម្រួលសេដ្ឋកិច្ចអ៊ីរ៉ង់ ដែលបាន​អនុញ្ញាតឲ្យតម្លើងថ្លៃប្រេងឥន្ធនៈ។ សម្រាប់៦០លីត្រដំបូងក្នុងរយៈពេល១ខែ តម្លៃនឹងឡើងចំនួន​៥០% ហើយចាប់ពីកម្រិតនេះទៅ តម្លៃនឹងឡើងចំនួន​៣០០%។</p>
      <p>សម្រាប់ប្រជាជនអ៊ីរ៉ង់ ដែលមានជីវភាពលំបាកណាស់ទៅហើយ ដោយសារតែទណ្ឌកម្មសេដ្ឋកិច្ចរបស់អាមេរិក ការដំឡើងថ្លៃប្រេងឥន្ធនៈនេះ ហាក់ដូចជាការសង្កត់កបន្ថែម។ រដ្ឋាភិបាលអ៊ីរ៉ង់ បានអះអាងថា គេមានគម្រោងប្រមូលចំណូលបន្ថែម ដើម្បីយកទៅជួយគ្រួសារអ៊ីរ៉ង់ ដែលមានជីវភាពក្រីក្របំផុត។</p>
      <p>គួររំលឹកថា គម្រោងតម្លៃថ្លៃប្រេងឥន្ធនៈនេះ ធ្លាប់ត្រូវបាន​រដ្ឋាភិបាល​អ៊ីរ៉ង់ ដាក់ស្នើម្តងរួមមកហើយ នៅឆ្នាំ​មុន តែត្រូវបាន​ក្រុមប្រឹក្សាជាតិសម្របសម្រួលសេដ្ឋកិច្ចអ៊ីរ៉ង់ បដិសេធ។​ ដោយឡែក នៅថ្ងៃអាទិត្យទី​១៧វិច្ឆិកា​នេះ លោកអាយ៉ាតុឡា អាលីខាមឺណី បានចេញមកប្រកាសថា លោកគាំទ្រការតម្លើងថ្លៃប្រេងឥន្ធនៈនេះ។ លោកបញ្ជាក់ថា បើសមាជិកនៃក្រុមប្រឹក្សាជាន់ខ្ពស់សម្របស​ម្រួសសេដ្ឋកិច្ច ដែលមាន​តំណាងស្ថានប័នកំពូលទាំង៣ មានរដ្ឋាភិបាល មានសភា និងតុលាការ សម្រេចយល់ថាជាវិធានការល្អ លោកក៏យល់ស្របដែរ។</p>
      <p>លោកអាយ៉ាតុឡា បានថ្កោលទោសចំពោះសកម្មភាពបាតុកម្មហិង្សាដែលកំពុងកើតឡើង ថាការដុតបំផ្លាញទ្រព្យសម្បត្តិឯកជន និងសាធារណៈមិនមែនជាដំណោះស្រាយនោះទេ ហើយអ្នកដែលធ្វើវាគឺសុទ្ធតែជាជនអន្ធពាល។ លោកអាយ៉ាតុលា បានរំលឹកឲ្យប្រជាជន​អ៊ីរ៉ង់ កុំចាញ់បោកការឃោសនាពន្យុះ កេងចំណេញនយោបាយ ពីក្រុមប្រឆាំងមួយចំនួន ដែលចង់ឲ្យកើតមានវិបត្តិ​នយោបាយនៅអ៊ីរ៉ង់៕</p>
    </article>
  </body>
</html>