<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-zakonoproekt-pro-dbr-vnosyat-nezakonni-pravki-ekspert-329962_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T12:17:00+00:00"/>
    <meta property="og:title" content="У законопроект про ДБР вносять &quot;незаконні&quot; правки — експерт"/>
    <meta property="og:description" content="13 листопада парламентський комітет з питань правоохоронної діяльності створив прецедент, якого, в принципі, не очікували ні профільні експерти, ні активісти."/>
  </head>
  <body>
    <article>
      <h1>У законопроект про ДБР вносять "незаконні" правки — експерт</h1>
      <h2>13 листопада парламентський комітет з питань правоохоронної діяльності створив прецедент, якого, в принципі, не очікували ні профільні експерти, ні активісти.</h2>
      <address>
        <time datetime="2019-11-17T12:17:00+00:00">17 Nov 2019, 12:17</time>
      </address>
      <p>13 листопада парламентський комітет з питань правоохоронної діяльності створив прецедент, якого, в принципі, не очікували ні профільні експерти, ні активісти. Звідкілясь у "слуг народу" виникла ідея доповнити президентський законопроєкт №2116, місяць тому ухвалений у першому читанні. Згодом на комітетському засіданні точилися непересічні дебати між більшістю складу та двома "друзями по зброї", а саме — представником "Слуги народу" Максимом Бужанським і репрезентантом "Опозиційної платформа — За життя" Іллею Кивою. Спершу здавалося дивним, що двоє парламентаріїв відчайдушно намагалися захистити директора Державного бюро розслідувань Романа Трубу від потенційної відставки. Мова про "поправку 320" у вищезгаданому законопроєкті, яка перевертає цей драфт змін з ніг на голову. Якщо раніше Труба ставав одноособовим керівником без запобіжників, то наразі ці повноваження можуть бути передані вже новопризначеному керівникові.</p>
      <p>Про це у своїй статті для <a href="https://dt.ua/">DT.UA</a> пише Олександр Лємєнов, головний експерт StateWatch. Автор нагадує: законопроєкт №2116 у першочерговій версії передбачав стосовно ДБР "слова "центральним органом виконавчої влади, що здійснює правоохоронну діяльність" замінити словами "державним правоохоронним органом" (фактично, за аналогією з НАБУ) і переформатувати спосіб керівництва Бюро, — квазі-колегіальність замінювалася на одноособовість, без обов'язку з боку директора погоджувати рішення зі своїми заступниками.</p>
      <p>"Як наслідок, гарантії незалежності, передбачені в нинішньому варіанті закону, для заступників анулювалися. Їх, обраних конкурсною комісією, могли звільнити, як і звичайних співробітників. Територіальні органи ДБР офіційно ставали територіальними управліннями, а директор замість патронатної служби "здобував" свій власний апарат, із втричі вищою зарплатнею для підлеглих, ніж це встановлено Кабміном для працівників патронатних служб у державних органах. Гранична чисельність розмивалася до невизначеності, хоч наразі вона становить 1500 співробітників", — відзначає експерт.</p>
      <p>На його думку, необхідно збільшити в ДБР кількість слідчих, оперативників та просто держслужбовців. Однак для початку варто розібратися, де саме не вистачає співробітників.</p>
      <p>"Бо скидається на просту "хотілку" директора Бюро, коли останній організовує подання, а Кабмін встановлює ліміт, наприклад — 5000 працівників. Крім того, за рішенням директора, могло бути утворено не більше 10 територіальних управлінь (наразі їх лише 7). Дисциплінарні стягнення — ставали виключною компетенцією директора Бюро, але тільки після рішення дисциплінарної комісії", — вказує автор.</p>
      <p>ННе важко здогадатися, хто саме мав би монопольний вплив на рішення зазначеної комісії. Проте одна з найгірших новел у законопроєкті — можливість переведення співробітників у ДБР без конкурсного добору в порядку, визначеному Законом України "Про державну службу". Ще одна "централізація" — у разі фіксації керівником підрозділу внутрішнього контролю правопорушення в ДБР, він не тільки має повідомити Генерального прокурора чи його заступника, а й відзвітувати директору Бюро. Цікаво, до кого саме в такому разі спочатку піде звітувати керівник підрозділу внутрішнього контролю ДБР?</p>
      <p>Детальніше про проблеми з ДБР читайте в матеріалі Олександра Лємєнова "<a href="https://dt.ua/internal/dbr-chi-zigraye-popravka-320-329847_.html"><b>ДБР: чи зіграє "поправка 320"?</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>