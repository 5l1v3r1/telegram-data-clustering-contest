<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/17/7232217/"/>
    <meta property="og:site_name" content="Українська правда"/>
    <meta property="article:published_time" content="2019-11-17T12:37:59+00:00"/>
    <meta property="og:title" content="ФСБ виключила захоплені судна з речдоків у справі українських моряків - росЗМІ"/>
    <meta property="og:description" content="Слідчі ФСБ Росії виключили захоплені українські кораблі з числа речових доказів у справі раніше захоплених у Керченській протоці і звільнених українських моряків до його розгляду у російському суді."/>
  </head>
  <body>
    <article>
      <h1>ФСБ виключила захоплені судна з речдоків у справі українських моряків - росЗМІ</h1>
      <address>
        <time datetime="2019-11-17T12:37:59+00:00">17 Nov 2019, 12:37</time>
      </address>
      <p>Слідчі ФСБ Росії виключили захоплені українські кораблі з числа речових доказів у справі раніше захоплених у Керченській протоці і звільнених українських моряків до його розгляду у російському суді.</p>
      <p><b>Джерело:</b> російський <a href="https://tass.ru/politika/7137359">ТАСС</a> з посиланням на джерело в правоохоронних органах, адвокат українських моряків <a href="https://www.facebook.com/photo.php?fbid=2655059367892776&amp;set=a.135081823223889&amp;type=3">Микола Полозов</a> у Facebook</p>
      <p><b>Деталі</b>: За даними джерела, українські кораблі виключені російськими слідчими з числа речових доказів у кримінальній справі стосовно моряків.</p>
      <p>У свою чергу Полозов заявив, що Міжнародний трибунал ООН з морського права 25 травня 2019 року виніс "наказ про застосування забезпечувальних заходів" і зобов'язав РФ "негайно повернути Україні два малих броньованих артилерійських катери "Нікополь" і "Бердянськ", а також рейдовий буксир "Яни-Капу".</p>
      <p><b>Дослівно</b>: "На початку вересня військовополоненим українським морякам був змінений запобіжний захід і вони змогли повернутися в Україну. Таким чином підпункт 1 (b) наказу трибуналу російською владою було виконано. Те ж стосується підпункту 1 (a) про повернення кораблів. Просто зараз кораблі "Бердянськ", "Нікополь" та "Яни-Капу" <a href="https://www.pravda.com.ua/news/2019/11/17/7232209/">виводять з Керчі</a>. Після їх передачі Україні РФ зможе надати звіт трибуналу ООН про виконання двох пунктів наказу трибуналу".</p>
      <p><b>Деталі</b>: Щодо третього пункту наказу, за словами Полозова, провадження у кримінальній справі в РФ про незаконний перетин кордону групою осіб є триваючим порушенням імунітету українських військових судів і членів їх екіпажів, "і безумовно ускладнює суперечку, розглянуту Міжнародним трибуналом ООН з морського права".</p>
      <p>"Після повернення в Україну захоплених моряків та кораблів природним і розумним завершенням всієї цієї історії в Росії має бути припинення кримінальної справи проти моряків", - підсумував Полозов. </p>
      <p>
        <b>Нагадаємо, </b>
      </p>
      <ul>
        <li>Раніше 17 листопада видання "Крим.Реалії" повідомило, що захоплені українські військові катери "Бердянськ" і "Нікополь", а також буксир "Яни Капу" у супроводі російської берегової охорони <a href="https://www.pravda.com.ua/news/2019/11/17/7232209/">вивели з акваторії Керчі</a>.</li>
        <li>Разом з тим українські буксири "Сапфір", "Титан" і "Гайдамака" перебувають у Чорному морі біля берегів Криму, ймовірно очікуючи на військові кораблі, які супроводжуватимуть в український порт.</li>
      </ul>
      <p>
        <b>Читайте також: <i><a href="https://www.pravda.com.ua/articles/2018/11/25/7199243/">Війна у Керченській протоці: таран, штурмовики та захоплення українських кораблів</a> </i></b>
      </p>
      <ul>
        <li>25 листопада 2018 року в Керченській протоці російські військові обстріляли і <a href="https://www.pravda.com.ua/news/2018/11/25/7199252/">захопили </a>українські катери "Бердянськ" і "Нікополь" і буксир "Яни Капу" з екіпажами, які прямували з Одеси до Маріуполя.</li>
        <li>Троє українських моряків отримали <a href="https://www.pravda.com.ua/news/2018/11/26/7199309/">поранення</a>.</li>
        <li>24 полоненим українцям пред'явили <a href="https://www.pravda.com.ua/news/2018/11/28/7199564/">звинувачення</a> за ч.3 ст.322 КК Росії (незаконний перетин кордону).</li>
        <li>7 вересня 2019 року моряків <a href="https://www.pravda.com.ua/news/2019/09/7/7225605/">обміняли </a>і повернули в Україну.<b> </b></li>
      </ul>
      <related>
        <a href="https://www.pravda.com.ua/news/2019/11/17/7232219/"/>
        <a href="https://www.pravda.com.ua/news/2019/11/17/7232218/"/>
        <a href="https://www.pravda.com.ua/news/2019/11/17/7232216/"/>
      </related>
    </article>
  </body>
</html>