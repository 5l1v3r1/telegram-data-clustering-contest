<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/europe/%E1%9E%A2%E1%9F%8A%E1%9E%B8%E1%9E%8F%E1%9E%B6%E1%9E%9B%E1%9E%B8-%E1%9E%91%E1%9E%B9%E1%9E%80%E2%80%8B%E1%9E%9F%E1%9E%98%E1%9E%BB%E1%9E%91%E1%9F%92%E1%9E%9A%E2%80%8B-%E1%9E%87%E1%9F%84%E1%9E%9A%E2%80%8B-%E1%9E%9B%E1%9E%B7%E1%9E%85-%E2%80%8B%E1%9E%91%E1%9E%B8%E1%9E%80%E1%9F%92%E1%9E%9A%E1%9E%BB%E1%9E%84%E2%80%8B-%E1%9E%9C%E1%9F%89%E1%9F%81%E1%9E%93%E1%9E%B8%E1%9E%9F-%E1%9E%87%E1%9E%B6%E2%80%8B-%E1%9E%9B%E1%9E%BE%E1%9E%80-%E2%80%8B%E1%9E%91%E1%9E%B8%E1%9F%A3-%E1%9E%98%E1%9E%B7%E1%9E%93-%E1%9E%8A%E1%9E%9B%E1%9F%8B-%E2%80%8B%E1%9E%98%E1%9E%BD%E1%9E%99%E2%80%8B-%E1%9E%9F%E1%9E%94%E1%9F%92%E1%9E%8F%E1%9E%B6%E1%9E%A0%E1%9F%8D"/>
    <meta property="og:site_name" content="RFI"/>
    <meta property="article:published_time" content="2019-11-17T12:45:57+00:00"/>
    <meta property="og:title" content="អ៊ីតាលី៖ ទឹក​សមុទ្រ​ជោរ​លិច​ទីក្រុង​វ៉េនីស ជា​លើក​ទី៣ មិនដល់​មួយ​សប្តាហ៍"/>
    <meta property="og:description" content="ទីក្រុងវ៉េនីសប្រទេសអ៊ីតាលី បន្ទាប់ពីបានរង​នូវការជនùជោរទឹកសមុទ្រ លិចកំពស់ប្រមាណ​ជិត២ម៉ែត្រ កាលពីថ្ងៃពុធ នៅថ្ងៃអាទិត្យទី១៧វិច្ឆិកា​ ទីក្រុងដ៏ល្អវិចិត្រនេះ ត្រូវស្ថិតក្នុងការគំរាមកំហែងសារជាថ្មី ដោយ​ទឹក​សមុទ្រ​អាចជោរលិច ឡើងកំពស់ប្រមាណ​១ម៉ែត្រ៦០។ រដ្ឋាភិបាលអ៊ីតាលីបានប្រកាសស្ថានភាពអាសន្ន..."/>
  </head>
  <body>
    <article>
      <h1>អ៊ីតាលី៖ ទឹក​សមុទ្រ​ជោរ​លិច​ទីក្រុង​វ៉េនីស ជា​លើក​ទី៣ មិនដល់​មួយ​សប្តាហ៍</h1>
      <address><time datetime="2019-11-17T12:45:57+00:00">17 Nov 2019, 12:45</time> by <a rel="author">ម៉ម ពិសី</a></address>
      <p>
        <b>ទីក្រុងវ៉េនីសប្រទេសអ៊ីតាលី បន្ទាប់ពីបានរង​នូវការជនùជោរទឹកសមុទ្រ លិចកំពស់ប្រមាណ​ជិត២ម៉ែត្រ កាលពីថ្ងៃពុធ នៅថ្ងៃអាទិត្យទី១៧វិច្ឆិកា​ ទីក្រុងដ៏ល្អវិចិត្រនេះ ត្រូវស្ថិតក្នុងការគំរាមកំហែងសារជាថ្មី ដោយ​ទឹក​សមុទ្រ​អាចជោរលិច ឡើងកំពស់ប្រមាណ​១ម៉ែត្រ៦០។ រដ្ឋាភិបាលអ៊ីតាលីបានប្រកាសស្ថានភាពអាសន្ន ចំណែកលោក​អភិបាលក្រុងវ៉េនីសវិញ បានលើកឡើងថា គ្រោះមហន្តរាយទឹកសមុទ្រពន្លិចទីក្រុងនេះ បានបង្កឲ្យខូចខាតទ្រព្យសម្បត្តិឯកជន និងសាធារណៈ គិតជាទឹកប្រាក់ប្រមាណ១ពាន់លានអឺរ៉ូ។</b>
      </p>
      <p>យោងតាមការព្យាករណ៍ ទឹកសមុទ្រនឹងឡើងកំពស់ ប្រមាណ​១ម៉ែត្រ៦០ នៅថ្ងៃអាទិត្យទី១៧វិច្ឆិកានេះ ហើយនឹងពន្លិចទីក្រុងវ៉េនីស សឹងតែ​៨០%។ នេះគឺជាការជន់លិច ក្នុងកំពស់ខ្ពស់បំផុត ជាលើកទី៣ ក្នុងរវាង៥ថ្ងៃចុងក្រោយនេះ ដោយកាលពីថ្ងៃពុធ ទឹកសមុទ្របានឡើងកំពស់ ១ម៉ែត្រ៨៧ ហើយនៅថ្ងៃសុក្រ ទឹក​ឡើង​កំពស់ ១ម៉ែត្រ៥៤។</p>
      <p>កាលពីថ្ងៃសុក្រ លោក​រដ្ឋមន្ត្រីក្រសួងវប្បធម៌អ៊ីតាលី បានទៅដល់ទីក្រុង​វ៉េនីស ដើម្បីពិនិត្យមើលពីភាពខូចខាត។ យោងតាមការប៉ាន់ស្មានបឋម ព្រះវិហារកាតូលិកចំណាស់រាប់សតវត្ស ប្រមាណ​ជា​៥០ទីតាំង  បានខូចខាតខ្លាំង។ លោក Luigi Brugnaro អភិបាលក្រុងវ៉េនីស បាន​លើកឡើងថា ការខូចខាតសរុប ដោយសារទឹកលិចប្រមាណ​ជិតមួយសប្តាហ៍នេះ គឺមាន​តម្លៃប្រហែល ១ពាន់លានអឺរ៉ូ។ រដ្ឋាភិបាលអ៊ីតាលី បានប្រកាសទទួសស្គាល់ស្ថានភាពអាសន្ន និងបាន​បញ្ចេញប្រាក់បន្ទាន់ចំនួន​២០លានអឺរ៉ូ។ ប្រជាជនដែលរងការខូចខាតផ្ទះសំបែង ​នឹងអាចទទួលជំនួយ​ ចំនួន​៥ពាន់អឺរ៉ូ ហើយចំនែកពាណិជ្ជករវិញ នឹងអាចបានទទួលរហូតដល់ ២ម៉ឺនអឺរ៉ូ។</p>
      <p>មានប្រជាជនរស់នៅតែប្រមាណ​៥ម៉ឺននាក់ ទីក្រុងវ៉េនីសត្រូវ​ទទួលភ្ញៀវ​ទេសចរមកទស្សនា ចំនួន​៣៥លាននាក់ ជារៀងរាល់ឆ្នាំ។ លោកអភិបាលក្រុងវ៉េនីស បានប្រកាសថា អាជ្ញាធរនឹងបង្កើតគណនីធនាគារមួយ ដើម្បី​ទទួលជំនួយថវិការ ពីមហាជនទាំងអស់​ ពីព្រោះការជួសជុលកែលម្អឡើងវិញ ត្រូវចំណាយប្រាក់ច្រើនមហាសាល។ គំនិតនេះ ត្រូវបានអ្នកទេសចរខ្លះ សម្តែងការគាំទ្រ ដោយបានលើកឡើងថា វ៉េនីស​គឺប្រៀបបាននឹងដុំពេជ្រ ហើយជាសម្បត្តិរបស់មនុស្សជាតិទាំងអស់គ្នា។</p>
      <p>សូមបញ្ជាក់ថា ទីក្រុងវ៉េនីស ដែលត្រូវបាន​​ចាត់បញ្ចូលក្នុងបញ្ជីរសម្បត្តិបេតិកភណ្ឌមនុស្សជាតិនេះ​ ត្រូវបាន​កសាងឡើង នៅលើកូនកោះធម្មជាតិ និង​សិប្បនិមិត្ត ចំនួន​១១៨កោះ​។ ជានិច្ចជាកាល ទីក្រុងដ៏អស្ចារ្យ​នេះ តែងតែត្រូវទឹកសមុទ្រជន់លិចបន្តិចបន្តួច តែបាតុភូតទឹកសមុទ្រ​ជន់លិច​ខ្លាំង​ដូចបច្ចុប្បន្ននេះ គឺកម្របំផុត។</p>
      <p>រដ្ឋមន្ត្រីក្រសួងបរិស្ថាន​អ៊ីតាលី បានលើកឡើងថា មួយរយៈចុងក្រោយនេះ ជាមួយនឹងកត្តាបំរែបំរួលអាកាសធាតុ ដែលកាន់តែលឿនរហ័ស ទីក្រុងវ៉េនីស ត្រូវ​រងនូវបាតុភូតធម្មជាតិ កាន់តែធ្ងន់ធ្ងរ និងកាន់តែ​​ញឹកញាប់ ដូចជាខ្យល់បក់ខ្លាំងបង្កជារលកធំៗ ភ្លៀងធ្លាក់យ៉ាងគំហុក និងករណីទឹកសមុទ្រជន់​ជោរខ្លាំងជាដើម៕</p>
    </article>
  </body>
</html>