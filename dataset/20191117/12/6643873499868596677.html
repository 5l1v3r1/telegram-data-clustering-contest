<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/JoXz36/oppgitt-lorentzen-det-er-saa-daarlig-at-det-er-flaut"/>
    <meta property="og:site_name" content="Bergens Tidende"/>
    <meta property="article:published_time" content="2019-11-17T12:39:40+00:00"/>
    <meta property="og:title" content="Oppgitt Lorentzen: – Det er så dårlig at det er flaut"/>
    <meta property="og:description" content="OL-mesteren på 500 meter hadde bare to løpere bak seg i verdenscupåpningen."/>
  </head>
  <body>
    <article>
      <h1>Oppgitt Lorentzen: – Det er så dårlig at det er flaut</h1>
      <h2>OL-mesteren på 500 meter hadde bare to løpere bak seg i verdenscupåpningen.</h2>
      <address><time datetime="2019-11-17T12:39:40+00:00">17 Nov 2019, 12:39</time> by <a rel="author">Bernhard Veland</a></address>
      <p>Verken fredag eller lørdag maktet Norges beste skøyteløpere å hamle opp med de beste utlendingene. Flere dårlige resultater gjorde at landslagstrener Bjarne Rykkje ville «finne ut hva som har skjedd».</p>
      <p>Det beste norske plasseringen var Håvard Holmefjord Lorentzens 11.-plass på 1000 meter.</p>
      <ul>
        <li><b>LES OGSÅ:</b> <a href="https://www.bt.no/sport/i/OpXM2O/ny-norsk-skuffelse-i-verdenscupaapningen-vi-maa-finne-ut-hva-som-har">Ny norsk skuffelse i verdenscupåpningen</a></li>
      </ul>
      <figure>
        <img src="https://images.sacdn.no/v2/images/3f96ff75-4741-4b94-b58b-aedb9302dec8?fit=crop&amp;h=1100&amp;w=1900&amp;s=6f8093088e2207e590cb4550175e4cec85f64c6a"/>
        <figcaption>Det har ikke klaffet for Håvard Holmefjord Lorentzen og de norske løperne i verdenscupåpningen på skøyter.<cite>Sergej Grits, AP / NTB scanpix</cite></figcaption>
      </figure>
      <details>
        <summary>Fakta<br/>Resultater lørdag</summary>
        <p>
          <b>1000 meter, menn</b>
        </p>
        <p>1) Thomas Krol (Nederland) 1.09,01</p>
        <p>2) Ning Zhongyan (Kina) 0,21 bak.</p>
        <p>3) Kjeld Nuis (Nederland) 0,27 bak.</p>
        <p>11) Håvard Holmefjord Lorentzen 1,33 bak.</p>
        <p>17) Allan Dahl Johansson 1,73 bak.</p>
        <p>
          <b>1500 meter, kvinner</b>
        </p>
        <p>1) Ireen Wüst (Nederland) 1.56,46.</p>
        <p>2) Jekaterina Sjikhova (Russland) 0,39 bak.</p>
        <p>3) Brittany Bowe (USA) 0,78 bak.</p>
        <p>17) Ida Njåtun 4,24 bak.</p>
        <p>
          <b>500 meter, kvinner</b>
        </p>
        <p>1) Olga Fatkulina (Russland) 37,92.</p>
        <p>2) Daria Katsjanova (Russland) 0,02 bak.</p>
        <p>3) Nao Kodaira (Japan) 0,25 bak.</p>
        <p>19) Hege Bøkko 2,01 bak.</p>
        <p>Verdenscupåpningen i Minsk avsluttes med 500 og 1500 meter for menn søndag, mens kvinnene skal bryne seg på 1000 meter.</p>
      </details>
      <h3>– Drit dårlig</h3>
      <p>Lorentzen og Bjørn Magnussen gikk 500 meter søndag. Magnussen var først ut i andre par. Med tiden 35,90 endte han helt sist.</p>
      <p>Det var større forhåpninger til Lorentzen, OL-mester på distansen i 2018. Han fikk en dårlig start og klarte heller ikke å få opp farten utover i løpet. Med 35,54 endte han tredje sist. Et resultat langt unna det han forventet.</p>
      <p>– Det er drit dårlig, det er ikke så mye mer å si enn det. Jeg har ingen feil underveis og føler ikke det er noe galt med kroppen, men jeg kommer ikke fram på isen, sa han til Viasat 4.</p>
      <ul>
        <li><b>SETT DENNE?</b> <a href="https://www.bt.no/sport/i/dOaK5J/skoeyteloepene-gaar-fra-nrk-til-viasat-dette-er-strategien-for-aa-faa-unge">Skøyteløpene går fra NRK til Viasat. Dette er strategien for å få unge seere til å bry seg.</a></li>
      </ul>
      <h3>Norske i B-gruppen</h3>
      <p>Han sier at han ikke har latt seg påvirke av den dårlige norske laginnsatsen.</p>
      <p>– Nei, jeg driter i hva de andre gjør, jeg går for min egen del. Det er så dårlig at det er flaut.</p>
      <p>Kim Jun-ho fra Sør-Korea vant på tiden 34,87.</p>
      <p>Tidligere søndag gikk flere norske utøvere i B-gruppen:</p>
      <p>Odin By Farstad (16.-plass) og Henrik Fagerli Rukke (27) gikk 500 meter, Ida Njåtun (6) og Julie Samsonsen (25) gikk 1000 meter, mens Kristian Ulekleiv (5) og Hallgeir Engebråten (17) gikk 1500 meter. Hege Bøkko var med på 1000 meter i A-gruppen, men gikk over 2,5 sekund svakere enn lagvenninne Njåtun.</p>
      <p>Neste helg er det nytt verdenscupstevne i Polen.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/awe6jL/naa-er-vinteren-her"/>
        <a href="https://www.bt.no/nyheter/i/OpXMGw/funnet-i-god-behold-etter-redningsaksjon"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/sport/i/JoXz36/oppgitt-lorentzen-det-er-saa-daarlig-at-det-er-flaut"/>
        <a href="https://www.bt.no/innenriks/i/mRxkvE/frode-bergs-kone-en-stor-lettelse"/>
      </related>
      <ol>
        <li>
          <a href="https://www.bt.no/tag/Sk%C3%B8yter">Skøyter</a>
        </li>
        <li>
          <a href="https://www.bt.no/tag/H%C3%A5vard_Lorentzen">Håvard Lorentzen</a>
        </li>
      </ol>
    </article>
  </body>
</html>