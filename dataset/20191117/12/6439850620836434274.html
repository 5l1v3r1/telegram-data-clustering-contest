<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461343/%E0%A6%AA%E0%A7%8D%E0%A6%B0%E0%A6%BE%E0%A6%A5%E0%A6%AE%E0%A6%BF%E0%A6%95-%E0%A6%93-%E0%A6%87%E0%A6%AC%E0%A6%A4%E0%A7%87%E0%A6%A6%E0%A6%BE%E0%A7%9F%E0%A6%BF-%E0%A6%B8%E0%A6%AE%E0%A6%BE%E0%A6%AA%E0%A6%A8%E0%A7%80-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE-%E0%A6%B6%E0%A7%81%E0%A6%B0%E0%A7%81"/>
    <meta property="og:site_name" content="Daily Janakantha"/>
    <meta property="article:published_time" content="2019-11-17T12:16:00+00:00"/>
    <meta property="og:title" content="প্রাথমিক ও ইবতেদায়ি সমাপনী পরীক্ষা শুরু"/>
    <meta property="og:description" content="অনলাইন রিপোর্টার ॥ প্রাথমিক ও ইবতেদায়ি শিক্ষা সমাপনী পরীক্ষা আজ রবিবার সকাল সাড়ে ১০টায় শুরু হয়েছে। শেষ হবে ২৪ নভেম্বর। এ পরীক্ষা প্রতিদিন সকাল সাড়ে ১০টায় শুরু হয়ে শেষ হবে দুপুর ১টায়। মোট পরীক্ষার্থীর সংখ্যা ২৯ লাখ ৩ হাজার ৬৩৮ জন। সারাদেশে মোট ৭ হাজার ..."/>
  </head>
  <body>
    <article>
      <h1>প্রাথমিক ও ইবতেদায়ি সমাপনী পরীক্ষা শুরু</h1>
      <address>
        <time datetime="2019-11-17T12:16:00+00:00">17 Nov 2019, 12:16</time>
      </address>
      <figure>
        <img src="http://www.dailyjanakantha.com/files/201911/1573996598_09.jpg"/>
      </figure>
      <p>অনলাইন রিপোর্টার ॥ প্রাথমিক ও ইবতেদায়ি শিক্ষা সমাপনী পরীক্ষা আজ রবিবার সকাল সাড়ে ১০টায় শুরু হয়েছে। শেষ হবে ২৪ নভেম্বর। এ পরীক্ষা প্রতিদিন সকাল সাড়ে ১০টায় শুরু হয়ে শেষ হবে দুপুর ১টায়। মোট পরীক্ষার্থীর সংখ্যা ২৯ লাখ ৩ হাজার ৬৩৮ জন। সারাদেশে মোট ৭ হাজার ৪৭০টি এবং দেশের বাইরে ৮টি কেন্দ্রে এ পরীক্ষা অনুষ্ঠিত হচ্ছে।</p>
      <p>শনিবার বিকালে প্রাথমিক ও গণশিক্ষা মন্ত্রণালয়ের প্রেস বিজ্ঞপ্তিতে এসব তথ্য জানানো হয়। এর আগে বৃহস্পতিবার মন্ত্রণালয়ে সংবাদ সম্মেলন করে পরীক্ষাসংক্রান্ত সব তথ্য জানানো হয়।</p>
      <p>প্রাথমিক শিক্ষা সমাপনী পরীক্ষায় ২৫ লাখ ৫৩ হাজার ২৬৭ জন শিক্ষার্থী অংশ নেওয়ার কথা রয়েছে। এর মধ্যে ছাত্র ১১ লাখ ৮১ হাজার ৩০০ জন এবং ছাত্রী ১৩ লাখ ৭১ হাজার ৯৬৭ জন।</p>
      <p>ইবতেদায়ি শিক্ষা সমাপনী পরীক্ষায় অংশ নেবে ৩ লাখ ৫০ হাজার ৩৭১ জন পরীক্ষার্থী। এর মধ্যে ছাত্র ১ লাখ ৮৭ হাজার ৮২ জন এবং ছাত্রী ১ লাখ ৬৩ হাজার ২৮৯ জন। দেশের বাইরে পরীক্ষার্থীর সংখ্যা ৬১৫ জন।</p>
      <p>এবার বিশেষ চাহিদাসম্পন্ন পরীক্ষার্থীদের জন্য অতিরিক্ত ৩০ মিনিট সময় বরাদ্দ করা হয়েছে। ৬টি বিষয়ের প্রতিটিতে ১০০ করে মোট ৬০০ নম্বরের পরীক্ষা অনুষ্ঠিত হবে।</p>
      <p>সমাপনী পরীক্ষা সুষ্ঠু ও স্বচ্ছতার সঙ্গে শেষ করতে ইতোমধ্যে সব ধরনের প্রস্তুতি সম্পন্ন করা হয়েছে। বিশেষ নিরাপত্তার সঙ্গে প্রশ্নপত্র প্রণয়ন, মুদ্রণ ও বিতরণ কাজ শেষ হয়েছে। দেশের দুর্গম এলাকার ১৮৪টি কেন্দ্রে বিশেষ ব্যবস্থায় প্রশ্নপত্র পাঠানো হয়েছে।</p>
      <p>প্রাথমিক ও গণশিক্ষা মন্ত্রণালয়ে এবং প্রাথমিক শিক্ষা অধিদফতরে পরীক্ষা নিয়ন্ত্রণ কক্ষ খোলা হয়েছে।</p>
      <p>মন্ত্রণালয়ের নিয়ন্ত্রণ কক্ষের টেলিফোন নম্বর ০২-৯৫৭৭২৫৭ ও ইমেইল mopmesch2@gmail.com.</p>
      <p>অধিদফতরের নিয়ন্ত্রণকক্ষের টেলিফোনে নন্বর ০২-৫৫০৭৪৯১৭, ০১৭১১৩৪৪৫৩২, ০১৭১২১০৬৩৬৯, ইমেইল ddestabdpe@gmail.com.</p>
      <p>সমাপনী পরীক্ষাসংক্রান্ত সব তথ্য এসব নম্বরে ফোন করে জানা যাবে।</p>
    </article>
  </body>
</html>