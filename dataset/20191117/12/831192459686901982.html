<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/anatrichiastiki-i-apologia-toy-epikindynoy-tzichantisti-poy-synelifthi-stin-ko-ola-osa-apokalypse/"/>
    <meta property="og:site_name" content="europost.gr"/>
    <meta property="article:published_time" content="2019-11-17T12:30:08+00:00"/>
    <meta property="og:title" content="Ανατριχιαστική η απολογία του επικίνδυνου τζιχαντιστή που συνελήφθη στην Κω! Όλα όσα αποκάλυψε!…"/>
    <meta property="og:description" content="Ο επικίνδυνος τζιχαντιστής συνελήφθη στην Κω, τον Ιούνιο και προφυλακίστηκε στην Αθήνα. Η είδηση της σύλληψης του έγινε γνωστή στις 26 Οκτωβρίου 2019. Συμμετείχε σε απίστευτες φρικαλεότητες. Τι λέει ο δικηγόρος του, Γιάννης Γλύκας. Το"/>
  </head>
  <body>
    <article>
      <h1>Ανατριχιαστική η απολογία του επικίνδυνου τζιχαντιστή που συνελήφθη στην Κω! Όλα όσα αποκάλυψε!…</h1>
      <address>
        <time datetime="2019-11-17T12:30:08+00:00">17 Nov 2019, 12:30</time>
      </address>
      <p>Ο επικίνδυνος τζιχαντιστής συνελήφθη στην Κω, τον Ιούνιο και προφυλακίστηκε στην Αθήνα. Η είδηση της σύλληψης του έγινε γνωστή στις 26 Οκτωβρίου 2019. Συμμετείχε σε απίστευτες φρικαλεότητες. Τι λέει ο δικηγόρος του, Γιάννης Γλύκας. Το αποκαλυπτικό έγγραφο των ελληνικών αρχών</p>
      <p>Νέα στοιχεία για την σύλληψη του τζιχαντιστή στην Κω, τον Ιούνιο, προβλήθηκαν σήμερα στον ΑΝΤ1, με αφορμή το έγγραφο ντοκουμέντο των ελληνικών αρχών. Όπως μεταδόθηκε, το έγγραφο, αναφέρει μεταξύ άλλων πως ο τζιχαντιστής “αποτελεί μέλος της τρομοκρατικής οργάνωσης “Ισλαμικό Κράτος”. Κατά τις ίδιες πληροφορίες, ο εν λόγω αλλοδαπός εμφανίζεται να συμμετέχει και σε βίντεο το οποίο έχει αναρτηθεί στο διαδίκτυο και ασκεί προπαγάνδα υπέρ της ίδιας τρομοκρατικής οργάνωσης”.</p>
      <p>Ο ίδιος, υποστήριξε στην απολογία του πως “στο συγκεκριμένο βίντεο πράγματι ήμουν ιμάμης και με διέταξαν απλώς να ανακοινώσω στον κόσμο τι αποφάσισε το Δικαστήριο. Το Δικαστήριο δεν ξέρω από ποιους αποτελείται. Μου φέρνουν στο τζαμί οι φρουροί και ανακοινώνω την απόφαση για το θέμα”.<br/>Όπως μετέδωσε ο ΑΝΤ1, στο βίντεο που πρωταγωνιστεί ο τζιχαντιστής αναφέρονται μεταξύ άλλων τα εξής: “Το Ισλαμικό Κράτος πήρε εντολή από τον θεό και τον Μοχάμεντ να πολεμήσει τους άπιστους…”, “… όποιος δεν θα συμμορφώνεται στον λόγο του Θεού και του Προφήτη Μοχάμεντ, θα τιμωρείται με τρόπο ανάλογο του επιπέδου της απιστίας του…”, “εσύ που ξεκινάς να μας πολεμήσεις, πρέπει να θυμηθείς ότι δεν υπάρχει ένα μέρος σε όλη τη γη, που να τηρούν τους όρους του Θεού, όπως το κάνει το Ισλαμικό Κράτος…” και “η τιμωρία με θανατική ποινή προστατεύει τη θρησκεία”.</p>
      <p>Μιλώντας στον τηλεοπτικό σταθμό, ο δικηγόρος του συλληφθέντα, Γιάννης Γλύκας, τόνισε πως ο πελάτης του “από την πρώτη στιγμή έχει μία συγκεκριμένη τοποθέτηση όσον αφορά στη δική του συμμετοχή στο βίντεο. Είναι δύο, τρία δευτερόλεπτα σε βίντεο 11 δευτερολέπτων.<br/>Αποκηρύσσει την τότε συμμετοχή του και προσπαθούσε με κάθε τρόπο να ξεφύγει. Αλλιώς ξεκίνησε το 2013, αλλά στη συνέχεια απομακρύνθηκε…”.</p>
      <figure>
        <iframe src="https://www.youtube.com/embed/_QjaQpYagM4" width="696" height="392" data-service="Youtube" scrolling="no"/>
      </figure>
      <p>Πώς τον “τσάκωσαν”<br/>Σύμφωνα με άριστα διασταυρωμένες πληροφορίες, το περασμένο Ιούνιο στην Κω «έπιασε» στεριά ένας Σύρος «πρόσφυγας» μαζί με τον ανήλικο γιο του, οποίος βέβαια ήθελε να ξεφύγει από την φρίκη του πολέμου.</p>
      <p>Μάλιστα ο συγκεκριμένος άνθρωπος επάνω του δεν είχε ούτε κινητό τηλέφωνο, παρά μόνο τα απαραίτητα για τον ίδιο και το παιδί του. Αμέσως μεταφέρθηκε στο κέντρο φιλοξενίας του νησιού και βέβαια μέσα σε σύντομο χρονικό διάστημα έκανε τα χαρτιά του για χορήγηση ασύλου.</p>
      <figure>
        <img src="https://europost.gr/wp-content/uploads/2019/11/tzixantistis-300x195.jpg"/>
      </figure>
      <p>Βέβαια ο ενδεδυμένος τον «μανδύα» του πρόσφυγα τζιχαντιστής, δεν υπολόγιζε τον «ξενοδόχο», που στην προκειμένη περίπτωση δεν ήταν άλλος από την Αντιτρομοκρατική υπηρεσία που έχει φροντίσει μέσω των διεθνών συνεργασιών που έχει αναπτύξει, να έχει άμεση πρόσβαση σε διαβαθμισμένες πλατφόρμες ενημέρωσης, όπου φωτογραφίες και στοιχεία ατόμων που πολέμησαν με την σημαία του ISIS και προέβησαν σε φρικαλεότητες, έχουν καταγραφεί με απόλυτο τρόπο.</p>
      <p>Σύμφωνα με τις ίδιες πληροφορίες, η Ιντερπόλ σε συνεργασία με Αντιτρομοκρατικά Τμήματα στην Ευρώπη, αλλά και μυστικές υπηρεσίες κρατών της «Γηραιάς Ηπείρου» κατάφερε να δημιουργήσει, ακόμα και μέσα από ανοιχτές πηγές ενημέρωσης, ένα πλούσιο αρχείο στο οποίο υπάρχουν βίντεο και φωτογραφίες τζιχαντιστών.</p>
      <p>Η αποκάλυψη της δράσης του<br/>Όταν πια ο 45χρονος «πρόσφυγας» πολέμου κατέθεσε το διαβατήριο του – έγκυρο με παραποιημένα όμως στοιχεία – αμέσως η φωτογραφία του μπήκε στην ειδική πλατφόρμα αναζήτησης, με αποτέλεσμα το σύστημα να χτυπήσει κόκκινο.</p>
      <p>Έκπληκτοι οι έμπειροι αστυνομικοί τις Αντιτρομοκρατικής Υπηρεσίας είδαν να εμφανίζονται στο σύστημα φωτογραφίες και βίντεο, στα οποία πρωταγωνιστούσε το συγκεκριμένο πρόσωπο, και μάλιστα και θηριωδίες και φρικαλεότητες, που πυκνά συχνά προέβαιναν οι μαχητές του ISIS.</p>
      <p>Άμεσα συνελήφθη και όταν πλέον είδε πως έχουν στα χέρια τους αποδεικτικό υλικό της δράσης του, τότε αποφάσισε να μιλήσει και να μην κρύψει τίποτε.</p>
      <p>Σύμφωνα με πληροφορίες το συγκεκριμένο πρόσωπο παραδέχτηκε πως αρχικά ανήκε στο τομέα μαχητών της «Al Nousra», παρακλάδι της «Αλ Κάϊντα» στην Συρία και στην συνέχεια πέρασε άμεσα στις τάξεις των μαχητών του Ισλαμικού Χαλιφάτου.</p>
      <p>Ράκα, Μοσούλη, Κομπάνι<br/>Ο ίδιος άνθρωπος παραδέχτηκε πως συμμετείχε σε φρικαλεότητες στην Ράκα, την «πρωτεύουσα» του Ισλαμικού Χαλιφάτου στην Συρία, παραδέχτηκε επίσης πως πήρε μέρος στις μάχες στην Μοσούλη, αλλά και στην επέλαση του ISIS στο Κομπάνι, όπου υπέστησαν μια από τις χειρότερες ήττες τους από την Κουρδική Πολιτοφυλακή «YPG».</p>
      <p>Ο ίδιος φέρεται να είπε στους αστυνομικούς της Αντιτρομοκρατικής Υπηρεσίας πως ήταν παρών στις τελευταίες μεγάλες μάχες που έδωσε το Χαλιφάτο στην Ράκα, όπου επίσης υπέστη συντριπτική ήττα από την Κουρδική Πολιτοφυλακή, ενώ εξιστόρησε στους Έλληνες Αστυνομικούς πως κατάφερε να βρει νέο διαβατήριο και τελικά να ξεφύγει από τον κλοιό που είχε δημιουργηθεί έπειτα από την συντριπτική ήττα του ISIS.</p>
      <p>Μετά από αυτές τις πραγματικά ενδιαφέρουσες «συζητήσεις» που είχε το συγκεκριμένο πρόσωπο με τους αστυνομικούς μεταφέρθηκε στην Αθήνα και παραπέμφθηκε στον αρμόδιο εισαγγελέα, οποίος βέβαια αποφάσισε την προφυλάκιση του.</p>
      <p>Παράλληλα για την περίπτωση του «Σύρου πρόσφυγα» ενημερώθηκαν και οι αρμόδιες Ευρωπαϊκές Υπηρεσίες.</p>
    </article>
  </body>
</html>