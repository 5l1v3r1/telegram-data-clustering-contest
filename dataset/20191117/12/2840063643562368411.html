<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/17/taffo-verso-salvini-siamo-aperti-notte-sabato-domenica_IX81r85pVlnlLVMzhNUKKP.html"/>
    <meta property="og:site_name" content="Adnkronos"/>
    <meta property="article:published_time" content="2019-11-17T12:11:00+00:00"/>
    <meta property="og:title" content="Taffo fa il verso a Salvini: &quot;Siamo aperti notte, sabato e domenica&quot;"/>
    <meta property="og:description" content="&quot;Siamo aperti anche di notte, di sabato e di domenica. Come in Veneto&quot;. Anche Taffo entra a far parte degli utenti social che ironizzano sul tweet di Matteo Salvini relativo agli ospedali emiliani, che due giorni fa ha scatenato il web. L'agenzia funebre, celebre per i suoi slogan divertenti e spregiudicati, assicura dunque lo stesso 'servizio' garantito dal leader della Lega in caso di vittoria alle elezioni in Emilia Romagna. &quot;Tra i primi provvedimenti -aveva detto il leader della Lega nel corso del suo discorso al PalaDozza di Bologna, riportando poi la frase su Twitter- ci sarà l'attenzione ai più deboli, gli ospedali saranno aperti di notte, di sabato e di domenica, come in Veneto&quot;."/>
  </head>
  <body>
    <article>
      <h1>Taffo fa il verso a Salvini: "Siamo aperti notte, sabato e domenica"</h1>
      <address>
        <time datetime="2019-11-17T12:11:00+00:00">17 Nov 2019, 12:11</time>
      </address>
      <p>"Siamo aperti anche di notte, di sabato e di domenica. Come in Veneto". Anche Taffo entra a far parte degli utenti social che ironizzano sul tweet di Matteo Salvini relativo agli ospedali emiliani, che due giorni fa ha scatenato il web. L'agenzia funebre, celebre per i suoi slogan divertenti e spregiudicati, assicura dunque lo stesso 'servizio' garantito dal leader della Lega in caso di vittoria alle elezioni in Emilia Romagna. "Tra i primi provvedimenti -aveva detto il leader della Lega nel corso del suo discorso al PalaDozza di Bologna, riportando poi la frase su Twitter- ci sarà l'attenzione ai più deboli, gli ospedali saranno aperti di notte, di sabato e di domenica, come in Veneto".</p>
      <p>La frase di Salvini, che molto probabilmente alludeva al fatto che in Veneto è attualmente possibile prenotare visite specialistiche anche di sera o nei weekend, non ha comunque mancato di suscitare grande ironia. "Mi vuoi dire che quando io a Bologna andavo al Rizzoli o al Maggiore di notte, in realtà non erano medici ma comunisti travestiti per far credere che fosse aperto?", scrive Matteo. "In Emilia Romagna la notte chiudono e vanno in discoteca", sottolinea Robertino. "Sarà tre volte Natale e festa tutto l'anno", è il commento più gettonato di molti utenti, che parafrasano così la celebre canzone di Lucio Dalla. A chiosare sulla questione ci pensa l'Osho 'de noantri': "Co tanti begli ospedali aperti nel week-end ancora che annamo a perde tempo nei centri commerciali", scrive.</p>
      <figure>
        <iframe data-src="https://twitter.com/taffoofficial/status/1195632867763773440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>