<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134720-rkl-cempionate-triuskinamos-pergales-ir-neitiketini-issigelbejimai.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-17T12:20:00+00:00"/>
    <meta property="og:title" content="RKL čempionate – triuškinamos pergalės ir (ne)įtikėtini išsigelbėjimai"/>
    <meta property="og:description" content="Savaitgalį Malsena-Regionų krepšinio lygoje buvo sužaista 30 rungtynių, kuriose buvo visko: kvapą gniaužiančių dramų, triuškinamų pergalių ir netikėtų rezultatų. SAVAITĖS RUNGTYNĖS. Įdomiausia savaitgalio dvikova penktadienį vyko Panevėžyje, kur vietos „Bangenė-Aivera“ (2-3) tik po pratęsimo pripažino vienvaldės lygos lyderės Vilkaviškio „Perlo“ (7-0) komandos pranašumą. Didžiąją rungtynių dalį susitikimo vadžias tvirtai savo rankose ..."/>
  </head>
  <body>
    <article>
      <h1>RKL čempionate – triuškinamos pergalės ir (ne)įtikėtini išsigelbėjimai</h1>
      <address>
        <time datetime="2019-11-17T12:20:00+00:00">17 Nov 2019, 12:20</time>
      </address>
      <p>Nuotr.: RKL</p>
      <figure>
        <a href="https://www.basketnews.lt/paveikslelis-207097-any1000x1000.jpg">
          <img src="https://www.basketnews.lt/paveikslelis-207097-any630x500.jpg"/>
        </a>
      </figure>
      <p>Nuotr. RKL</p>
      <p>Savaitgalį Malsena-Regionų krepšinio lygoje buvo sužaista 30 rungtynių, kuriose buvo visko: kvapą gniaužiančių dramų, triuškinamų pergalių ir netikėtų rezultatų. </p>
      <p><b>SAVAITĖS RUNGTYNĖS.</b> Įdomiausia savaitgalio dvikova penktadienį vyko Panevėžyje, kur vietos „Bangenė-Aivera“ (2-3) tik po pratęsimo pripažino vienvaldės lygos lyderės Vilkaviškio „Perlo“ (7-0) komandos pranašumą.</p>
      <p>Didžiąją rungtynių dalį susitikimo vadžias tvirtai savo rankose laikė aikštės šeimininkai, kurie trečiojo kėlinuko pabaigoje mėgavosi triuškinama 17 taškų persvara (58:41).</p>
      <p>Tačiau, kuomet jau atrodė, jog „Bangenės-Aiveros“ ekipai teliko sutvarkyti formalumus, „Perlo“ komanda atsibudo, lemiamame kėlinuke sukratė net 30 taškų ir sugebėjo išplėšti pratęsimą – 71:71.</p>
      <p>Papildomų penkių minučių metu svečiai siautėjo toliau – be didesnio vargo rinkdami taškus „Perlo“ atstovai aritmetine progresija didino savo pranašumą ir nuaidėjus finalinei sirenai šventė įtikinamą pergalę rezultatu 91:78.</p>
      <p>Įdomu tai, jog Vilkaviškio atstovai per paskutiniąsias 15 dvikovos minučių pelnė daugiau taškų (50) nei per pirmus tris rungtynių kėlinukus (41).</p>
      <p><b>DEJA VU.</b> Penktadienio vakarą dramatiškai išsigelbėję „Perlo“ atstovai vos nepaslydo šeštadienį, kuomet Kaune vėl tik susitikimo pabaigoje 72:70 palaužė turnyrinės lentelės dugne esančią Lietuvos sporto universiteto (1-5) studentų komandą.</p>
      <p>Šįkart Holivudo filmo vertas scenarijus vos nepasisuko suvalkiečiams nepalankia linkme. Sužaidus tris kėlinukus „Perlo“ vyrai turėjo įtikinamą 15 taškų persvarą (63:48).</p>
      <p>Tačiau baltos vėliavos nekėlę Ramūno Butauto auklėtiniai lemiamą ketvirtį pradėjo galingu spurtu 17:2 ir vietinių sirgalių džiaugsmui išlygino rezultatą (65:65).</p>
      <p>Visgi <i>deja vu</i> dvikovos pabaigos svečiams šįkart pavyko išvengti. Dvikovos pabaigoje „Perlo“ ekipa pabėgo nuo varžovų ir nepaisant titaniškų LSU studentų pastangų, išsaugojo trapią persvarą bei šventė jau septintą pergalę iš eilės.</p>
      <p><b>GERIAUSIOS SEZONO RUNGTYNĖS.</b> Šeštadienio popietę savo aikštėje žaidusi Akmenės r. „Patriots-Cemento“ (3-3) komanda sužaidė geriausias sezono rungtynes ir be didesnio vargo palaužė pastaruoju metu stringančią „Raseinių“ (3-3) komandą.</p>
      <p>Dar pirmajame kėlinuke aikštės šeimininkai pataikė 5 tolimus metimus iš 10, surinko visą eilę taškų greitame puolime ir sužaidus dešimt minučių pasiuntė varžovus į nokdauną (30:12).</p>
      <p>Per likusį dvikovos laiką „Raseiniai“ bandė pakilti ant kojų, tačiau visos svečių pastangos kažką pakeisti nuėjo perniek, tuo tarpu persvarą išsaugoję „Patriots-Cemento“ krepšininkai džiugino savo varžovus gražiu žaidimu ir ištiksėjus pagrindiniam laikui šventė daugiau nei įtikinamą pergalę rezultatu 89:76.</p>
      <p>Nugalėtojų ekipos treneris Saulius Momkauskas džiaugėsi, kad komanda po išvakarėse patirto pralaimėjimo padarė išvadas: „Rezultatas neatspindi vykusios kovos. Šiuolaikiniame krepšinyje didelė persvara nieko neduoda. Praėjusį savaitgalį ilgą laiką irgi turėjome didelę persvara, tačiau pabaigoje viskas baigėsi kitaip. Tad atrodė, kad susitikimas buvo lengvas, tačiau kova išties buvo sudėtinga.</p>
      <p>Šį savaitgalį turėjome dvi skirtingas dienas. Vakar neįgyvendinome žaidimo plano akistatoje prieš Kauno komandą. O šiandien padarėme visi išvadas, į rungtynes atėjome susikoncentravę ir susikaupę, džiugu, kad gerai pavyko prasėti. Pirmi metimai sukrito, gynyba tikrai solidi buvo ir smagu, kad pavyko iškovoti pergalę.“</p>
      <p>Tuo tarpu „Raseinių“ strategas Karolis Lendzevičius teigė: „Labai daug kas lėmė prastą susitikimo pradžią. Galime pradėti iš labai toli. </p>
      <p>Gal vakar puikiai sužaistos rungtynės davė per daug pasitikėjimo vyrams. Rungtynes pradėjome užmigę, visais komponentais nusileidome varžovams ir iš tiesų norėčiau pasveikinti Akmenės komandą su pelnyta pergale.</p>
      <p>Banguojame, nes manau, kad šiame sezone RKL komandos yra sustiprėjusios, išsilygino visų ekipų pajėgumas. Be to, kol kas patys eksperimentuojame ir nerandame savo žaidimo dar.“</p>
      <p>PERGALĖ PASKUTINĘ SEKUNDĘ. Dramatiškų įvykių penktadienio vakarą netrūko Klaipėdoje, kur vietos „VKKM-Neptūno“ (2-2) ekipa metimu paskutinę sekundę išplėšė pergalę prieš „Jurbarko“ (2-1) ekipą.</p>
      <p>Didžiąją dvikovos dalį priekyje buvo svečiuose žaidusi „Jurbarko“ ekipa, kuri lemiamo kėlinuko pradžioje dar turėjo dviženklę persvarą (66:55).</p>
      <p>Visgi, prie sienos priremti aikštės šeimininkai sugebėjo apkarpyti turėtą deficitą ir atkurti rungtynėse intrigą. Likus žaisti 3 sek. svečiai turėjo dviejų taškų persvarą (77:75) ir turėjo padaryti vieną paprastą dalyką – neleisti varžovams pataikyti iš toli.</p>
      <p>Tačiau minutės pertraukėlę paėmęs „VKKM-Neptūno“ treneris Alfredas Kaniava parengė puikų derinį, kurį tiksliai įvykdę jo auklėtiniai lemiamoje atakos stadijoje atidavė kamuolį Martynui Pronskui, o šis tiksliu tolimu metimu paskutinę sekundę išplėšė klaipėdiečiams dramatišką pergalę rezultatu – 78:77.</p>
      <p><b>PADARĖ IŠVADAS.</b> Panašu, kad prieš keletą savaičių žeminantį pralaimėjimą patyrusi Ignalinos „Vilkakalnio“ (0-5) komanda padarė išvadas. </p>
      <p>Penktadienį svečiuose patyrę dar vieną triuškinamą nesėkmę (44:112) prieš Alytaus SRC-„Dzūkijos“ (3-3) ekipą „Vilkakalnio“ atstovai susiėmė ir jau kitą dieną Ignalinoje žaistoje dvikovoje surinko pajėgiausius savo krepšininkus ir metė rimtą iššūkį Kaišiadorių „Savingės“ (3-3) ekipai.</p>
      <p>Svečių ekipa pirmavo didžiąją rungtynių dalį, tačiau „Vilkakalnio“ komanda lemiamame kėlinuke šturmavo varžovų krepšį ir atkūrė dvikovoje intrigą.</p>
      <p>Nors „Savingė“ sugebėjo išsaugoti trapią persvarą bei šventė sudėtingą pergalę rezultatu 75:73, tačiau  Ignalinos komanda savo būsimoms varžovams tarsi pasakė, jog šiame sezone nesiruošia būti lengvu grobiu ir jį baigti savo sąskaitoje neturint nė vienos pergalės.</p>
      <p><b>TAMSŪS DEBESYS.</b> Jei Ignalinos sirgaliai gali matyti pirmuosius saulės spindulius, tai Marijampolėje vis dar tamsūs debesys. Šeštadienio vakarą svečiuose žaidusi ŽSM-„Kalstatos“ (0-4) komanda nesugebėjo pasipriešinti „Gargždų-Led Head“ (2-3) jaunimui ir patyrė skaudžią nesėkmę rezultatu 30:122.</p>
      <p>Įdomu tai, jog suvalkiečiai dviženklį taškų skaičių (13) pelnė tik trečiajame kėlinuke, o lemiamame ketvirtyje apskritai sukrapštė vos 2 taškus.</p>
      <p>Tuo metu aikštės šeimininkų komanda šioje dvikovoje pagerino net 3 šio sezono rekordus: atliko daugiausia rezultatyvių perdavimų (37), blokavo daugiausiai metimų (10) ir surinko daugiausiai naudingumo balų (197).</p>
      <p><b>SEZONO REKORDAI.</b> Šį savaitgalį buvo pagerinti net septyni šio sezono rekordai. Apie Gargždų ekipos pasiekimus jau rašėme, likę trys – pagerinti Klaipėdoje, Šiauliuose ir Pakruojyje.</p>
      <p>Penktadienį Klaipėdoje vykusioje akistatoje „VKKM-Neptūno“ auklėtinis Justas Maceikis perėmė 8 kamuolius, tą pačią dieną Šiauliuose vietos „Saulės“-SG-ASKA auklėtinis Titas Pažarauskas surinko 43 naudingumo balus ir atliko net 13 rezultatyvių perdavimų.</p>
      <p>Tuo metu šeštadienį Pakruojyje vykusioje akistatoje vietos „Pakruojo-Lygumų ŽŪB“ (3-1) komanda nuo baudų metimo linijos atakavo įspūdingu 94,1% taiklumu (16/17 baud.met.), tačiau nepaisant to vis tiek 59:67 pralaimėjo Kėdainių SC-„Ateities-Balticum“ (2-2) atstovams ir patyrė pirmąją nesėkmę šiame sezone.</p>
      <p><b>SAVAITĖS MVP.</b> Naudingiausio savaitės žaidėjo titulą šįkart gauna „Užpalių“ ekipos garbę ginantis Ernestas Leipus, kuris per dvejas savaitgalio rungtynes vidutiniškai pelnė po 20 taškų, atkovojo po 10,5 atšokusio kamuolio, rinko po 28 naudingumo balus ir, svarbiausia, padėjo savo ekipai pasiekti dvi pergales.</p>
    </article>
  </body>
</html>