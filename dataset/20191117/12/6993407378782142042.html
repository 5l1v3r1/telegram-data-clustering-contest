<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30276145.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T12:37:52+00:00"/>
    <meta property="og:title" content="Розруха і наркотики. Як виглядає село у районі розведення, звідки бойовики обстрілюють позиції ЗСУ"/>
    <meta property="og:description" content="Російські гібридні сили порушують тишу у так званому районі розведення №3 «Петрівське». За даними Прес-центру Операції об’єднаних сил (ООС), контрольовані Росією бойовики стріляють по позиціях Збройни"/>
  </head>
  <body>
    <article>
      <h1>Розруха і наркотики. Як виглядає село у районі розведення, звідки бойовики обстрілюють позиції ЗСУ</h1>
      <address><time datetime="2019-11-17T12:37:52+00:00">17 Nov 2019, 12:37</time> by <a rel="author" href="https://www.radiosvoboda.org/author/%D0%BE%D0%BB%D1%8C%D0%B3%D0%B0-%D0%BE%D0%BC%D0%B5%D0%BB%D1%8C%D1%8F%D0%BD%D1%87%D1%83%D0%BA/gjquqm" target="_blank">Ольга Омельянчук, Донбас.Реалії</a></address>
      <p>Російські гібридні сили порушують тишу у так званому районі розведення №3 «Петрівське». За <a href="https://www.facebook.com/pressjfo.news/photos/a.364697644022858/713427689149850/?type=3&amp;theater">даними</a> Прес-центру Операції об’єднаних сил (ООС), контрольовані Росією бойовики стріляють по позиціях Збройних сил України (ЗСУ), що розташовані поблизу Новогнатівки та Старогнатівки.</p>
      <figure>
        <img src="https://gdb.rferl.org/026D3A98-C5A0-4CE1-9628-A5F1D675187C.jpg"/>
        <figcaption>Червоні стрілки позначають напрямок ведення вогню по позиціях ЗСУ</figcaption>
      </figure>
      <p>Вогонь бойовики ведуть із боку окупованого Петрівського та колись «сірої» Вікторівки.</p>
      <p>Рік тому, восени 2018 року сили ООС просунулися в районі Вікторівки на 1 200 метрів. Щоб покращити своє тактичне становище, селище тоді зачищали бійці Сил спеціальних операцій (ССО).</p>
      <figure>
        <img src="https://gdb.rferl.org/7C87E40A-3C49-45A5-AC77-ED1EB11B0D0F.jpg"/>
        <figcaption>Бійці ССО рік тому зачищали район селища, щоб унеможливити обстріли з боку «ДНР»</figcaption>
      </figure>
      <p>До того російські гібридні сили регулярно заходили у село, щоб обстрілювати позиції ЗСУ.</p>
      <p>До війни у Вікторівці жили 80 людей. Усі вони виїхали з передової з початком війни. Майже всі будинки у селі зруйновані, всього у декількох зберігся дах.</p>
      <figure>
        <img src="https://gdb.rferl.org/DF948132-16CA-4341-B5B5-973493234360.jpg"/>
        <figcaption>З початком війни Вікторівка повністю вимерла</figcaption>
      </figure>
      <p>За словами бійців ССО, рік тому ледь не вся територія Вікторівки була замінована. Контрольовані Росією бойовики «затягнули» село протипіхотними мінами (ПМН-2), забороненими Женевськими конвенціями.</p>
      <p>Більш-менш уцілілі будинки були розграбовані і перевернуті догори дриґом.</p>
      <figure>
        <img src="https://gdb.rferl.org/EB58783C-EBD1-4C09-9DAD-E0916362EBAA.jpg"/>
        <figcaption>Контрольовані Росією бойовики повністю розграбували місцеві хати</figcaption>
      </figure>
      <p>Всередині однієї з хат бійці ССО виявили шприци з темною рідиною, ампули та грілку на сухому спирту. Ймовірно, бойовики «ДНР» вживали у такий спосіб наркотики.</p>
      <figure>
        <img src="https://gdb.rferl.org/F9A19C5A-C95A-48BA-A738-7D284D0D44E7.jpg"/>
        <figcaption>Бойовики «ДНР» залишили в одній із хат шприци з темною рідиною та ампули</figcaption>
      </figure>
      <p>Район Петрівського (контрольованого «ДНР» населеного пункту, що розташований поблизу Вікторівки) – вже третя ділянка так званого розведення. Відведення сил та засобів завершилося тут 11 листопада. До того розведення відбулося в районі Станиці Луганської та Золотого-4.</p>
    </article>
  </body>
</html>