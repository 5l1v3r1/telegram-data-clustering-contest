<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826087.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T12:51:00+00:00"/>
    <meta property="og:title" content="چند خودروی دپو شده ترخیص نشده است؟"/>
    <meta property="og:description" content="به گزارش ایسنا، دو هفته پیش بود که توافقی در رابطه با ترخیص بخشی از خودروهای دپو شده انجام شد و دستور وزیر صمت در این رابطه صادر شد ولی تاکنون این خودروها ترخیص نشده‌اند و زمان آن نیز مشخص نیست."/>
  </head>
  <body>
    <article>
      <h1>چند خودروی دپو شده ترخیص نشده است؟</h1>
      <address>
        <time datetime="2019-11-17T12:51:00+00:00">17 Nov 2019, 12:51</time>
      </address>
      <p>با وجود توافق بین دستگاه‌های ذیربط برای ترخیص ۱۰۴۸ خودروی دارای پروانه گمرکی، هنوز ترخیص آنها انجام نشده است.</p>
      <p>به گزارش ایسنا، دو هفته پیش بود که توافقی در رابطه با ترخیص بخشی از خودروهای دپو شده انجام شد و دستور وزیر صمت در این رابطه صادر شد ولی تاکنون این خودروها ترخیص نشده‌اند و زمان آن نیز مشخص نیست.</p>
      <p>ماجرا از این قرار بود که با تصمیم هیات دولت از دی ماه سال قبل و در دو زمان چهار و دو ماهه فرصتی تعیین شد تا صاحبان خودروهای دپو شده نسبت به ترخیص آن اقدام کنند. مهلت تمام شد و طی آن حدود ۷۰۰۰ خودرو ترخیص شد ولی ۱۰۴۸ دستگاه در این میان قرار داشت که با وجود طی کردن عمده فرایند ترخیص و پروانه گمرکی به دلیل اتمام مهلت در نیمه اردیبهشت ماه امسال، امکان خروج پیدا نکردند.</p>
      <p>بعد از آن بود که وزارت صمت اعلام کرد فعلا برنامه‌ای برای تمدید زمان ندارد. از سوی دیگر با توجه به اینکه این خودروها اظهار شده و چند ماه از آن گذشته بود طبق قانون احتمال متروکه شدن آنها وجود داشت.</p>
      <p>بر این اساس، پیشنهادات و رایزنی‌هایی برای صدور مجوز ترخیص خودروها انجام شد تا اینکه در هفته‌های اخیر طی مکاتبات گمرک با وزارت صمت و اعلام مراتب، وزیر و قائم مقام وی با این موضوع موافقت کرده و قرار شد در کارگروه هماهنگی تجاری بانک مرکزی نیز بررسی شود که در نهایت با ترخیص موافقت شد.</p>
      <p>اما آنچه اخیرا گمرک در مورد وضعیت خودروهای دپو شده و ترخیص آنها اعلام کرد نشان داد که این خودروها هنوز ترخیص نشده‌اند؛ به طوری که گفته شده با توجه به طرح موضوع در جلسه کارگروه هماهنگی تجاری بانک مرکزی نتیجه پس از وصول صورتجلسه اعلام خواهد شد.</p>
      <p>این ۱۰۴۸ دستگاه، همگی خودروهایی هستند که دارای حجم موتور زیر ۲۵۰۰ سی‌سی و عمدتا مربوط به یک شرکت خودرویی هستند.</p>
      <p>** از حدود دو سال قبل در مجموع  ۱۲ هزار و ۲۶۱ دستگاه خودروی سواری وارد شد ولی به دلیل مسائل قانونی و ارزی امکان ترخیص پیدا نکرد تا اینکه با مهلت تعیین شده از سوی دولت تعداد ۷۱۵۳ دستگاه ترخیص شده و اکنون ۵۱۰۸ دستگاه دیگرترخیص نشده‌اند که البته این ۱۰۴۸ دستگاه که با ترخیص آنها موافقت نشده است نیز جزو همین ۵۱۰۸ دستگاه مانده در گمرکات، مناطق آزاد و بنادر محسوب می‌شوند.</p>
    </article>
  </body>
</html>