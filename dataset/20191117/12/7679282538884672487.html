<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-bihar-dto-recruitment-dto-bahali-though-bpsc-to-start-from-next-year-2854188.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T12:30:41+00:00"/>
    <meta property="og:title" content="Bihar DTO भर्ती: अगले साल से बीपीएससी से होगी डीटीओ की बहाली"/>
    <meta property="og:description" content="अगले साल से जिला परिवहन पदाधिकारी की बहाली बीपीएससी से होगी। परिवहन विभाग ने जिला परिवहन पदाधिकारी कैडर का प्रारूप तैयार कर लिया है। कैडर गठन के लिए विभाग ने एक कमेटी गठित की थी। अगले माह प्रस्ताव..."/>
  </head>
  <body>
    <article>
      <h1>Bihar DTO भर्ती: अगले साल से बीपीएससी से होगी डीटीओ की बहाली</h1>
      <address><time datetime="2019-11-17T12:30:41+00:00">17 Nov 2019, 12:30</time> by <a rel="author">हिन्दुस्तान ब्यूरो ,पटना</a></address>
      <p>अगले साल से जिला परिवहन पदाधिकारी की बहाली बीपीएससी से होगी। परिवहन विभाग ने जिला परिवहन पदाधिकारी कैडर का प्रारूप तैयार कर लिया है। कैडर गठन के लिए विभाग ने एक कमेटी गठित की थी। अगले माह प्रस्ताव तैयार कर सामान्य प्रशासन विभाग के पास भेज दिया जाएगा। सामान्य प्रशासन विभाग से प्रस्ताव को मंजूरी मिलते ही इसे इस सप्ताह के अनत में राज्य कैबिनेट के पास मंजूरी के लिए भेज दिया जाएगा। </p>
      <p>गौरतलब है कि परिवहन विभाग में जिला परिवहन पदाधिकारी का अपना कैडर नहीं था। विभाग वर्ष 2010 से कैडर बनाने में जुटा था, लेकिन इसे अंतिम रूप नहीं दिया जा सका था। अभी तक बिहार प्रशासनिक अधिकारी के अफसर ही डीटीओ के पद पर तैनात हैं। अफसरों की कमी के कारण एक ही डीटीओ के पास दो जिलों का प्राभर रहता था। कैडर बन जाने के बाद परिवहन विभाग कैडर के अपने अधिकारी इस पद पर तैनात होंगे।  </p>
      <p>परिवहन विभाग हर वर्ष डीटीओ की रिक्तियां बिहार लोक सेवा आयोग के पास भेजेगा और बीपीएससी डीटीओ की बहाली करेगा। डीटीओ कैडर में अधिकारियों को प्रोन्नति भी मिलेगी। डीटीओ अधिकारियों को रिजनल परिवहन प्राधिकार,संयुक्त परिवहन आयुक्त के पद पर भी प्रोन्नति मिलेगी। डीटीओ कैडर के अधिकारी की पोस्टिंग किसी दूसरे विभाग में नहीं होगी। डीटीओ के 60 प्रतिशत पदों पर सीधे बीपीएससी से बहाली होगी 40 पदों पर एमवीआई की प्रोन्नति से भरा जाएगा। </p>
      <p>अभी भी राज्य के पांच जिलों में विभागीय अधिकारियों को प्रोन्नति देकर डीटीओ बनाया गया है। पटना के अपर डीटीओ और शेखपुरा, लखीसराय, जहानाबाद, अररिया के जिला परिवहन पदाधिकारी के पद विभागीय प्रोन्नति से ही भरे गये हैं। शेष जिलों में बिहार प्रशासनिक पदाधिकारी के अधिकारी डीटीओ के पद पर तैनात हैं। </p>
      <p>परिवहन विभाग के सचिव संजय कुमार अग्रवाल ने बताया कि ‘डीटीओ पद पर अब बिहार लोक सेवा आयोग से सीधी बहाली होगी। परिवहन विभाग कैडर का प्रस्ताव तैयार कर लिया है। अब इसे राज्य कैबिनेट में भेजा जाएगा।’ </p>
    </article>
  </body>
</html>