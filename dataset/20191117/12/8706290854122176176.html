<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684824/pavlopoulos-mono-enomenoi-kai-apofasismenoi-tha-proaspisoume-tin-"/>
    <meta property="og:site_name" content="enikos.gr"/>
    <meta property="article:published_time" content="2019-11-17T12:17:00+00:00"/>
    <meta property="og:title" content="Παυλόπουλος: Μόνο ενωμένοι και αποφασισμένοι θα προασπίσουμε την ελευθερία μας"/>
    <meta property="og:description" content="«Μόνον ενωμένοι και αποφασισμένοι θα προασπίσουμε την ελευθερία μας και θα οικοδομήσουμε ένα καλύτερο μέλλον για τις μελλοντικές γενιές» υπογράμμισε ο Πρόεδρος της Δημοκρατίας κ. Προκόπης Παυλόπουλος..."/>
  </head>
  <body>
    <article>
      <h1>Παυλόπουλος: Μόνο ενωμένοι και αποφασισμένοι θα προασπίσουμε την ελευθερία μας</h1>
      <address>
        <time datetime="2019-11-17T12:17:00+00:00">17 Nov 2019, 12:17</time>
      </address>
      <p>«Μόνον ενωμένοι και αποφασισμένοι θα προασπίσουμε την ελευθερία μας και θα οικοδομήσουμε ένα καλύτερο μέλλον για τις μελλοντικές γενιές» υπογράμμισε ο Πρόεδρος της Δημοκρατίας κ. <a href="http://www.enikos.gr/politics/684650/pavlopoulos-i-epeteios-tis-exegersis-tou-polytechneiou-mas-ypenth">Προκόπης Παυλόπουλος</a> κατά την ανακήρυξή του σε επίτιμο δημότη του δήμου Ανδραβίδας-Κυλλήνης.</p>
      <p>Όπως σημείωσε ο κ. Παυλόπουλος: «Μόνον ελεύθεροι μπορούμε να ζήσουμε. Και γι' αυτό, με κάθε τίμημα, ακόμα και με την θυσία της ζωής μας, θα υπερασπισθούμε τα σύνορά μας, το έδαφός μας, την κυριαρχία μας». Στο πλαίσιο αυτό, υπενθύμισε ότι το έδαφός μας και τα σύνορά μας είναι έδαφος και σύνορα της Ευρωπαϊκής Ένωσης και πρόσθεσε ότι «Και αυτό το μεγάλο χρέος της υπεράσπισης της ελευθερίας, το έθνος των Ελλήνων θα το εκπληρώσει υπό όρους αρραγούς ενότητας».</p>
      <p>Μάλιστα, επισήμανε ότι: «Ξέρουμε την αξία της ενότητας, γνωρίζουμε το κόστος της διχόνοιας. Είναι αδιανόητο να κάνουμε ξανά λάθη που, μέσα από διχόνοιες και διχασμούς, στο παρελθόν μας στοίχισαν ακόμη και τμήματα του εθνικού μας κορμού».</p>
      <p>Παράλληλα, ο κ. Παυλόπουλος τόνισε ότι αποτελεί ξεχωριστή τιμή για εκείνον η αναγόρευσή του, υπό την ιδιότητά του ως Προέδρου της Δημοκρατίας, σε Επίτιμο Δημότη του Δήμου Ανδραβίδας-Κυλλήνης, ενός τόπου με λαμπρή και μακραίωνη ιστορία.</p>
      <p>«Περπατώντας κανείς σε τούτα τα ιερά χώματα, αισθάνεται ότι συνομιλεί με την ίδια την ιστορία, αφού κάθε πέτρα και κάθε γωνιά αυτής της γης έχει κάτι να διηγηθεί από ένα παρελθόν αγώνων του ελληνισμού για την επιβίωσή του αλλά και για την εκπλήρωσή της αποστολής του, κατά την φύση και τον προορισμό του» τόνισε ο Πρόεδρος της Δημοκρατίας και συνέχισε επισημαίνοντας ότι πρόκειται, ταυτόχρονα, για ένα προσκύνημα, μια απότιση του οφειλόμενου φόρου τιμής στους προγόνους μας, οι οποίοι αγωνίσθηκαν πάντοτε για την ελευθερία, που για εμάς, τους Έλληνες, είναι υπαρξιακή Αρχή.</p>
      <p>Ακολούθως, ο κ. Παυλόπουλος αναφέρθηκε σε ιστορικούς σταθμούς στην πορεία των Λεχαινών, της Ανδραβίδας και της Κυλλήνης και στάθηκε ιδιαίτερα στην Βυζαντινή περίοδο, αναπτύσσοντας την ευρύτερη σημασία του Βυζαντίου όχι μόνον για τον ελληνικό αλλά και για τον ευρύτερο ευρωπαϊκό πολιτισμό.</p>
      <p>Ειδικότερα, σημείωσε ότι ο Βυζαντινός πολιτισμός και η διαδρομή του στον χρόνο αποδεικνύουν, με αμάχητα μάλιστα ιστορικά τεκμήρια, ότι το Βυζάντιο δεν υπήρξε, ούτε κατ' ελάχιστο, μέρος του Μεσαίωνα.</p>
      <p>«Άλλοι ήταν εκείνοι, οι οποίοι με την άμετρη, ακόμη και κοσμική, φιλοδοξία τους επινόησαν την σκοτεινή Ιερά Εξέταση και “ δρομολόγησαν” την εξίσου σκοτεινή περίοδο του Μεσαίωνα. Όλως αντιθέτως, το Βυζάντιο και ο Πολιτισμός του, ως γνήσιοι εκφραστές του Χριστιανισμού που υπηρετεί τον γνήσιο Ανθρωπισμό και την ανυπόκριτη αγάπη, διαιωνίζοντας τις θετικές πτυχές της κληρονομιάς της αρχαίας Αθήνας και της αρχαίας Ρώμης, έχτισαν την πνευματική και πολιτισμική “ γέφυρα”, η οποία οδήγησε στην Αναγέννηση», υπογράμμισε ο Πρόεδρος της Δημοκρατίας.</p>
      <p>Υπενθύμισε, επίσης, ότι μέσα από αυτή την ιστορική πορεία, η Χριστιανική Διδασκαλία όχι μόνον επιτέλεσε την κατά τον προορισμό της πνευματική αποστολή της, αλλά κατέστη, μαζί με την αρχαία Ελλάδα και την αρχαία Ρώμη, ο τρίτος πυλώνας του κοινού μας ευρωπαϊκού πολιτισμού.</p>
      <p>«Διότι οφείλουμε να έχουμε κατά νου ότι το «αέτωμα» του Ευρωπαϊκού Πολιτισμού στηρίζεται στον πυλώνα της αρχαίας Ελλάδας -τον πυλώνα της ελευθερίας του πνεύματος- στον πυλώνα της αρχαίας Ρώμης -τον πυλώνα των θεσμών- και στον πυλώνα της χριστιανικής διδασκαλίας, ήτοι τον πυλώνα του ανθρωπισμού, μέσω των αρχών της αγάπης και της αλληλεγγύης, ο οποίος συμβολίζει το ανυπέρβλητο διάνυσμα που ξεκινάει από το “ Αγαπάτε Αλλήλους” και καταλήγει στο Αγαπήσεις τον Πλησίον σου ως σεαυτόν» επισήμανε ο κ. Παυλόπουλος και κατέληξε υποστηρίζοντας ότι «αυτός ο συμβολισμός αποκτά τόσο μεγαλύτερη αξία στους ταραγμένους καιρούς μας, όσο σε αυτούς δοκιμάζονται δεινώς -τα τραγικά γεγονότα της Μέσης Ανατολής και η αδίστακτη και απάνθρωπη επιθετικότητα της Τουρκίας το αποδεικνύουν- η Ειρήνη, η Δημοκρατία, η Δικαιοσύνη, εν τέλει δε ο ίδιος ο Άνθρωπος και ο Ανθρωπισμός, ο οποίος βρίσκεται στον πυρήνα του Ελληνικού και του Ευρωπαϊκού Πολιτισμού».</p>
      <related>
        <h4>σχετικά άρθρα</h4>
        <a href="http://www.enikos.gr/politics/684650/pavlopoulos-i-epeteios-tis-exegersis-tou-polytechneiou-mas-ypenth%0A%20%20%20%20%0A"/>
        <a href="http://www.enikos.gr/politics/682434/pavlopoulos-chairetizoume-to-gegonos-oti-i-diethnis-anagnorisi-ti%0A%20%20%20%20%0A"/>
        <a href="http://www.enikos.gr/politics/681985/pavlopoulos-i-prostasia-tis-polyteknis-oikogeneias-einai-ena-apo-%0A%20%20%20%20%0A"/>
        <a href="http://www.enikos.gr/politics/681816/pavlopoulos-eimaste-etoimoi-na-yperaspistoume-ta-synora-kai-to-ed%0A%20%20%20%20%0A"/>
        <a href="http://www.enikos.gr/politics/681804/pavlopoulos-chreos-mas-na-egeiroume-os-tin-teliki-dikaiosi-tis-no%0A%20%20%20%20%0A"/>
        <a href="http://www.enikos.gr/politics/681238/pavlopoulos-den-tha-anechtoume-apo-merous-tis-tourkias-paraviasei%0A%20%20%20%20%0A"/>
        <a href="http://www.enikos.gr/politics/680790/episkepsi-pavlopoulou-sto-424-geniko-stratiotiko-nosokomeio-ekpai%0A%20%20%20%20%0A"/>
        <a href="http://www.enikos.gr/politics/680684/pavlopoulos-den-borei-na-amfisvitisei-kaneis-tin-ellinikotita-tis%0A%20%20%20%20%0A"/>
        <a href="http://www.enikos.gr/politics/680666/episkepsi-tou-proedrou-tis-dimokratias-stin-edra-tou-syllogou-syn%0A%20%20%20%20%0A"/>
      </related>
    </article>
  </body>
</html>