<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/efialtikes-stigmes-gia-ton-alexandro-lykoyrezo-pnigmenos-sta-chrei-parakoloythei-tin-aytokratoria-toy-na-gkremizetai-sto-sfyri-to-istoriko-grafeio-toy-sto-kolonaki/"/>
    <meta property="og:site_name" content="europost.gr"/>
    <meta property="article:published_time" content="2019-11-17T12:45:08+00:00"/>
    <meta property="og:title" content="Εφιαλτικές στιγμές για τον Αλεξανδρο Λυκουρέζο: Πνιγμένος στα χρέη, παρακολουθεί την «αυτοκρατορία» του να γκρεμίζεται! Στο σφυρί το ιστορικό γραφείο του στο Κολωνάκι"/>
    <meta property="og:description" content="Αντιμέτωπος με πλειστηριασμούς και χρέη φαίνεται πως βρίσκεται ο γνωστός ποινικολόγος και πρώην βουλευτής Αλέξανδρος Λυκουρέζος. Αυτή τη φορά πρόκειται για τράπεζα, η οποία στις 15 Ιανουαρίου βγάζει στο σφυρί το ίδιο το δικηγορικό γραφείο του"/>
  </head>
  <body>
    <article>
      <h1>Εφιαλτικές στιγμές για τον Αλεξανδρο Λυκουρέζο: Πνιγμένος στα χρέη, παρακολουθεί την «αυτοκρατορία» του να γκρεμίζεται! Στο σφυρί το ιστορικό γραφείο του στο Κολωνάκι</h1>
      <address>
        <time datetime="2019-11-17T12:45:08+00:00">17 Nov 2019, 12:45</time>
      </address>
      <p>Αντιμέτωπος με πλειστηριασμούς και χρέη φαίνεται πως βρίσκεται ο γνωστός ποινικολόγος και πρώην βουλευτής Αλέξανδρος Λυκουρέζος.</p>
      <p>Αυτή τη φορά πρόκειται για τράπεζα, η οποία στις 15 Ιανουαρίου βγάζει στο σφυρί το ίδιο το δικηγορικό γραφείο του ποινικολόγου για οφειλές, όπως αναφέρει η ιστοσελίδα news247.gr.</p>
      <p>Το ιστορικό γραφείο που θα έχει τιμή εκκίνησης τα 441.000 ευρώ, είναι συνολικής επιφάνειας 213 τ.μ. Σύμφωνα με τα σχετικά έγγραφα, πρόκειται για μια αυτοτελής και ανεξάρτητη οριζόντια ιδιοκτησία πάνω από το ισόγειο σε πολυκατοικία σε κεντρικότατο σημείο της Αθήνας, που είναι κτισμένης επί οικοπέδου εκτάσεως 505,44 τμ.</p>
      <p>Τα χρέη προς το Δημόσιο</p>
      <p>Πάντως, δεν είναι η πρώτη φορά που το επίμαχο ακίνητο βγαίνει σε πλειστηριασμό.</p>
      <p>Το ίδιο είχε συμβεί τον περασμένο μήνα, ωστόσο η διαδικασία ανεστάλη προσωρινά προκειμένου να διευθετηθεί η οφειλή. Φαίνεται όμως, ότι κάτι τέτοιο δεν είναι τόσο εύκολο, αν αναλογιστεί κανείς ότι οι οφειλές του γνωστού ποινικολόγου δεν σταματούν εδώ.</p>
      <p>Πρόσφατα, εισήχθη στο Τριμελές Εφετείο Πλημμελημμάτων δικογραφία που έχει σχηματιστεί σε βάρος του για χρέη προς το δημόσιο. Όπως έγινε γνωστό κατά τη διαδικασία, η οφειλή συνολικού ύψους 580.000 ευρώ, έχει μπει σε ρύθμιση η οποία και τηρείται. Σύμφωνα με το συνήγορο υπεράσπισης του πρώην βουλευτή, ένα μέρος των χρημάτων άνω των 100.000 ευρώ έχει ήδη εξοφληθεί, με αποτέλεσμα το δικαστήριο να προχωρήσει στην αναστολή της ποινικής δίωξης σε βάρος του Αλεξ. Λυκουρέζου, λόγω της επίμαχης ρύθμισης.</p>
      <p>Υπενθυμίζεται ότι μετά την σύλληψή του για την υπόθεση της «μαφίας των φυλακών», για την οποία αφέθηκε ελεύθερος ύστερα από μία μακρά απολογία, ο Αλέξανδρος Λυκουρέζος βρέθηκε αντιμέτωπος και με επτά στελέχη του δικηγορικού του γραφείου που προσέφυγαν στην ελληνική Δικαιοσύνη, διεκδικώντας δεδουλευμένα δύο μηνών και αποζημιώσεις ενώπιον του Μονομελούς Πρωτοδικείου (διαδικασία ασφαλιστικών μέτρων).</p>
      <p>«Είναι στις άμεσες προθέσεις και προτεραιότητές του να καταβάλει τα χρήματα» είχε υποστηρίξει ο πληρεξούσιος δικηγόρος του, με την πλευρά των εργαζομένων να αναφέρει ότι η απαίτηση έχει συνομολογηθεί, ωστόσο στερείται περιουσιακών στοιχείων. «Έχει μόνο το γραφείο του, αλλά και αυτό βγαίνει σε πλειστηριασμό από τράπεζα» είχε επισημανθεί κατά τη διαδικασία.</p>
    </article>
  </body>
</html>