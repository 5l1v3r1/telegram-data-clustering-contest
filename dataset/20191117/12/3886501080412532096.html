<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119411-nova-smesta-okoncati-hajku-na-novinare-dovodjenjem-u-vezu-sa-vucicevim-zdravstvenim-problemima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-17T12:20:04+00:00"/>
    <meta property="og:title" content="Nova: Smesta okončati hajku na novinare dovodjenjem u vezu sa Vučićevim zdravstvenim problemima"/>
    <meta property="og:description" content="Nova stranka zatražila je danas da se odmah okonča pritisak na novinare N1 i okonča hajka na njih dovodjenjem u vezu sa zdravstvenim stanjem predsednika Srbije Aleksandra Vučića.Nova stranka upozorila je na višestruku opasnost jučerašnje ujedinjene reakcije pojedinih tabloida i samozvanih analitičara, ali i predstavnika režima, koji su na jednoj televiziji sa nacionalnom frekvencijom direktno povezali novinarska pitanja N1 predsedniku Srbije sa iznenadnim pogoršanjem njegovog zdravstvenog stanja.&quot;U državi u kojoj su sloboda medijskog delovanja i nezavisnost medija svedeni na najniže grane, a novinari i medijski radnici pod nezapamćenim pritiskom ne bi li postali puko orudje u rukama vlasti i instrument za izvršenje njihovih direktiva, predstavlja samo novi pokušaj da se ugrozi transparentnost i nezavisnost njihovog rada&quot;, navode iz Nove.Napominju da je novinarstvo časna i odgovorna profesija, čiji sastavni deo jeste upravo postavljanje pitanje i zahtevanje odgovora u interesu gradjana i javnosti, a koja su, u…"/>
  </head>
  <body>
    <article>
      <h1>Nova: Smesta okončati hajku na novinare dovodjenjem u vezu sa Vučićevim zdravstvenim problemima</h1>
      <address>
        <time datetime="2019-11-17T12:20:04+00:00">17 Nov 2019, 12:20</time>
      </address>
      <p><b>Nova stranka zatražila je danas da se odmah okonča pritisak na novinare N1 i okonča hajka na njih dovodjenjem u vezu sa zdravstvenim stanjem predsednika Srbije Aleksandra Vučića.</b><br/><br/>Nova stranka upozorila je na višestruku opasnost jučerašnje ujedinjene reakcije pojedinih tabloida i samozvanih analitičara, ali i predstavnika režima, koji su na jednoj televiziji sa nacionalnom frekvencijom direktno povezali novinarska pitanja N1 predsedniku Srbije sa iznenadnim pogoršanjem njegovog zdravstvenog stanja.<br/><br/>"U državi u kojoj su sloboda medijskog delovanja i nezavisnost medija svedeni na najniže grane, a novinari i medijski radnici pod nezapamćenim pritiskom ne bi li postali puko orudje u rukama vlasti i instrument za izvršenje njihovih direktiva, predstavlja samo novi pokušaj da se ugrozi transparentnost i nezavisnost njihovog rada", navode iz Nove.<br/><br/>Napominju da je novinarstvo časna i odgovorna profesija, čiji sastavni deo jeste upravo postavljanje pitanje i zahtevanje odgovora u interesu gradjana i javnosti, a koja su, u informativnom delu programa, obaveza svakog političara, te samim tim posebno vršioca funkcije predsednika Republike.<br/>"Ujedno podsećamo da je još jednom potvrdjena opravdanost zahteva lidera NOVE Zorana Živkovića koji u skupštinskom delovanju konstantno insistira na uvodjenju obaveznog lekarskog pregleda za narodne poslanike, ministre i predsednika države, što je u jednom svetlijem periodu novije srpske istorije i bila uobičajena praksa", navodi se u saopštenju.<br/><br/>Iz te stranke osudjuju bilo kakav vid likovanja ili ironije na račun zdravstvenih problema Aleksandra Vučića ili bilo kog drugog javnog funkcionera i zahtevaju da se odmah okonča pritisak na reportera i novinarsku ekipu televizije N1, koji su, i na konferenciji za medije Aleksandra Vučića u Beogradu na vodi, kao i u ostalim prilikama, samo radili svoj posao.</p>
    </article>
  </body>
</html>