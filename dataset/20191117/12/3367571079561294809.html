<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttonapoli.net/notizie/milan-pioli-ambisce-ai-tre-punti-col-napoli-pronta-una-novita-in-mediana-414906"/>
    <meta property="og:site_name" content="TUTTONAPOLI.net"/>
    <meta property="article:published_time" content="2019-11-17T12:15:00+00:00"/>
    <meta property="og:title" content="Milan, Pioli ambisce ai tre punti col Napoli: pronta una novità in mediana"/>
    <meta property="og:description" content="Tra una settimana il Milan affronterà il Napoli a San Siro, consapevole che la sfida ai partenopei potrà essere l’inizio di un nuovo ciclo"/>
  </head>
  <body>
    <article>
      <h1>Milan, Pioli ambisce ai tre punti col Napoli: pronta una novità in mediana</h1>
      <h2>Tra una settimana il Milan affronterà il Napoli a San Siro, consapevole che la sfida ai partenopei potrà essere l’inizio di un nuovo ciclo</h2>
      <address><time datetime="2019-11-17T12:15:00+00:00">17 Nov 2019, 12:15</time> by <a rel="author">Redazione Tutto Napoli.net</a></address>
      <p>Tra una settimana il Milan affronterà il Napoli a San Siro, consapevole che la sfida ai partenopei potrà essere l’inizio di un nuovo ciclo in cui si potrà ripartire, o la continuazione di quanto visto nelle 12 giornate precedenti. Sarà un test importante, non solo per la caratura dell’avversario e per i ricordi che rievoca questa sfida, ma anche perché Pioli cerca risposte dai suoi giocatori. Dopo la sconfitta con la Juve, in cui i rossoneri si sono battuti degnamente fino alla fine senza però portare a casa un punto, il tecnico ha chiesto maggiore concretezza. Manca la zampata vincente, il guizzo che possa portare alla vittoria. Servono punti al Milan e con il Napoli il tecnico ambisce all’intera posta in palio, anche se il match sarà molto complesso. Tra le possibili novità di formazione ci sarà Lucas Biglia, che dovrebbe andare a ricoprire il ruolo di regista al posto di Bennacer. L’algerino è stato fermato dal Giudice Sportivo dopo il giallo rimediato allo Juventus Stadium e così sarà costretto a saltare la partita contro gli uomini di Carlo Ancelotti. Un vero peccato per Bennacer, titolare nelle ultime tre sfide al posto di un Biglia spento e in difficoltà. Eppure Pioli spera di rivedere quel leader che aveva con sé alla Lazio qualche stagione fa, dove in campo era una guida per i compagni di squadra. Biglia nella sua avventura in rossonero non ha mai brillato per un lungo periodo, ha avuto fasi alternanti e soprattutto non ha ripagato del grosso investimento fatto da Mirabelli nell’annate dei cinesi. Ora ha una grossa occasione di poter lasciare il segno, e aiutare il Milan a uscire dalla crisi con una prestazione imponente, da giocatore navigato che ha superato mille difficoltà in carriera.</p>
      <footer><b>Fonte:</b> <u>Tuttomercatoweb.com</u></footer>
    </article>
  </body>
</html>