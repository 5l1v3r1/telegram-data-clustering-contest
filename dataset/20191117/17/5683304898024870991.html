<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/17/sambhar-mystery-avian-botulism-likely-behind-bird-deaths.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T17:10:00+00:00"/>
    <meta property="og:title" content="അസ്ഥികൾ നുറുങ്ങി,ശ്വസിക്കാനാകാതെ ചത്ത് പക്ഷികൾ; ആശങ്കയേറ്റി ‘ബോച്ചുലിസം’"/>
    <meta property="og:description" content="ജയ്പുർ∙ 'പതിറ്റാണ്ടുകൾക്കിടെ ആദ്യമായാണ് ഇത്രയും ഹൃദയഭേദകമായ കാഴ്ച. നെഞ്ചിലെ അസ്ഥികൾ പൊട്ടി, ശ്വസിക്കാനാകാതെ ഇവിടെ ചത്തൊടുങ്ങുകയാണ് ആയിരക്കണക്കിനു.Sambhar Lake. Sambhar Mystery. Jaipur. jaipur weather. Rajastan.rajastani. rajastan bird. rajastan bikanir. manorama news. manorama online. malayalam news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അസ്ഥികൾ നുറുങ്ങി,ശ്വസിക്കാനാകാതെ ചത്ത് പക്ഷികൾ; ആശങ്കയേറ്റി ‘ബോച്ചുലിസം’</h1>
      <address><time datetime="2019-11-17T17:10:00+00:00">17 Nov 2019, 17:10</time> by <a rel="author">മനോരമ ലേഖകൻ</a></address>
      <p>ജയ്പുർ∙ ‘പതിറ്റാണ്ടുകൾക്കിടെ ആദ്യമായാണ് ഇത്രയും ഹൃദയഭേദകമായ കാഴ്ച. നെഞ്ചിലെ അസ്ഥികൾ പൊട്ടി, ശ്വസിക്കാനാകാതെ ഇവിടെ ചത്തൊടുങ്ങുകയാണ് ആയിരക്കണക്കിനു പക്ഷികൾ.’–പക്ഷി നിരീക്ഷകനായ 25കാരൻ അഭിനവ് വൈഷ്ണവിന്റെ വാക്കുകളാണിത്. പക്ഷികളുടെ ശവപ്പറമ്പായി മാറുകയാണ് രാജസ്ഥാനിലെ സാമ്പാർ തടാകം. കഴിഞ്ഞ ഒരാഴ്ചയ്ക്കിടെ തടാകത്തിലും പരിസര പ്രദേശങ്ങളിലുമായി ചത്തുവീണത് പതിനായിരത്തിലധികം പക്ഷികള്‍.</p>
      <p>കാലുകളുടെ ചലനശേഷി നഷ്ടപ്പെട്ട്, ചിറകൊടിഞ്ഞു കൊക്കുകൾ നിലത്തുതട്ടി പിടഞ്ഞു ചാവും. തടാകത്തിനു 15 കിലോമീറ്റർ ചുറ്റളവിൽ ഒരിറ്റു ശ്വാസത്തിനായി പിടയുന്നവയും പിടഞ്ഞു മരിച്ചവയുമായ പക്ഷികളുടെ കണക്ക് ആശങ്കപ്പെടുത്തുന്നതാണ്. പത്ത് വ്യത്യസ്ത വിഭാഗങ്ങളിൽപ്പെട്ട പക്ഷികൾ ചത്തൊടുങ്ങിയതായാണ് റിപ്പോർട്ടുകൾ. ഇതിൽ 4800ഓളം എണ്ണം അപൂർവ ഇനത്തിൽപ്പെട്ട ദേശാടന കിളികളാണ്. മരണം തുടർന്നാൽ അത് ആവാസവ്യവസ്ഥയെ താളം തെറ്റിക്കുമെന്ന് വിദഗ്ധർ ചൂണ്ടി കാണിക്കുന്നു.</p>
      <p>മലിനീകരണ തോതു വർധിച്ചതാകാം പക്ഷികളുടെ ചത്തൊടുങ്ങലിനു കാരണമെന്നായിരുന്നു പ്രാഥമിക നിഗമനം. എന്നാൽ ‘ബോച്ചുലിസം’ എന്ന മാരക പകർച്ചവ്യാധി പക്ഷികളെ ബാധിച്ചിരിക്കുന്നതായാണ് ബിക്കാനീർ സർവകലാശാല വെറ്ററിനറി വിഭാഗം വിദഗ്ധരുടെ കണ്ടെത്തൽ. പക്ഷികളുടെ വായിലെ സ്രവവും ആന്തരികാവയവങ്ങളും ശേഖരിച്ചു കൂടുതൽ പരിശോധനകൾ നടത്തിവരികയാണ്. </p>
      <p>‘സാമ്പാർ തടാകത്തിൽ പക്ഷികളുടെ കൂട്ടമരണം വേദനിപ്പിക്കുന്നതും ആശങ്കപ്പെടുത്തുന്നതുമാണ്. കൂട്ടമരണം തടയുന്നതിനായി സംസ്ഥാന സർക്കാർ ആവശ്യമായ നടപടികൾ സ്വീകരിക്കും. പരിസ്ഥിതി സംരക്ഷണത്തിനാണ് ആദ്യപരിഗണന. പ്രകൃതിയും ജീവജാലങ്ങളും സംരക്ഷിക്കപ്പെട്ടാൽ മാത്രമേ മനുഷ്യനു നിലനിൽപ്പുള്ളൂ.’– രാജസ്ഥാൻ മുഖ്യമന്ത്രി അശോക് ഗെലോട്ട് പറഞ്ഞു.  അതേസമയം തടാകത്തിലെ അമിത വിഷാംശമാണോ കൂട്ടമരണത്തിനു കാരണമെന്ന പരിശോധനയ്ക്കായി വെള്ളത്തിന്റെ സാമ്പിൾ കോയമ്പത്തൂരിലെ ലബോറട്ടറിയിലേക്ക് അയച്ചിട്ടുണ്ട്. കൂടുതൽ പക്ഷികളിലേക്കു രോഗം പടരാതിരിക്കാൻ വേണ്ട മുൻകരുതലുകൾ സ്വീകരിച്ചതായും സർക്കാർ വൃത്തങ്ങൾ അറിയിച്ചു.  </p>
      <p>
        <b>എന്താണ് ബോച്ചുലിസം?</b>
      </p>
      <p>പക്ഷികളെ ബാധിക്കുന്ന ഗുരുതരമായ പകർച്ചവ്യാധിയാണ് ബോച്ചുലിസം. ജലപക്ഷികളിലാണ് ഇവ പടർന്നു പിടിക്കുന്നത്. ജലത്തിലെ അമിതമായ വിഷാംശം മൂലമുണ്ടാകുന്ന ബാക്ടീരിയൽ രോഗമാണിത്. ബാക്ടീരിയ പക്ഷികളുടെ ശരീരത്തെ ബാധിക്കുന്നതോടെ നെഞ്ചിലെ അസ്ഥികൾ നുറുങ്ങി ശ്വസിക്കാനാകില്ല. കാലുകളുടെയും ചിറകിന്റെയും ചലനശേഷി നഷ്ടമാകും. കൊക്ക് നിലത്തുതട്ടി പക്ഷികൾ പിടഞ്ഞു ചാവും. പ്രതിവർഷം പത്തുലക്ഷത്തിലധികം പക്ഷികളാണ് ബോച്ചുലിസം ബാധിച്ച് ചത്തൊടുങ്ങുന്നത്. ആവാസവ്യവസ്ഥയെ തന്നെ താളം തെറ്റിക്കുന്ന ഈ രോഗം ഗുരുതരമായ പാരിസ്ഥിതിക പ്രത്യാഘാതങ്ങൾക്കും വഴിയൊരുക്കും. </p>
      <p><b>English Summary</b>: Sambhar mystery: Avian botulism likely behind bird deaths</p>
    </article>
  </body>
</html>