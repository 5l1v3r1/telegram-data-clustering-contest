<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/17/653800/"/>
    <meta property="og:site_name" content="Економічна правда"/>
    <meta property="article:published_time" content="2019-11-17T17:00:00+00:00"/>
    <meta property="og:title" content="У Києві почали розробку стратегії теплопостачання міста до 2030 року"/>
    <meta property="og:description" content="У Києві створили робочу групу для розробки енергетичної стратегії до 2030 року з орієнтиром на підвищення енергоефективності та екологічних показників"/>
  </head>
  <body>
    <article>
      <h1>У Києві почали розробку стратегії теплопостачання міста до 2030 року</h1>
      <address>
        <time datetime="2019-11-17T17:00:00+00:00">17 Nov 2019, 17:00</time>
      </address>
      <p>У Києві створили робочу групу для розробки енергетичної стратегії до 2030 року з орієнтиром на підвищення енергоефективності та екологічних показників.</p>
      <p>Про це <a href="https://kyivcity.gov.ua/news/u_kiyevi_stvorili_robochu_grupu_dlya_rozrobki_energetichno_strategi_do_2030_roku_z_oriyentirom_na_pidvischennya_energoefektivnosti_ta_ekologichnikh_pokaznikiv/">заявив</a> заступник голови Київської міської державної адміністрації Петро Пантелєєв.</p>
      <p>За словами Пантелєєва, враховуючи специфіку столичного теплоенергетичного комплексу, можливості київських ТЕЦ виробляти значні обсяги електроенергії, мова йде про створення енергетичної стратегії.</p>
      <p>За результатами конкурсу визначено розробника схеми теплопостачання, а також до спільної роботи запрошені компанії і фахівці з США та Німеччини.</p>
      <p>Пантелєєв нагадав, що минулого року міська влада повернула в управління теплоенергетичний комплекс і почала процес його модернізації.</p>
      <p>"У минулому році ми повернули майно, що майже 17 років перебувало в користуванні комерційної компанії "Київенерго". Це дві потужні теплоелектроцентралі — ТЕЦ-5 і ТЕЦ-6. Сміттєспалювальний завод "Енергія", 2,7 тис. км тепломереж, 4 станції теплопостачання, 183 котельні, 2946 теплових пунктів, 19 насосних станцій тощо", - сказав він.</p>
      <p>"Ми провели повноцінний опалювальний сезон, детально вивчили технічний та фінансовий стан комплексу. Це дало нам фактичні дані для роботи над новою енергетичною стратегією і схемою теплопостачання, що стануть дорожньою картою для модернізації систем генерації і транспортування тепла, їх оптимізації з урахуванням сучасних стандартів", - повідомив Пантелєєв.</p>
      <p>"В процесі розробки Проект USAID з енергетичної безпеки в Україні буде надавати технічну підтримку, запрошені представники проекту GIZ "Реформа в сфері енергоефективності України", - повідомив Пантелєєв.</p>
      <p>Він нагадав, що в кінці 2018 року Київ підписав Меморандум з Європейським банком реконструкції та розвитку, Міжнародною фінансовою корпорацією, Агентством США з міжнародного розвитку з міжнародного співробітництва в сфері модернізації та розвитку теплоенергетичного комплексу столиці.</p>
      <p>Економічна правда</p>
    </article>
  </body>
</html>