<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sta.si/2698635/v-dravogradu-in-vuzenici-se-pripravljajo-na-napovedan-povecan-pretok-drave"/>
    <meta property="og:site_name" content="STA.si"/>
    <meta property="article:published_time" content="2019-11-17T17:36:17+00:00"/>
    <meta property="og:title" content="V Dravogradu in Vuzenici se pripravljajo na napovedan povečan pretok Drave"/>
    <meta property="og:description" content="V Dravogradu in Vuzenici so v pripravljenosti na napovedan povečan pretok reke Drave, ki bo po napovedih najvišji v noči na ponedeljek, predvidoma po polnoči. Po popoldanski hidrološki napovedi Agencije RS za okolje (Arso) bo pretok Drave predvidoma dosegel 1200 kubičnih metrov na sekundo, kar je manj od prvotnih napovedi."/>
  </head>
  <body>
    <article>
      <h1>V Dravogradu in Vuzenici se pripravljajo na napovedan povečan pretok Drave</h1>
      <address>
        <time datetime="2019-11-17T17:36:17+00:00">17 Nov 2019, 17:36</time>
      </address>
      <p>
        <i>Dravograd/Vuzenica, 17. novembra - V Dravogradu in Vuzenici so v pripravljenosti na napovedan povečan pretok reke Drave, ki bo po napovedih najvišji v noči na ponedeljek, predvidoma po polnoči. Po popoldanski hidrološki napovedi Agencije RS za okolje (Arso) bo pretok Drave predvidoma dosegel 1200 kubičnih metrov na sekundo, kar je manj od prvotnih napovedi.</i>
      </p>
      <slideshow>
        <figure>
          <img src="https://www.sta.si/foto/630,420,6,975022"/>
          <figcaption>Dravograd, ob reki Dravi. Narasla Drava v Dravogradu, kjer se pripravljajo na napovedan povišan pretok reke.<cite>Foto: Vesna Pušnik Brezovnik/STA</cite></figcaption>
        </figure>
        <figure>
          <img src="https://www.sta.si/foto/630,420,6,975023"/>
          <figcaption>Dravograd, ob reki Dravi. Narasla Drava v Dravogradu, kjer se pripravljajo na napovedan povišan pretok reke.<cite>Foto: Vesna Pušnik Brezovnik/STA</cite></figcaption>
        </figure>
        <figure>
          <img src="https://www.sta.si/foto/630,420,6,975020"/>
          <figcaption>Dravograd, ob reki Dravi. Narasla Drava v Dravogradu, kjer se pripravljajo na napovedan povišan pretok reke.<cite>Foto: Vesna Pušnik Brezovnik/STA</cite></figcaption>
        </figure>
        <figure>
          <img src="https://www.sta.si/foto/630,420,6,975019"/>
          <figcaption>Dravograd, ob reki Dravi. Narasla Drava v Dravogradu, kjer se pripravljajo na napovedan povišan pretok reke.<cite>Foto: Vesna Pušnik Brezovnik/STA</cite></figcaption>
        </figure>
        <figure>
          <img src="https://www.sta.si/foto/630,420,6,975018"/>
          <figcaption>Dravograd, ob reki Dravi. V Dravogradu se pripravljajo na napovedan povišan pretok reke Drave.<cite>Foto: Vesna Pušnik Brezovnik/STA</cite></figcaption>
        </figure>
        <figure>
          <img src="https://www.sta.si/foto/630,420,6,975016"/>
          <figcaption>Dravograd, ob reki Dravi. Narasla Drava v Dravogradu, kjer se pripravljajo na napovedan povišan pretok reke.<cite>Foto: Vesna Pušnik Brezovnik/STA</cite></figcaption>
        </figure>
        <figure>
          <img src="https://www.sta.si/foto/630,420,6,975013"/>
          <figcaption>Dravograd, ob reki Dravi. Narasla Drava v Dravogradu, kjer se pripravljajo na napovedan povišan pretok reke.<cite>Foto: Vesna Pušnik Brezovnik/STA</cite></figcaption>
        </figure>
        <figure>
          <img src="https://www.sta.si/foto/630,420,6,975017"/>
          <figcaption>Dravograd, ob reki Dravi. Narasla Drava v Dravogradu, kjer se pripravljajo na napovedan povišan pretok reke.<cite>Foto: Vesna Pušnik Brezovnik/STA</cite></figcaption>
        </figure>
      </slideshow>
      <p>Po napovedih Arsa se bo ponoči povečala tudi vodnatost pritokov Drave v Sloveniji. Drava bo ob tem poplavljala na več mestih ob strugi, napovedujejo hidrologi.</p>
      <p>V Dravogradu in Vuzenici so že v soboto aktivirali štaba civilne zaščite in začeli razdeljevanje protipoplavnih vreč. Civilna zaščita, prostovoljni gasilci in druge službe pa so v pripravljenosti tudi danes že ves dan.</p>
      <p>Predstavniki dravograjske občine in štaba civilne zaščite so se dopoldne sestali s kolegi v sosednji avstrijski občini Labot, s katerimi so stalno v stiku in si izmenjujejo podatke. V Labotu so opoldne za tovornjake zaprli most čez Dravo proti Pliberku. Popoldne pa so po podatkih slovenskega prometno-informacijskega centra za državne ceste zaradi poplavljenega cestišča na avstrijski strani za promet zaprli tudi cesto Dravograd-Vič preko mejnega prehoda Vič, ki vodi do Labota.</p>
      <p>Kot je za STA zvečer povedal podžupan Občine Dravograd in član civilne zaščite Anton Preksavec, zadnje napovedi agencije za okolje sicer kažejo, da bo pretok Drave predvidoma dosegel 1200 kubičnih metrov na sekundo, a imajo z avstrijske strani še vedno podatke, da naj bi pretok dosegel 1600 kubičnih metrov na sekundo, tako da se v skladu s temi napovedmi tudi pripravljajo. Največji val vode pričakujejo v drugi polovici noči na ponedeljek.</p>
      <p>Zato so danes čez dan postavili dodatne protipoplavne prepreke in napolnili še več protipoplavnih vreč ter uvedli nočno dežurstvo. "To pomeni, da bodo gasilci izvajali obhode ob reki Dravi na najbolj ogroženih mestih," je pojasnil Preksavec. S preprekami so zaščitili deset objektov ob Dravi na Ribiški poti, v blokovskem naselju Meža pa je izdano opozorilo, da v primeru sirene prebivalci izvedejo samozaščitne ukrepe. Omenjeno blokovsko naselje je namreč na območju med sotočjem Meže in Mislinje in reko Dravo, v katero se skupaj izlivata.</p>
      <p>V primeru, da bo pretok Drave v Dravogradu dosegel 1200 kubičnih metrov na sekundo, se bo namreč tam preventivno sprožila sirena z alarmom za nevarnost, ki traja dve minuti. To za prebivalce ob Dravi in pritokih Meži in Mislinji pomeni, da morajo spremljati obvestila v medijih in ravnati samozaščitno. Vrednejše predmete morajo premakniti v višje ležeče prostore in z območij, kjer bi lahko poplavljalo, umakniti tudi avtomobile, je pojasnil Preksavec.</p>
      <p>Pri pretoku reke Drave okoli 1400 metrov na sekundo se Drava pod hidroelektrarno Dravograd že prelije na Ribiško pot in lahko začne zalivati prve hiše. A naj bi prepreke, ki so jih nastavili in jih še bodo, pri takem pretoku to še preprečevale, medtem ko pri pretoku okoli 1600 kubičnih metrov na sekundo prepreke ne zmorejo več zagotavljati neprepustnosti, je pojasnil Preksavec.</p>
      <p>V Dravogradu so prepreke, napolnjene z vodo, že v soboto postavili na več točk, prav tako so napolnili in na kritične točke postavili protipoplavne vreče s peskom. Danes čez dan so s tem nadaljevali. Doslej so v Dravogradu napolnili več kot 1000 protipoplavnih vreč.</p>
      <p>Tudi v Vuzenici, kjer so se, podobno kot v Dravogradu, novembra 2012 spopadali z velikim poplavljanjem Drave, so v pripravljenosti, dopoldne se je ponovno sestal tudi štab civilne zaščite. Kot je za STA zvečer povedal župan Občine Vuzenica Franjo Golob, jih veseli, da so zdaj napovedi Arsa glede pretoka Drave bolj optimistične, za Vuzenico je namreč kritična meja pretoka 1800 kubičnih metrov na sekundo. Vseeno so tudi v Vuzenici intervencijske službe v pripravljenosti, ta vikend so za občane med drugim pripravili več kot 500 protipoplavnih vreč.</p>
      <p>Danes ob 18.20 je bil pretok Drave pri hidroelektrarni Dravograd 852, pri hidroelektrarni Vuzenica pa 895 kubičnih metrov na sekundo, kažejo podatki na spletni strani družbe Dravske elektrarne Maribor (DEM).</p>
      <p>V času najhujših poplav 5. in 6. novembra 2012 se je pretok reke Drave na tem območju gibal med okoli 2500 do skoraj 3000 kubičnih metrov na sekundo, v Zlatoličju pa je po podatkih DEM takrat presegel 3000 kubičnih metrov na sekundo.</p>
      <related>
        <h4>Povezani članki</h4>
        <a href="https://www.sta.si/2698518/morje-zacelo-poplavljati-nizje-dele-obale-dopolnjeno"/>
        <a href="https://www.sta.si/2698444/arso-ponoci-in-cez-dan-napoveduje-mocnejse-nalive"/>
        <a href="https://www.sta.si/2698477/drava-ze-prestopila-bregove"/>
      </related>
    </article>
  </body>
</html>