<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hentet-hjem-av-e-tjenesten/71828742"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T17:07:05+00:00"/>
    <meta property="og:title" content="Hentet hjem av E-tjenesten"/>
    <meta property="og:description" content="Frode Berg hevder han var på oppdrag for E-tjenesten og følte seg misbrukt av dem da han ble pågrepet i Russland. De fikk selv jobben med å hente ham hjem til Norge."/>
  </head>
  <body>
    <article>
      <h1>Hentet hjem av E-tjenesten</h1>
      <h2>Frode Berg hevder han var på oppdrag for E-tjenesten og følte seg misbrukt av dem da han ble pågrepet i Russland. De fikk selv jobben med å hente ham hjem til Norge.</h2>
      <address><time datetime="2019-11-17T17:07:05+00:00">17 Nov 2019, 17:07</time> by <a rel="author">Trym Mogen</a></address>
      <p>VILNIUS / OSLO (Dagbladet): Klokka 20.15 lørdag kveld landet et privatfly fra Vilnius på Gardermoen militære flyplass. Om bord på flyet var Frode Berg, hans norske advokat Brynjulf Risnes og rundt ti andre personer - flere av dem operative i den norske etterretningstjenesten.</p>
      <p>Sikkerheten og hemmeligholdet rundt hjemreisen var enorm Ingen skulle vite hvor den spiondømte nordmannen oppholdt seg i Litauen og ingen skulle se ham i Norge.</p>
      <p>Han er nå på et hemmelig sted på Østlandet sammen med sin kone Anita og datter Christina, der han vil forbli inntil videre.</p>
      <figure>
        <img src="https://dbstatic.no/71830020.jpg?imageId=71830020&amp;width=1024&amp;height=615"/>
        <figcaption><b>STRENG SIKKERHET:</b> Da Frode Berg ble vekket i Lefortovo-fengselet tidlig torsdag morgen, eskorterte FSB-agenter ham til Kaliningrad. Der tok agenter fra den norske E-tjenesten over. Tjenesten Berg selv hevder han var på oppdrag for. Foto: Henning Lillegård / Dagbladet Vis mer</figcaption>
      </figure>
      <h3>Hemmelighold</h3>
      <p>Oppdraget med å få ham hjem forteller noe om absurditeten i Frode Bergs situasjon.</p>
      <p>Det var Norges ambassadør til Litauen, Karsten Klepsvik, som fysisk gikk fram til grensa mellom Litauen og Russland, ved eksklaven Kaliningrad, for å hente Berg. Der var det operativt personell på både russisk og litauisk side.</p>
      <p>Deretter ble han fraktet til et hemmelig sted i i utkanten av Vilnius, der han tilbrakte omkring halvannet døgn før returen til Norge.</p>
      <h3>E-tjenesten ansvarlig</h3>
      <p>Frode Bergs advokat Brynjulf Risnes bekrefter overfor Dagbladet at det var mannskaper fra E-tjenesten som hadde ansvaret for sikkerheten og oppgaven med å få Berg hjem.</p>
      <p>
        <b>E-tjenestens hovedformål er å overvåke trusler fra utlandet, samt drive utenlandsetterretning. Frode Berg hevder han var på oppdrag for dem i Russland og ble lurt i en felle da han ble pågrepet 5. desember 2017.</b>
      </p>
      <p>- Dette var en følsom sak, som involverte tre stater, og det var viktig at alt foregikk korrekt. Det tekniske og operative ved hjemreisen var det den norske etterretningstjenesten som har stått for. Det er helt standard i utleveringer som dette at det håndteres teknisk av de ulike landenes etterretningstjenester. Men han er blitt stilt spørsmål om han ønsket et slikt opplegg, og stilte seg positivt til det, sier Risnes til Dagbladet søndag.</p>
      <p>
        <i>- Så dette var noe han selv ønsket, og ikke ble påtvunget?</i>
      </p>
      <p><i>- </i>Absolutt. Norske myndigheter gjorde det klart overfor meg at dette var et tilbud, og det presiserte jeg overfor Berg, og sa at dette er ikke noe du må, sier Risnes.</p>
      <p>64-åringen fikk rask oppfølging fra norsk helsepersonell, og Dagbladet får også opplyst at litauiske sikkerhetsstyrker deltok i oppdraget.</p>
      <h3>«Amatørmessig»</h3>
      <p>Berg har tidligere forklart at han ble rekruttert av den norske E-tjenesten, og at han var på oppdrag for dem da han ble pågrepet med en konvolutt med 3000 euro i Moskva 5. desember 2017.</p>
      <p>Den utrente tidligere grenseinspektøren har sagt han føler seg misbrukt av personen som <a href="https://www.dagbladet.no/nyheter/spionsiktede-frode-berg-fengsles-i-tre-nye-maneder---foler-meg-forferdelig-misbrukt/69401972">ga ham penger og dokumenter</a>. Berg har forklart at han møtte en <a href="https://www.dagbladet.no/nyheter/forsvarerne--frode-berg-var-pa-oppdrag-for-e-tjenesten/69733338">ukjent mann</a> som introduserte seg som «Jørgen» på hotellet Thon Opera i Oslo og at <a href="https://www.dagbladet.no/nyheter/her-forsokte-e-tjenesten-a-rekruttere-nye-agenter/70869484">han og en annen var føringsoffiserer.</a></p>
      <figure>
        <img src="https://dbstatic.no/71830027.jpg?imageId=71830027&amp;width=1024&amp;height=615"/>
        <figcaption><b>HENTET UT:</b> Brynjulf Risnes ble kjørt vekk fra Gardermoen militære flyplass lørdag kveld etter å ha landet med et privatfly fra Vilnius sammen med Frode Berg. Risnes reiste hjem til Oslo, mens Berg i all hemmelighet ble fraktet i skjul til et sted på Østlandet, der han møtte familien. Foto: Frank Karlsen / Dagbladet Vis mer</figcaption>
      </figure>
      <p>«Frode Berg-saken er en amatørmessig norsk etterretningsoperasjon der alt gikk galt» <a href="https://www.dagbladet.no/kultur/han-skal-ties-i-hjel/69735171">skrev</a> Dagbladets tidligere sjefredaktør John Arne Markussen i april i fjor.</p>
      <p>E-tjenesten har aldri kommentert saken før. Fredag kom E-sjef Morten Haga Lunde med en uttalelse om at han var <a href="https://www.dagbladet.no/studio/nyhetsstudio/5?post=21909">«svært glad»</a> for at Berg var blitt benådet for en alvorlig spiondom.</p>
      <p>Søndag kveld bekrefter EOS-utvalget, som driver kontroll av de hemmelige tjenestene, at de undersøker om <a href="https://www.dagbladet.no/nyheter/eos-utvalget-gransker-berg-saken/71830232">E-tjenesten har brutt loven eller om Bergs rettigheter er blitt krenket.</a></p>
      <h3>Ingen kommentar</h3>
      <p>Statsminister Erna Solberg sa på en pressekonferanse fredag kveld at hun aldri vil avkrefte eller bekrefte om enkeltpersoner har hatt oppdrag for norsk etterretning.</p>
      <p>
        <b>På spørsmål fra Dagbladet om norske myndigheter har ansvar for at Berg satt fengslet i nesten to år i Russland, ønsket hun heller ikke å kommentere.</b>
      </p>
      <p>Norske myndigheter har hatt en svært tett oppfølging av Berg mens han har sittet fengslet i Moskva. Han har omkring to ganger månedlig hatt besøk av ambassadeansatte, som blant annet har hatt med matvarer til ham. Samtidig har de forsøkt å tilrettelegge for besøk av blant annet prest og telefonsamtaler til familie i Norge.</p>
      <p>Solberg og utenriksminister Ine Eriksen Søreide brukte mye av pressekonferansen fredag kveld på å takke litauiske myndigheter for sin rolle i utvekslingen.</p>
      <h3>- En million spørsmål</h3>
      <p>Fredag ble Berg utlevert fra Russland til Litauen, som en del av en bytteavtale med russiske og litauiske spioner. Dagen før ble han benådet.</p>
      <p>Russiske og litauiske myndigheter hadde sammen med norske myndigheter holdt kortene tett til brystet om hvordan og når utvekslingen av spiondømte Berg ville skje.</p>
      <p>
        <b>- Det er en million spørsmål han må ta stilling videre i sitt liv, både hvordan han skal forholde seg til familien, norske myndigheter og pressen, sa hans advokat Brynjulf Risnes til Dagbladet seint lørdag kveld.</b>
      </p>
      <h3>Klar for kritikk</h3>
      <p>Han varsler at Berg selv vil holde en pressekonferanse i løpet av en av de nærmeste dagene.</p>
      <p>- Han er innstilt på at det kommer kritiske spørsmål til det han har gjort og hans fortid. Så vidt jeg forstår er dette ting han ønsker å svare på og møte den kritikken som måtte være. Han har fått rapporter om det som har stått i norsk presse og mener det er en del misforståelser i hans rolle i det oppdraget, sier Risnes.</p>
      <h3>- En utfordring for E-tjenesten</h3>
      <p>Ola Kaldager, tidligere etterretningsoffiser i E-tjenesten, er ikke overrasket over at hans gamle arbeidsgiver hadde en finger med i spillet.</p>
      <p>- Det vil ikke ha vært unaturlig om E-tjenesten har bidratt til Frode Bergs Norge-retur, sier Kaldager til Dagbladet, og legger til:</p>
      <p>
        <b>- Frode Berg-saken er en utfordring for E-tjenesten. Nå har de en jobb å gjøre.</b>
      </p>
      <p>Slik situasjonen framstår for Kaldager nå, er han overbevist om at Berg selv sitter i førersetet. Kaldager har tidligere uttalt at Berg ikke har noen forpliktelser overfor E-tjenesten, og bestemmer selv om han vil snakke med dem eller ei.</p>
      <p>- Det som er helt åpenbart er at det er Frode Berg selv som har regien på hva som skjer, og hvem som skal bistå. Det bestemmer han sammen med sin advokat, sier Kaldager.</p>
      <h3>Følte seg sviktet</h3>
      <p>I april i fjor kunne Dagbladet fortelle at Berg hadde innrømmet at han hadde vært <a href="https://www.dagbladet.no/nyheter/forsvarerne--frode-berg-var-pa-oppdrag-for-e-tjenesten/69733338">på oppdrag i Russland for den norske Etterretningstjenesten</a>.</p>
      <p>
        <b>- Frode Berg har tvilt lenge på hvordan han skulle håndtere situasjonen, blant annet fordi han har følt lojalitet til norske myndigheter, og håpet at de ville stille opp for ham. Berg ønsker nå at hans versjon av saken blir kjent, sa hans norske advokat Brynjulf Risnes til Dagbladet.</b>
      </p>
      <p>Ett år seinere, i april i år, ble nordmannen <a href="https://www.dagbladet.no/nyheter/frode-berg-domt-til-14-ars-fengsel/70988158">dømt til 14 års fengsel i «streng fangekoloni»</a>. Samtidig kom de første hintene om at han trolig ikke ville måtte sone alle de 14 åra.</p>
    </article>
  </body>
</html>