<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejiste-hradce-si-proti-trinci-pripsali-ctvrtou-prohru-v-rade/1822158?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T17:51:00+00:00"/>
    <meta property="og:title" content="Hokejisté Hradce si proti Třinci připsali čtvrtou prohru v řadě"/>
    <meta property="og:description" content="Hradec Králové - Hokejisté Třince vyhráli v 19. kole extraligy na ledě Hradce Králové 4:1, potřetí za sebou naplno bodovali a posunuli se na druhé místo tabulky před Plzeň. Naopak Východočeši si připsali čtvrtou porážku v řadě. Dvěma góly a asistencí se na tom podílel útočník Michal Kovařčík."/>
  </head>
  <body>
    <article>
      <h1>Hokejisté Hradce si proti Třinci připsali čtvrtou prohru v řadě</h1>
      <address><time datetime="2019-11-17T17:51:00+00:00">17 Nov 2019, 17:51</time> by <a rel="author" href="http://www.ctk.cz/" target="_blank">ČTK</a></address>
      <p>Hradec Králové - Hokejisté Třince vyhráli v 19. kole extraligy na ledě Hradce Králové 4:1, potřetí za sebou naplno bodovali a posunuli se na druhé místo tabulky před Plzeň. Naopak Východočeši si připsali čtvrtou porážku v řadě. Dvěma góly a asistencí se na tom podílel útočník Michal Kovařčík.</p>
      <p>"Rozhodně bych neřekl, že jsem rozhodl já. Jsem jen rád, že jsem dal dva góly v přesilovce, které nám určitě pomohly. Dnes to ale spíše vychytal Petr Kváča," ocenil Michal Kovařčík výkon gólmana Ocelářů, jenž si připsal 26 úspěšných zákroků.</p>
      <p>Do první šance utkaní se dostali domácí, tečovaná střela Cibulskise ale skončila mimo. V páté minutě byl vyloučený Cingel a Oceláři toho využili k otevření skóre. Pohotovou dorážkou se o to postaral Michal Kovařčík. Při Polanského trestu se do dvou slibných příležitostí dostal Pavlík, Kváču ale nepřekonal. Krátce před koncem první třetiny Slezané své vedení navýšili, po krásné kombinaci bratří Kovařčíků skóroval starší Ondřej.</p>
      <p>"Už dlouho jsme neudělali takovou akci," usmíval se Michal Kovařčík. "Slyšel jsem, jak na mě řve a dával jsem mu to z první. A tím, jak to bylo trochu dozadu, tak spláchl jednoho beka a dostali jsme se do situace dva na jednoho," popsal vydařenou kombinaci.</p>
      <p>Ve 23. minutě mohl přidat třetí gól Ocelářů Hrehorčák, Mazance však nepřekonal. Třinečtí následně vcelku jistě bránili náskok a domácím se nedařilo vytvořit si výraznější převahu. V polovině utkání ale po Červeného přihrávce snížil před brankou osamocený Koukal. Tým kouče Varadi inkasoval poprvé po dvou zápasech s nulou. Hosté však dokázali na snížení rychle odpovědět, chybnou rozehrávku využil Hrehorčák.</p>
      <p>Východočeši se tlačili do útoku, snažili se zkorigovat výsledek, třinecký obrana a pozorný Kváča ale byli proti. Ve 48. minutě Cibulskis přesilovce trefil jen tyč.</p>
      <p>"To byla ukázka, jak to vypadá, když funguje hlava. Oni dali v přesilovkách dva góly a rozhodli zápas. Když jsme to my konečně sehráli trošku dobře, tak to narveme do břevna," řekl Petr Koukal. "Mohlo to být 3:2. Když se ale nedaří, tak se puk neodrazí," dodal Koukal.</p>
      <p>Úřadující mistr zápas dovedl zkušeně do vítězného konce, při Vopelkově vyloučení se navíc podruhé trefil Michal Kovařčík. Smůlu domácích v koncovce podtrhnula další tyč po Cingelově střele.</p>
      <p>"V hlavách už to je, že bychom měli zabrat a vyhrát. Doufal jsem, že repre pauza a poté vybojovaná výhra nad Mannheimem nás trošku zklidní, ale nestalo se. Nikdo jiný než my sami nám nepomůže. Musíme se z toho nějak vyhrabat," řekl Koukal.</p>
      <h3>Hlasy trenérů po utkání:</h3>
      <p><b>Tomáš Martinec (Hradec Králové):</b> "Vítězství Třince je zasloužené. Hrál velmi dobře do defenzivy a byl nebezpečný směrem do útoku. V koncovce byl velmi efektivní, dva góly nám dal z přesilovky. My jsme sice celý zápas dřeli, ale v naší hře byla velká nervozita zejména směrem do útoku. V zakončení. Klukům se nedá upřít snaha, ale bohužel jsme opět dali jeden gól. Výsledek je zasloužený."</p>
      <p><b>Václav Varaďa (Třinec): </b>"Do utkání jsme vstoupili velmi slušně, ale domácí měli příležitosti, které zůstaly nevyslyšeny. Hlavně kolem naší branky byli hodně nepříjemní. Dali jsme gól, což týmu vždy pomůže. Byli jsme trpěliví, hráli jsme velmi dobře střední pásmo a využili jsme své příležitosti. Celkově si myslím, že to byl vyrovnaný zápas. Na domácích byla vidět velká snaha, ale myslím si, že jsme ho kontrolovali a zaslouženě bereme tři body."</p>
      <h3>Mountfield Hradec Králové - HC Oceláři Třinec 1:4 (0:2, 1:1, 0:1)</h3>
      <p>Branky a nahrávky: 30. Koukal (Červený) - 6. M. Kovařčík (Hrňa), 20. O. Kovařčík (M. Kovařčík), 33. Hrehorčák, 56. M. Kovařčík (Chmielewski, Gernát). Rozhodčí: Jeřábek, Horák - Lučan, Kis. Vyloučení: 4:4. Využití: 0:2. Diváci: 4219.</p>
      <h3>Sestavy:</h3>
      <p><b>Hradec Králové:</b> Mazanec - Zámorský, Linhart, Cibulskis, Nedomlel, Rosandič, F. Pavlík, Šalda - Jergl, Koukal, Červený - Smoleňák, Kubík, M. Chalupa - Paulovič, Rákos, Perret - Vopelka, Cingel, Kevin Klíma. Trenéři: V. Růžička st., T. Martinec, Krátoška a P. Svoboda.</p>
      <p><b>Třinec: Kváča</b> - Kundrátek, Gernát, M. Doudera, Zahradníček, D. Musil, Galvinš - Chmielewski, P. Vrána, M. Stránský - Kofroň, Polanský, Adamský - Hrňa, Š. Novotný, Dravecký - O. Kovařčík, M. Kovařčík, Hrehorčák - Hladonik. Trenéři: Varaďa, M. Zadina a Raszka.</p>
    </article>
  </body>
</html>