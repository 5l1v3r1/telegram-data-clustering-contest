<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/blog/sapore-d_irpinia/panettoni-migliori-mondo-pasticcerie-pesce-romano.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-17T17:31:00+00:00"/>
    <meta property="og:title" content="Migliori Panettoni Artigianali, Pesce e Romano campioni del mondo"/>
    <meta property="og:description" content="Due medaglie d'oro in Irpinia per il Miglior Panettone del Mondo: sul podio il Gran Caffè Romano di Solofra e la Pasticceria Pesce di Avella"/>
  </head>
  <body>
    <article>
      <h1>Migliori Panettoni Artigianali, Pesce e Romano campioni del mondo</h1>
      <h2>Due medaglie d'oro in Irpinia per il Miglior Panettone del Mondo: sul podio il Gran Caffè Romano di Solofra e la Pasticceria Pesce di Avella</h2>
      <address><time datetime="2019-11-17T17:31:00+00:00">17 Nov 2019, 17:31</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/23602917826957/movie_20191115_134025-2.mp4"/>
      </figure>
      <p>Ma chi lo ha detto che il panettone più buono deve essere per forza made in Milan? Da anni, ormai, pasticcieri di tutto lo Stivale si cimentano e si affermano sulla scena con riconosciuti e apprezzati esemplari del dolce natalizio italiano per eccellenza. Ma i lievitati più buoni sembrano aver trovato casa in Irpinia con due validi alfieri della qualità e dell'artigianalità.</p>
      <p>Pasticceria Pesce ad Avella e Gran Caffè Romano a Solofra ancora una volta si fanno largo nell'olimpo dei dolci a cupola aggiudicandosi il podio del concorso internazionale Miglior Panettone del Mondo nella categoria tradizionale.</p>
      <p>Un grande risultato che per Lello e Gianfranco Romano segue quello del 2018 quando stravinsero il Panettone day a Milano (Migliore Panettone d'Italia) di fronte alla corte del grande Iginio Massari. Mentre Pasquale Pesce è reduce dalla vittoria in aprile per la colomba migliore d'Italia. Parliamo di due pasticcerie storiche della provincia avellinese che nella tradizione affondano radici e valori e che da anni sono sotto i riflettori per la qualità e il gusto dei loro lievitati.</p>
      <h3>Il concorso</h3>
      <p>Il global-panettone organizzato dalla Federazione Internazionale Pasticceria, Gelateria e Cioccolateria, ha chiamato all’appello i migliori maestri pasticcieri internazionali per una sfida senza precedenti. Su 165 partecipanti la medaglia d'oro è andata alle proposte che hanno saputo appagare il gusto dei giurati per equilibrio, sapori e profumi.</p>
      <p>A fare da cornice alla premiazione lo splendido e seicentesco Palazzo Falletti. A concorrore per la prima edizione del “Il Miglior Panettone del Mondo, pastry-chef provenienti da Europa e Asia, impegnati a trovare il giusto compromesso tra tutti gli ingredienti, impastando, dosando, e dando forma al dolce milanese più buono ed equilibrato.</p>
      <p>“La scelta di Roma sta a significare che il panettone è ormai un dolce che appartiene a tutta Italia e non solo a Milano”, ha affermato il Presidente FIPGC Roberto Lestani. “Dirò di più – ha aggiunto –, da diversi anni il panettone è conosciuto e riconosciuto come un capolavoro di alta pasticceria a livello mondiale, tanto da essere tutelato da uno specifico disciplinare che ne impone dosi, ingredienti e procedure affinché possa essere chiamato tale. Proprio per questo abbiamo pensato a questa sfida per mettere alla prova alcuni fra i migliori pasticcieri al mondo e per ricercare la miglior ricetta, senza limiti geografici o di cultura”.</p>
      <h3>Tre le categorie protagoniste della gara</h3>
      <p>- La tradizione, con il riconoscimento del Miglior Panettone Classico, lievitato per molte ore, e preparato con tutti i passaggi e gli ingredienti indispensabili: farina, burro, uvetta, scorza di arancia, vaniglia e l’immancabile lievito madre.</p>
      <p>- il Miglior Panettone Farcito, la cui sfida si è giocata tutta sul terreno della creatività (della farcitura)</p>
      <p>-Infine, il Miglior Panettone Decorato, perché un grande pasticcere, si sa, è sempre anche un grande artista.</p>
      <p>A giudicare le creazioni dei 165 maestri in gara sono stati Campioni del Mondo di Pasticceria, Gelateria e Cioccolateria Roberto Lestani, Matteo Cutolo, Enrico Casarano e i maestri pasticceri pluripremiati a livello internazionale Mario Morri e Gianni Pina. E per il “Miglior Panettone decorato”, anche tre esperti in decorazione pasticceria: Cinzia Iotti, Claudia Mosca e Gennaro Filippelli.</p>
      <p>Il Gran Caffè Romano oltre a vincere la medaglia d'oro per il panettone tradizionale ha vinto anche il bronzo per il miglior panettone farcito.</p>
    </article>
  </body>
</html>