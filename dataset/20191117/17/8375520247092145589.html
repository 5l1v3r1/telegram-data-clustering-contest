<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/milovanov-nazvav-ob-jekti-jaki-ne-mozhna-privatizovuvati-640514.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-17T17:01:39+00:00"/>
    <meta property="og:title" content="Милованов назвав об’єкти, які не можна приватизовувати"/>
    <meta property="og:description" content="Певні підприємства завжди будуть залишатися у власності держави"/>
  </head>
  <body>
    <article>
      <h1>Милованов назвав об’єкти, які не можна приватизовувати</h1>
      <address>
        <time datetime="2019-11-17T17:01:39+00:00">17 Nov 2019, 17:01</time>
      </address>
      <h4>Певні підприємства завжди будуть залишатися у власності держави</h4>
      <p>Перелік майна до приватизації буде складатися за чіткими критеріями, певна частина підприємств залишиться у держвласності.</p>
      <p>Про це в інтерв’ю «<a href="https://prm.ua/shhaslive-interv-yu-z-timofiyem-milovanovim-pro-kolomoyskogo-vpliv-oligarhiv-na-zelenskogo-ta-privatizatsiyu-ukrspirtu/?fbclid=IwAR3gXZU0DNLmT31RvgRi0KuIh72-bNWlAye51dhCzz4KfCyJoObFGX1hmX4">Прямому</a>» сказав міністр економіки Тимофій Милованов.</p>
      <p>«Давайте приватизацію розділимо на три частини. Перше – не все ми приватизуємо. Тобто є критерії, за якими ми визначаємося, що має бути приватизовано, а що не має. Ці критерії є стратегічність підприємства, сервісність підприємства і прибутковість». – сказав Милованов.</p>
      <p>Він зазначив, що певні підприємства завжди будуть залишатися у власності держави, те саме стосується не тільки підприємств юридичних осіб, а й активів.</p>
      <p>«Наприклад, аеропорти. Можливо, неважливі аеропорти можна зробити приватними. Але порти, вокзали, критичну інфраструктуру ми не можемо продавати. Акваторії портів… Тобто сам порт, можливо, і може бути приватним, а от купити акваторію і потім нікого туди не пускати – ми цього не допустимо. Тому певні аспекти інфраструктурні мають залишитися. У нас є університети, школи, лікарні тощо. Ми про це якось забуваємо, коли говоримо про приватизацію. У нас шалені обсяги ресурсів і активів, які важливі і стратегічні. І вони завжди будуть залишатися в державній власності», – сказав Милованов.</p>
      <p>Також, за його словами, не можуть бути приватними підприємства, які виконують важливі сервісні функції, такі наприклад, як державне підприємство «ProZorro».</p>
      <p>Він також відзначив, що приватизація таких компаній, як «Укрзалізниця» потребує часу і може бути частковою.</p>
      <p>«Тобто всі ці компанії будуть залишатися. Ми зараз створюємо Фонд національного багатства, і цей фонд буде ними керувати», – сказав Милованов.</p>
      <p>Як повідомлялося, 15 листопада міністерство розвитку економіки, торгівлі та сільського господарства заявило, що спільно з міністерствами та центральними органами управління <a href="https://glavcom.ua/news/do-kincya-roku-na-privatizaciyu-mayut-peredati-500-derzhpidprijemstv-639988.html">було проаналізовано 1399 держпідприємств, які попередньо мають потенціал для роздержавлення</a>, і 737 із них погоджені на приватизацію. Загальна вартість активів цих 737 підприємств складає понад 12 млрд гривень.</p>
      <p>В Україні зараз 3643 об’єкти, в яких держава має більшу частку власності: 588 – це підприємства в зоні Операції об’єднаних сил або окупованому Криму, 115 – це підприємства сфери науки (Національна академія аграрних наук Національна Академія наук України) – самоврядні організації, які засновані на держвласності, але управляються загальними зборами своїх членів,. 766 – це стратегічні підприємства, які залишаються у державі – їх чекає реструктуризація з метою побудови ефективної системи корпоративного управління та робота на Фонд Національного багатства, 1261 – фактично банкрути, не ведуть ніякої діяльності – вони мають бути ліквідовані, щоб не бути тягарем для бюджету, 1006 – працюють, але не розвиваються – їх необхідно приватизувати.</p>
      <p>Загальна вартість усіх активів 3643 підприємств – 3,733 млрд грн, дохід з усіх цих підприємств – 744 млрд грн.</p>
      <p>Нагадаємо, міністр розвитку економіки, торгівлі та сільського господарства Тимофій <a href="https://glavcom.ua/news/chlen-uryadu-ziznavsya-shcho-pisav-svoyu-disertaciyu-pid-vplivom-narkotikiv-640448.html">Милованов зізнався, що під час перебування в США і написання дисертації пробував марихуану.</a></p>
      <related>
        <a href="https://glavcom.ua/world/observe/glava-ministerstva-zakordonnih-sprav-nimechchini-perebuvatime-v-ukrajini-18-19-listopada-640510.html"/>
        <a href="https://glavcom.ua/news/chlen-uryadu-ziznavsya-shcho-pisav-svoyu-disertaciyu-pid-vplivom-narkotikiv-640448.html"/>
        <a href="https://glavcom.ua/country/society/-golova-profspilki-derzhsluzhbovciv-zaklikav-ukrajinciv-ne-vvazhati-usih-chinovnikiv-negidnikami-640252.html"/>
      </related>
    </article>
  </body>
</html>