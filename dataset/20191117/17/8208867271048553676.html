<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/diritti-e-consumi/telefonia/2019/11/18/news/eolo_internet_comuni_sindaci-241277992/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T17:44:00+00:00"/>
    <meta property="og:title" content="Sindaci italiani a lezione di Internet: un portale per distribuire doni tech ai piccoli comuni"/>
    <meta property="og:description" content="L'iniziativa della compagnia Eolo per diffondere le buone pratiche in tema di digitalizzazione e combattere così lo spopolamento dei borghi"/>
  </head>
  <body>
    <article>
      <h1>Sindaci italiani a lezione di Internet: un portale per distribuire doni tech ai piccoli comuni</h1>
      <h2>L'iniziativa della compagnia Eolo per diffondere le buone pratiche in tema di digitalizzazione e combattere così lo spopolamento dei borghi</h2>
      <address>
        <time datetime="2019-11-17T17:44:00+00:00">17 Nov 2019, 17:44</time>
      </address>
      <p><b>MILANO </b>- Portare i sindaci dei piccoli comuni, quella miriade sotto i 5 mila abitanti, a lezione di Internet. E' l'iniziativa lanciata dall'operatore delle Tlc Eolo, che ha messo sul piatto una dotazione finanziaria di 1 milione di euro all'anno - per un triennio - sotto forma di premi ad alto contenuto tecnologico per i piccoli comuni italiani.<br/><br/>Si chiama <i>Academy dei Sindaci</i> ed è una operazione "per contrastare lo spopolamento crescente con un percorso volto a trasformare i borghi in piccoli Smart Village, attraverso strumentazione ad alta tecnologia", forniti da Samsung, spiega la società. Esempi concreti: connettività omaggio per 2 anni, webcam per la sicurezza, access point per connettere le aree del paese e soluzioni per l'istruzione o la municipalità. Si tratta, in pratica, di creare una comunità sul web nella quale si mettano a fattor comune le esperienze di digitalizzazione vissute in questo o quel territorio, in modo da diffonderle e trasformarle in un modello virtuoso per gli altri primi cittadini.<br/><br/>Questa accademia sarà presentata ufficialmente durante la prossima Assemblea nazionale dell'Anci, in programma ad Arezzo dal 19 al 21 novembre, e si trasformerà in un portale (<i>missionecomune.eolo.it</i>) online dal 2 dicembre. I primi a mettere la faccia in questa operazione saranno Marco Bussone, Presidente Unione nazionale dei comuni comunità enti montani, e Massimo Castelli, sindaco di Cerignale e coordinatore Anci Piccoli Comuni. Nel primo caso si parlerà delle "potenzialità insite nella trasformazione digitale delle aree alpine" e nel secondo dei progetti di digitalizzazione avviate da Castelli nella sua doppia veste. "In questa prima fase del progetto - spiega ancora Eolo - ogni Sindaco dei piccoli comuni in Italia potrà candidarsi a raccontare ai suoi colleghi le azioni svolte sul suo territorio, di esempio e ispirazione verso gli altri".<br/><br/>"I sindaci del nostro Paese si trovano ogni giorno a dover affrontare scelte che impattano direttamente sulla vita di tutti i cittadini. Il loro è un lavoro che comporta grandi responsabilità e spesso, soprattutto nei piccoli comuni della provincia italiana al centro delle nostre iniziative, la gestione amministrativa si deve confrontare con dinamiche negative come il fenomeno dello spopolamento" è stato il commento di Luca Spada, presidente e fondatore di Eolo, all'iniziativa.</p>
    </article>
  </body>
</html>