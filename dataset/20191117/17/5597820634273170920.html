<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/hokejs/rigas-dinamo-pedeja-tresdala-zaude-tiesajiem-konkurentiem-hk-soci.a338744/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-17T17:21:00+00:00"/>
    <meta property="og:title" content="Rīgas «Dinamo» pēdējā trešdaļā zaudē tiešajiem konkurentiem HK «Soči»"/>
    <meta property="og:description" content="Kontinentālās hokeja līgas (KHL) vienība Rīgas &quot;Dinamo&quot; svētdien mājas spēļu sērijas ceturtajā mačā ar rezultātu 1:2 (1:0, 0:0, 0:2) piekāpās savai tiešajai konkurentei &quot;Soči&quot;."/>
  </head>
  <body>
    <article>
      <h1>Rīgas «Dinamo» pēdējā trešdaļā zaudē tiešajiem konkurentiem HK «Soči»</h1>
      <address>
        <time datetime="2019-11-17T17:21:00+00:00">17 Nov 2019, 17:21</time>
      </address>
      <p>
        <b>Kontinentālās hokeja līgas (KHL) vienība Rīgas "Dinamo" svētdien mājas spēļu sērijas ceturtajā mačā ar rezultātu 1:2 (1:0, 0:0, 0:2) piekāpās savai tiešajai konkurentei "Soči".</b>
      </p>
      <p>"Dinamo" labā vārtus guva Uvis Balinskis.</p>
      <p>Spēles ievadā neliels pārsvars bija Soču hokejistiem, taču pirmie vārtus guva mājinieki - sestajā minūtē pēc Aleksandra Protapoviča piespēles bez ripas apstādināšanas to tīklā trieca Balinskis. Perioda pirmajā pusē cīņa bija ļoti asa, abām komandām divreiz tiekot pie abpusējiem noraidījumiem, bet otrajā pusē pārsvars bija viesiem, turklāt viņi tika pie iespējas spēlēt vairākumā.</p>
      <p>Otrā perioda pirmajā pusē "Soči" turpināja dominēt, bet otrajā daļā "Dinamo" tika pie iespējas spēlēt vairākumā. Tas gan palika neizmantots.</p>
      <p>Trešais periods iesākās ar rīdzinieku vētrainiem uzbrukumiem vairākumā, kuru gan realizēt neizdevās. Perioda vidū pēc ilgstošas cīņas viesi izlīdzināja rezultātu, ripai pēc Jurija Aleksandrova metiena no nulles leņķa trāpot pa Aleksandru Salāku un ielidojot vārtos. Kad līdz pamatlaika beigām bija palikušas septiņas minūtes, Malte Stremvalls ar zibenīgu metienu panāca jau 2:1 viesu labā.</p>
      <p>Pēdējā minūtē Salāks tika nomainīts pret sesto laukuma spēlētāju, taču vairāki bīstami metieni pa "Soču" vārtiem savu mērķi nesasniedza, un "Dinamo" cieta minimālu zaudējumu.</p>
      <p>Jau ziņots, ka "Dinamo" pēc izlašu pārtraukuma piecu mājas spēļu sēriju otrdien uzsāka ar 1:2 zaudējumu papildlaikā pret Ufas "Salavat Julajev", ceturtdien ar 3:1 pārspēja Maskavas "Spartak", pārtraucot piecu zaudējumu sēriju, bet piektdien ar rezultātu 4:0 pieveica Maskavas apgabala "Vitjaz" komandu, vārtsargam Aleksandram Salākam svinot savu otro "sauso" uzvaru sezonā. </p>
      <p>Šī "dinamiešiem" bija ceturtā no piecām mājas spēlēm, pēc kuras vēl paredzēta tikšanās ar Maskavas "Dinamo" klubu.</p>
      <p>Rīdzinieki ir četru atpalicēju komandu grupā Rietumu konferencē, kurā bez pašiem ietilpst arī Minskas "Dinamo", Čerepovecas "Severstaļ" un šodienas pretiniece "Soči".</p>
      <p>Šobrīd Rīgas klubs ar 22 punktiem 29 spēlēs ieņem pirmspēdējo, 11.vietu Rietumu konferencē, kamēr "Soči" ar 25 punktiem 28 dueļos ir devītie.</p>
      <p>"Soči" vienība, kuras galvenā trenera pienākumu izpildītājs vienubrīd bija arī Latvijas hokeja speciālists Leonīds Beresņevs, uz Rīgu atbraukusi ar divu zaudējumu bagāžu, izbraukumā ar 1:5 piekāpjoties Jekaterinburgas "Avtomobilist" un ar 0:1 - Magņitogorskas "Metallurg". Pirms tam gan komandai bija četru uzvarētu spēļu sērija, no kurām trīs gūtas mājās. Sēriju pārtrauca izlašu pārtraukums.</p>
      <p>Abas komandas KHL kopš 2014.gada savā starpā spēkojušās 12 reizes, no kurām tikai vienā uzvarējuši rīdzinieki, 2015.gada nogalē viesos pēc Gunta Galviņa vārtiem vairākumā ar 2:1 svinot panākumu pagarinājumā. Šosezon 1.novembrī Sočos ar 3:2 uzvarēja mājinieki.</p>
      <p>"Dinamo" šī sezona nav iesākusies veiksmīgi, tāpēc savas darba vietas oktobrī zaudēja uzbrucēji Jākobs Berjlunds un Dāvids Ulstrēms, kā arī vārtsargs Kristers Gudļevskis. Vēlāk rīdzinieku rindas papildināja divi vārtsargi - Andrejs Makarovs un Aleksandrs Salāks, kā arī pieredzējušais aizsargs Oskars Bārtulis.</p>
      <p>Vienība šonedēļ šķīrās no uzbrucēja Frenka Razgala, kurš karjeru nolēmis turpināt Čehijā. Turklāt sastāvā notikušas vēl vairākas citas izmaiņas. Rīgas komandai pievienojās Krievijas spēlētāji - 24 gadus vecais Ņikita Setdikovs, gadu jaunākais Aleksandrs Protapovičs un Kirils Sļepecs.</p>
      <p>Rīgas "Dinamo" iepriekšējā sezonā līdz pat regulārā čempionāta pēdējai kārtai cīnījās par vietu Gagarina kausā, tomēr piekto gadu pēc kārtas Latvijas komanda palika bez KHL izslēgšanas turnīra.</p>
      <p>Pirmajās četrās KHL sezonās rīdzinieki tika Gagarina kausa izcīņā, divas reizes sasniedzot otro kārtu, pēc tam Latvijas klubs vēl vienu reizi "play-off" spēlēja arī 2013./14.gada sezonā.</p>
      <p>Otro sezonu pēc kārtas regulārajā čempionātā katra komanda aizvadīs pa 62 spēlēm.</p>
      <related>
        <h4>Saistītie raksti</h4>
        <a href="https://www.lsm.lv/raksts/sports/hokejs/rigas-dinamo-atstaj-sausa-vitjaz-hokejistus-pamet-pedejo-vietu-liga.a338623/"/>
        <a href="https://www.lsm.lv/raksts/sports/hokejs/rigas-dinamo-pret-znaroka-un-vitolina-vadito-spartak-partrauc-zaudejumu-seriju.a338467/"/>
        <a href="https://www.lsm.lv/raksts/sports/hokejs/rigas-dinamo-skiras-no-razgala-iemaina-krievijas-uzbruceju-slepecu.a338294/"/>
        <a href="https://www.lsm.lv/raksts/sports/hokejs/rigas-dinamo-majas-spele-piekapjas-salavat-julajev.a338229/"/>
        <a href="https://www.lsm.lv/raksts/sports/hokejs/rigas-dinamo-sastavu-papildina-ar-diviem-krievijas-uzbrucejiem.a337826/"/>
        <a href="https://www.lsm.lv/raksts/sports/hokejs/rigas-dinamo-hokejisti-pirms-pauzes-zaude-bullisos-sanktpeterburga.a337195/"/>
        <a href="https://www.lsm.lv/raksts/sports/hokejs/rigas-dinamo-speles-pedejas-minutes-zaude-socos.a337094/"/>
        <a href="https://www.lsm.lv/raksts/sports/hokejs/dinamo-atkal-sarugtina-savus-atbalstitajus-majas-zaudejot-kunlun-red-star.a336724/"/>
      </related>
    </article>
  </body>
</html>