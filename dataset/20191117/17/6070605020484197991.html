<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Dos-escalen-Torre-Glories-Barcelona_0_2345165682.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T17:00:00+00:00"/>
    <meta property="og:title" content="Dos homes escalen la Torre Glòries de Barcelona per fer-se una foto"/>
    <meta property="og:description" content="Els nois s'enfronten a una sanció administrativa, segons han informat els Mossos d'Esquadra"/>
  </head>
  <body>
    <article>
      <h1>Dos homes escalen la Torre Glòries de Barcelona per fer-se una foto</h1>
      <h2>Els nois s'enfronten a una sanció administrativa, segons han informat els Mossos d'Esquadra</h2>
      <address>
        <time datetime="2019-11-17T17:00:00+00:00">17 Nov 2019, 17:00</time>
      </address>
      <p>Els dos nois que van enfilar-se a la Torre Glòries, aquest dissabte, per fer-se una foto a dalt de tot s'enfronten a una sanció administrativa, segons han informat els Mossos d'Esquadra aquest diumege. Els homes són Nico Mathieux i Leo Urban, dos joves francesos experts en <i>parkour</i>, una disciplina que consisteix a desplaçar-se pel medi urbà o natural superant els obstacles físics que apareixen al camí, que van escalar la torre sense cap permís previ, ni tampoc cap mesura de seguretat.</p>
      <p>Els fets van passar pocs minuts abans de les dues del migdia. Els dos nois van escalar l'estructura metàl·lica que recobreix la façana de la Torre Glòries, de 145 metres d'alçada, a plena llum del dia, cosa que va cridar l'atenció de les persones que passejaven per la plaça Glòries. Algun dels testimonis van avisar els serveis d'emergències. Un cop a dalt es van fer diverses fotos que van compartir a les seves xarxes socials, tant a Twitter com a Instagram.</p>
      <p>Un cop a dalt de tot de l'edifici, una unitat de Bombers els va fer accedir a l'interior de l'últim pis. Un cop allà, els Mossos els van conduir fins a comissaria, on els va prendre declaració, però sense arribar a detenir-los. </p>
      <p>La gesta dels dos nois va tenir una clara repercussió a les xarxes socials: </p>
      <figure>
        <iframe data-src="https://twitter.com/NicoMathieux/status/1195746864802476033?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'acció dels dos joves va coincidir, dissabte amb una convocatòria dels CDR que havien cridat a ocupar l'Estació de Sants. Tot i que en un principi es va dubtar sobre les intencions dels nois, els cossos policials no vinculen la seva acció amb cap reivindicació política, sinó que es tracta d'una coincidència. </p>
      <p>No és la primera vegada que algú escala la Torre Glòries, coneguda anteriorment com a Torre Agbar. L'alpinista Alain Robert, conegut com "l'Spiderman francès", ha aconseguit arribar fins a dalt en tres ocasions, el 2006, 2007 i 2016. De fet, els últims cinc anys, <a href="https://www.ara.cat/societat/Lexit-converteix-Barcelona-competeixes-accidents_0_1433856658.html">aquesta disciplina esportiva també està en auge a la capital catalana</a> on han sorgit diversos centres on s'ensenya i es practica aquesta modalitat. </p>
      <figure>
        <img src="https://www.ara.cat/2015/09/18/societat/Dani-Josep-capdemunt-CELIA-ATSET_1433266874_43033190_117x66.jpg"/>
      </figure>
      <p>
        <a href="https://www.ara.cat/societat/Lexit-converteix-Barcelona-competeixes-accidents_0_1433856658.html">L’èxit del ‘parkour’ converteix Barcelona en una selva urbana</a>
      </p>
      <p>Segons publica aquest diumenge 'El Periódico', els dos amics només tenien per objectiu aconseguir "viure" aquesta "aventura". Tots dos han participat al programa televisiu francès <i>Ninja Warrior</i>. Segons han explicat al rotatiu, feia anys que planificaven aquest repte i no descarten fer-ne d'altres. </p>
    </article>
  </body>
</html>