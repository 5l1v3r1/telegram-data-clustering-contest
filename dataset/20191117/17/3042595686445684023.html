<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/jeg-vil-bli-fostermor/71830279"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T17:55:15+00:00"/>
    <meta property="og:title" content="- Jeg vil bli fostermor"/>
    <meta property="og:description" content="Boligdrømmen er i boks, og nå har Bahareh Letnes en ny drøm i sikte."/>
  </head>
  <body>
    <article>
      <h1>- Jeg vil bli fostermor</h1>
      <h2>Boligdrømmen er i boks, og nå har Bahareh Letnes en ny drøm i sikte.</h2>
      <address><time datetime="2019-11-17T17:55:15+00:00">17 Nov 2019, 17:55</time> by <a rel="author">Vilde Holta Røssland</a></address>
      <p>- Det har alltid vært drømmen min å kjøpe mitt eget hus, og nå har jeg endelig klart det - sammen med Per, sa Bahareh Letnes (29) til Dagbladet under <a href="https://www.dagbladet.no/kjendis/aleksander-hetland-36-er-arets-vinner/71827930">«Skal vi danse»-finalen lørdag</a>.</p>
      <p>- Det føles godt, la hun til.</p>
      <p>Det var i begynnelsen av november at det ble kjent at <a href="https://www.dagbladet.no/kjendis/avslorer-flytteplaner/71775794">Letnes og kjæresten Per Sandberg (59) hadde kjøpt seg hus</a>. Dette er den første boligen paret har kjøpt sammen, og nå er de i full gang med flyttingen til Halden - der deres nye hjem ligger.</p>
      <p>Overfor Dagbladet forteller Letnes at de overtok boligen første november, og at de etter planen skal flytte inn i sitt nye hjem i starten av desember.</p>
      <p>- Vi er fortsatt ikke ferdige med å pusse opp og møblere huset. Vi gjør noen små endringer, men huset var heldigvis ganske moderne, så det vi gjør er å bytte farger på vegger og gulv, og nå kjøper vi møbler. Det tar lang tid, hele november går til det, forteller 29-åringen, og legger til:</p>
      <p>
        <b>- Når julen ringer inn er det forhåpentligvis klart. Så da flytter vi inn og begynner å pynte til jul.</b>
      </p>
      <h3>- En viktig jobb</h3>
      <p>At det har skjedd mye i livet til både Letnes og Sandberg det siste året, er det liten tvil om. De er et av landets kanskje mest omtalte par, og har vært å se i både <a href="https://www.dagbladet.no/kultur/per-sandberg-og-bahareh-letnes-til-charterfeber---ikke-en-aprilspok/70934112">«Charterfeber»</a> og på <a href="https://www.dagbladet.no/kjendis/bahareh-letnes-ute-av-skal-vi-danse/71601016">«Skal vi danse»-parketten</a> i år.</p>
      <p>Når ting roer seg på nyåret, har Letnes nye drømmer hun ønsker å realisere. Da vil hun stifte familie.</p>
      <p>- Jeg har lyst til å bli fostermor. Jeg synes at det å bli fostermor er en enda viktigere jobb i dette samfunnet enn å føde barn selv. For det er så mange barn som trenger et rom, et sted å bo, en mor, sier hun.</p>
      <p>29-åringen understreker at hun selv har erfart hvor viktig hennes fosterfamilie har vært. Da hun først kom til Norge, ble hun plassert hos en fosterfamilie i Skogn i Levanger.</p>
      <p>- For meg er det en viktig jobb. Så det er min neste drøm, og jeg skal søke om å få bli fostermor neste år.</p>
      <h3>Flere barn</h3>
      <p>Til tross for at drømmen nå er å hjelpe et barn som trenger det, har Letnes også lyst på «egne» barn.</p>
      <p>I sommer, da det ble kjent at duoen var på husjakt, kunne nemlig Letnes røpe over for Dagbladet at <a href="https://www.dagbladet.no/kjendis/tar-forholdet-ett-steg-videre/71517212?fbclid=IwAR0r0rExJKgSvW4f5ih_9yGSLTsCDEXz9zk2GiQHDNU0cZNotWvQenEyWb4#_ga=2.168788129.1664637056.1573891081-1500189594.1551851466">hun og kjæresten ønsker seg barn</a> sammen.</p>
      <p>Dette har hun ikke lagt fra seg.</p>
      <p>- Først vil jeg bli fostermor, for det er så mange barn som trenger hjelp. Så vil vi ha egne barn sammen senere, forteller hun til Dagbladet.</p>
    </article>
  </body>
</html>