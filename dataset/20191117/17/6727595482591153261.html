<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/police-arrested-youngmen-in-trivandrum-accused-as-naxal928.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T17:10:00+00:00"/>
    <meta property="og:title" content="ഗതാഗതനിയമം ലംഘിച്ചെന്നു കാണിച്ച് തിരുവനന്തപുരത്ത് പൊലീസിന്റെ ക്രൂരനടപടി; ചോദ്യം ചെയ്ത വിദ്യാര്‍ഥിയെ നക്‌സല്‍ ആണെന്നാരോപിച്ച് അറസ്റ്റ് ചെയ്തു"/>
    <meta property="og:description" content="KERALA NEWS Kerala Police Trivandrum Kerala തിരുവനന്തപുരം: ഗതാഗതനിയമം ലംഘിച്ചെന്നാരോപിച്ച് തിരുവനന്തപുരത്ത് യുവാക്കള്‍ക്കെതിരെ പൊലീസിന്റെ ക്രൂര നടപടി. ഇന്നലെ കന്റോണ്‍മെന്"/>
  </head>
  <body>
    <article>
      <h1>ഗതാഗതനിയമം ലംഘിച്ചെന്നു കാണിച്ച് തിരുവനന്തപുരത്ത് പൊലീസിന്റെ ക്രൂരനടപടി; ചോദ്യം ചെയ്ത വിദ്യാര്‍ഥിയെ നക്‌സല്‍ ആണെന്നാരോപിച്ച് അറസ്റ്റ് ചെയ്തു</h1>
      <address><time datetime="2019-11-17T17:10:00+00:00">17 Nov 2019, 17:10</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: ഗതാഗതനിയമം ലംഘിച്ചെന്നാരോപിച്ച് തിരുവനന്തപുരത്ത് യുവാക്കള്‍ക്കെതിരെ പൊലീസിന്റെ ക്രൂര നടപടി. ഇന്നലെ കന്റോണ്‍മെന്റ് പൊലീസ് സ്റ്റേഷനു മുന്നില്‍വെച്ചാണു ഗതാഗത നിയമം ലംഘിച്ചെന്നാരോപിച്ച് ബോബി എന്ന യുവാവിനെ പൊലീസ് കയ്യേറ്റം ചെയ്തതും അസഭ്യവര്‍ഷം ചൊരിഞ്ഞതും.</p>
      <p>ബോബിയെയും പൊലീസ് നടപടി ചോദ്യം ചെയ്ത വൈശാഖ് എന്ന വിദ്യാര്‍ഥിയെയും അറസ്റ്റ് ചെയ്തു. ‘നീ നക്‌സല്‍ അല്ലേടാ, നിന്നെയൊക്കെ കൈകാര്യം ചെയ്യേണ്ടത് എങ്ങനെയാണെന്ന് അറിയാം’ എന്നു പറഞ്ഞാണ് വൈശാഖിനെ അറസ്റ്റ് ചെയ്തതെന്ന് നാട്ടുകാരില്‍ ഒരാള്‍ ഡൂള്‍ന്യൂസിനോടു പറഞ്ഞു.</p>
      <p>സംഭവം ഇങ്ങനെയാണ്- കൊട്ടാരക്കര സ്വദേശിയായ ബോബിയുടെ ഭാര്യ സിസേറിയന്‍ കഴിഞ്ഞ് 14-ാം തീയതി മുതല്‍ തിരുവനന്തപുരത്തെ കെ.ജി.കെ ആശുപത്രിയിലാണ്. ആശുപത്രിയാവശ്യത്തിനായി സാധനങ്ങള്‍ വാങ്ങാനായി ബോബി കാറെടുത്തു പുറത്തിറങ്ങിയപ്പോഴായിരുന്നു സംഭവം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ആ സമയം നഗരത്തില്‍ ഒരു റാലി നടക്കുന്നതിനാല്‍ പല വഴികളില്‍ക്കൂടി മാറിമാറി സഞ്ചരിച്ച് ഒടുവില്‍ കന്റോണ്‍മെന്റ് സ്‌റ്റേഷനു മുന്നിലെത്തിയപ്പോഴാണ് പൊലീസുകാര്‍ കൈകാണിച്ചത്. എന്നാല്‍ ബ്ലോക്കായതിനാല്‍ സ്‌റ്റേഷനു മുന്നില്‍ നിന്ന് അല്‍പ്പം മാറിയാണ് കാര്‍ നിര്‍ത്തിയത്.</p>
      <related>
        <a href="https://www.doolnews.com/sc-student-ban-from-school-tour-parants-give-complainte-police445.html?utm_source=doolnews&amp;utm_medium=related"/>
      </related>
      <p>തുടര്‍ന്നു കാറില്‍ നിന്നിറങ്ങിയ ബോബിയോട് പൊലീസുകാര്‍ മോശമായി സംസാരിക്കുകയും കൈയേറ്റം ചെയ്യുകയുമുണ്ടായി. ഇതു കണ്ടുനിന്ന നാട്ടുകാര്‍ പൊലീസിനെതിരെ സംസാരിച്ചു.</p>
      <p>ഇതില്‍ ചാലക്കുടി സ്വദേശിയും തിരുവനന്തപുരത്തു വിദ്യാര്‍ഥിയുമായ വൈശാഖ് എന്ന വിദ്യാര്‍ഥിയുമുണ്ടായി. പൊലീസ് നടപടിയെ വൈശാഖ് രൂക്ഷമായി വിമര്‍ശിച്ചു.</p>
      <p>ഇതില്‍ രോഷാകുലരായ പൊലീസുകാര്‍ ‘നീ നക്‌സല്‍ അല്ലേടാ, നിന്നെയൊക്കെ കൈകാര്യം ചെയ്യേണ്ടത് എങ്ങനെയാണെന്നറിയാം’ എന്നു പറഞ്ഞ് അറസ്റ്റ് ചെയ്തു. ഒപ്പം ബോബിയെയും അറസ്റ്റ് ചെയ്തു. ഇവര്‍ക്കെതിരെ 294 ബി, 332, 506 വകുപ്പുകളാണു ചുമത്തിയത്. നാട്ടുകാര്‍ ഇടപെട്ടിട്ടും ഇവരെ വിടാന്‍ പൊലീസ് തയ്യാറായില്ല.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഇവര്‍ തങ്ങളെ ആക്രമിച്ചെന്നാണ് പൊലീസ് വിശദീകരണം. എന്നാല്‍ അങ്ങനെയുണ്ടായിട്ടില്ലെന്നു നാട്ടുകാര്‍ പറയുന്നു. ഇരുവരെയും കോടതിയില്‍ ഹാജരാക്കി. തുടര്‍ന്ന് താത്കാലിക ജാമ്യം ലഭിക്കുകയായിരുന്നു. നാളെ രാവിലെ 11 മണിക്ക് കോടതിയില്‍ ഹാജരാകണമെന്ന ഉപാധിയിന്മേലാണു ജാമ്യം.</p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>