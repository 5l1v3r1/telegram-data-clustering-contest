<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/deoria/story-tourist-bus-accident-near-hetimpur-check-post-in-kushinagar-deoria-five-died-many-injured-2854733.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T17:04:23+00:00"/>
    <meta property="og:title" content="यूपी : बिहार से राजस्थान जा रही अनियंत्रित बस पलटी, पांच की मौत"/>
    <meta property="og:description" content="कुशीनगर और देवरिया जिले के बॉर्डर पर भुजौली गांव के समीप रविवार देर शाम एक टूरिस्ट बस अनियंत्रित होकर पलट गई। इस बस सवार कुल 81 यात्रियों में से से महराजगंज जिले के पांच लोगों की मौत हो गई, जबकि 11..."/>
  </head>
  <body>
    <article>
      <h1>यूपी : बिहार से राजस्थान जा रही अनियंत्रित बस पलटी, पांच की मौत</h1>
      <address><time datetime="2019-11-17T17:04:23+00:00">17 Nov 2019, 17:04</time> by <a rel="author">हिन्‍दुस्‍तान टीम,देवरिया कुशीनगर</a></address>
      <p>कुशीनगर और देवरिया जिले के बॉर्डर पर भुजौली गांव के समीप रविवार देर शाम एक टूरिस्ट बस अनियंत्रित होकर पलट गई। इस बस सवार कुल 81 यात्रियों में से से महराजगंज जिले के पांच लोगों की मौत हो गई, जबकि 11 गंभीर रूप से घायल हो गए। हादसे के बाद कमिश्नर, आईजी के अलावा देवरिया व कुशीनगर जिले के डीएम और एसपी ने मौका मुआयना किया। गंभीर रूप से घायल 11 लोगों को मेडिकल कॉलेज गोरखपुर रेफर कर दिया गया है।</p>
      <p>कुशीनगर के पड़ोसी जनपद देवरिया के रामपुर कारखाना थाना क्षेत्र के गांव भुजौली के समीप रविवार की रात करीब नौ बजे बिहार के सीतामढ़ी से राजस्थान के जयपुर जा रही 81 यात्रियों से भरी बस अनियंत्रित होकर पलट गई। इसमें करीब डेढ़ दर्जन यात्री घायल हो गए। हेतिमपुर चौकी प्रभारी और रामपुर कारखाना के पुलिसकर्मी मौके पर पहुंचे। पुलिस और स्थानीय लोगों की मदद से घायलों को कसया व सीएचसी हाटा भिजवाया गया। कसया पहुंचे आठ घायलों में से तीन की मौत हो गई, जबकि हाटा पहुंचे आठ घायलों में से दो समेत कुल पांच लोगों की मौत हो गई। इनकी शिनाख्त सुरेश, सूरज, राजेश, गुड्डू और धीरज निवासी सोहगीबरवा जिला महराजगंज के रूप में की गई है। बताया गया कि सोहगीबरवा से 16 लोग जयपुर कमाने जा रहे थे।</p>
      <p><b>11 लोग घायल</b><br/>हादसे में आरती देवी पत्नी संजीत राउत निवासी भौवा सीतामढ़ी, शंभू कुमार झा पुत्र पवन झा 1 निवासी मधुबनी बिहार, संतोष सिंह पुत्र हरिशंकर सिंह निवासी पत्रकारनगर जयपुर राजस्थान, राजेश शर्मा पुत्र परमानंद निवासी सांगानेर जयपुर, स्मिता पुत्री अभिनंदन, शंकर पुत्र पवन झा निवासी मधुबनी बिहार समेत 11 गंभीर रूप से घायल हो गए। इन्हें गोरखपुर मेडिकल कॉलेज रेफर कर दिया गया।</p>
      <p><b>हादसे के बाद घटनास्थल और अस्पताल में मची अफरातफरी</b><br/>हादसे के बाद यात्रियों में चीख-पुकार मच गई। भुजौली गांव समेत आसपास के गांवों के लोग मौके पर जुट गए। लोगों की मदद से घायलों को कसया और हाटा सीएचसी में भिजवाया गया। घटनास्थल पर करीब एक घंटे तक अफरातफरी का माहौल कायम रहा। कुशीनगर और देवरिया जिले का हेतिमपुर क्षेत्र बार्डर माना जाता है। हेतिमपुर का कुछ हिस्सा देवरिया जिले के रामपुर कारखाना थाना क्षेत्र में आता है तो फोरलेन का आधा हिस्सा कुशीनगर जिले के कसया थाना क्षेत्र में आता है। घटना के बाद मौके पर मची चीख पुकार सुनकर भुजौली, मुजहना, बतरौली और मिश्रौली गांव के लोग मौके पर जुट गए। एनएचआई पेट्रोलिंग प्रभारी मुहम्मद आरिफ की अगुवाई में कर्मियों ने एम्बुलेंस के जरिए घायलों को अस्पताल भिजवाया। </p>
      <p><b>कसया से हाटा तक लगा जाम</b><br/>हेतिमपुर  में हुए हादसे के बाद घटना के बाद हाईवे पर करीब 15 किलोमीटर लंबा जाम लग गया। जाम को छुड़ाने में पुलिस को घंटो मशक्कत करनी पड़ी। देर रात तक पुलिसकर्मी जाम में फंसे वाहनों को निकालने का प्रयास करते रहे। </p>
      <p><b>यात्रियों को सुविधा केंद्र पर कराया शिफ्ट </b><br/>घटना के बाद मौके पर पहुंचे डीएम अमित किशोर ने बस के यात्रियों को टोल प्लाजा के सुविधा केंद्र पर शिफ्ट कराया। सभी के खाने पीने का इंतजाम हेतिमपुर के प्रधान से कह कर कराया गया। यात्रियों को सोमवार की सुबह उनके गंतव्य को भेजा जाएगा।</p>
    </article>
  </body>
</html>