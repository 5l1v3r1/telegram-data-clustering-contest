<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/donald-trump-przeszedl-badania-medyczne-w-szpitalu-pod-waszyngtonem,986047.html"/>
    <meta property="og:site_name" content="TVN24"/>
    <meta property="article:published_time" content="2019-11-17T17:30:00+00:00"/>
    <meta property="og:title" content="Niezapowiadane badania lekarskie Trumpa. Prezydent o ich wyniku"/>
    <meta property="og:description" content="Prezydent Stanów Zjednoczonych Donald Trump poddał się w sobotę niezapowiedzianym badaniom medycznym, w tym laboratoryjnym. Rzeczniczka Białego Domu Stephanie Grisham zapewniła, że badania były czę..."/>
  </head>
  <body>
    <article>
      <h1>Niezapowiadane badania lekarskie Trumpa. Prezydent o ich wyniku</h1>
      <address><time datetime="2019-11-17T17:30:00+00:00">17 Nov 2019, 17:30</time> by <a rel="author">mjz,akw/tr,rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/efaf5b17-f057-4fab-b1cc-8e0d9cb0af61-480p.mp4"/>
        <figcaption>Trump spotkał się z Erdoganem w Białym Domu (wideo z 14.11)<cite>Foto: PAP/EPA | Video: Reuters</cite></figcaption>
      </figure>
      <h3>Prezydent Stanów Zjednoczonych Donald Trump poddał się w sobotę niezapowiedzianym badaniom medycznym, w tym laboratoryjnym. Rzeczniczka Białego Domu Stephanie Grisham zapewniła, że badania były częścią corocznego przeglądu stanu zdrowia prezydenta. Dodała, że Trump "jest zdrowy, jak tylko może być" i "ma więcej energii niż ktokolwiek w Białym Domu". Sam prezydent napisał na Twitterze, że stan jego zdrowia jest "bardzo dobry".</h3>
      <p>73-letni amerykański prezydent odbył badania w szpitalu wojskowym Walter Reed w pobliżu Waszyngtonu. Badania te nie były jednak wcześniej zapowiadane.</p>
      <h3>"Ma więcej energii niż ktokolwiek w Białym Domu"</h3>
      <p>- Przewidując bardzo pracowity rok 2020, prezydent korzysta z wolnego weekendu w Waszyngtonie, aby rozpocząć część swojego rutynowego corocznego badania kontrolnego w Walter Reed - oświadczyła rzeczniczka Białego Domu Stephanie Grisham, zaprzeczając jakoby Donald Trump miał problemy zdrowotne.</p>
      <related>
        <a href="https://www.tvn24.pl/wiadomosci-ze-swiata,2/trump-ujawni-tresc-rozmowy-z-zelenskim-bedzie-poruszajaca,984664.html"/>
      </related>
      <p>- Jest zdrowy, jak tylko może być (...) Ma więcej energii niż ktokolwiek w Białym Domu. Ten człowiek pracuje od 6 rano do bardzo, bardzo późnej nocy – zapewniła w rozmowie ze stacją Fox News.</p>
      <p>- Nie skarży się na nic, o czym świadczą jego spotkania z tysiącami Amerykanów kilka razy w tygodniu - dodała Grisham.</p>
      <p>- Prezydent rozmawiał również z personelem medycznym szpitala Waltera Reeda, by podziękować za wyjątkową opiekę, jaką zapewnia naszym rannym żołnierzom oraz życzyć im szczęśliwego Święta Dziękczynienia - poinformowała rzeczniczka Białego Domu.</p>
      <p>Sam Trump we wpisie na Twitterze oświadczył:  "wszystko bardzo dobrze".</p>
      <p>"Odwiedziłem wspaniałą rodzinę młodego mężczyzny przechodzącego poważną operację we wspaniałym Centrum Medycznym Waltera Reeda. Tamtejsi lekarze naprawdę są jednymi z najlepszych na świecie. Zacząłem też pierwszą część swoich dorocznych badań. Wszystko bardzo dobrze (doskonale!). Zakończę w przyszłym roku" - napisał prezydent USA.</p>
      <p>Po nieco ponad dwóch godzinach pobytu w szpitalu Donald Trump wrócił do Waszyngtonu.</p>
      <h3>Rzecznik Białego Domu: prezydent nie musi ujawniać wyników badań</h3>
      <p>Grisham powiedziała stacji CNN, że Biały Dom nie ujawni wyników badań zdrowotnych Trumpa, dopóki nie zakończy całego corocznego przeglądu stanu zdrowia. Prezydent nie jest zobligowany do ujawniania wyników swoich badań.</p>
      <related>
        <a href="https://www.tvn24.pl/wiadomosci-ze-swiata,2/trump-opublikujemy-zapis-drugiej-rozmowy-z-zelenskim,984301.html"/>
      </related>
      <p>Stacja CNN zwraca uwagę, że wizyta w szpitalu była niezapowiedziana, i podkreśla, powołując się na swe źródła, że jeszcze w piątek harmonogram zajęć prezydenta nie przewidywał wizyty w Walter Reed. Wcześniej w podobnych przypadkach było to z wyprzedzeniem ogłaszane. Zazwyczaj udawał się tam helikopterem Marine One. W sobotę zdecydował się na dotarcie tam w kolumnie samochodów.</p>
      <p>Główny ekspert medyczny CNN Sanjay Gupta, zauważył, że wiele rutynowych testów medycznych można wykonać w Białym Domu. Niektóre wymagają jednak wizyty w szpitalu Waltera Reeda.</p>
      <h3>Stan zdrowia "ogólnie bardzo dobry"</h3>
      <p>Trump przeszedł pełne badania zdrowotne w szpitalu wojskowym Walter Reed w lutym. Uznano wówczas jego stan zdrowia za "ogólnie bardzo dobry". Wówczas przy wzroście 190 cm, prezydent ważył 108 kg. Prezydencki lekarz wskazał wówczas na lekką nadwagę Trumpa i zalecił mu zrzucenie zbędnych kilogramów.</p>
      <p>Reuters podkreśla, że Donald Trump znany jest z zamiłowania do hamburgerów i steków oraz niechęci do ćwiczeń fizycznych. W opinii źródeł CNN prezydent wprowadził jedynie niewielkie zmiany w swej diecie i aktywności fizycznej.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/trump-ujawni-tresc-rozmowy-z-zelenskim-bedzie-poruszajaca,984664.html"/>
        <a href="https://www.tvn24.pl/wiadomosci-ze-swiata,2/trump-opublikujemy-zapis-drugiej-rozmowy-z-zelenskim,984301.html"/>
      </related>
    </article>
  </body>
</html>