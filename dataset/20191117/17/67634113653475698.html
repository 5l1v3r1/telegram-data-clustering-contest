<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150849/"/>
    <meta property="og:site_name" content="AgroNews"/>
    <meta property="article:published_time" content="2019-11-17T17:00:00+00:00"/>
    <meta property="og:title" content="Київрада проти продажу землі сільськогосподарського призначення"/>
    <meta property="og:description" content="Земля - єдиний стратегічний ресурс, який неможливо відтворити. Київрада проти продажу землі сільськогосподарського призначення до проведення всеукраїнського референдуму. Повідомляє kmr.gov.ua На пленарному засіданні Київської міської ради 14 листопада депутати звернулися до Президента,..."/>
  </head>
  <body>
    <article>
      <h1>Київрада проти продажу землі сільськогосподарського призначення</h1>
      <address><time datetime="2019-11-17T17:00:00+00:00">17 Nov 2019, 17:00</time> by <a rel="author">agronews.uaode/author</a></address>
      <p><b>Земля – єдиний стратегічний ресурс, який неможливо відтворити</b>. <b>Київрада проти продажу землі сільськогосподарського призначення до проведення всеукраїнського референдуму. Повідомляє</b> <a href="https://kmr.gov.ua/uk/content/kyyivrada-proty-prodazhu-zemli-silskogospodarskogo-pryznachennya-do-provedennya">kmr.gov.ua</a></p>
      <p>На пленарному засіданні Київської міської ради 14 листопада депутати звернулися до Президента, Верховної Ради та Кабінету Міністрів України щодо недопущення продажу землі сільськогосподарського призначення.</p>
      <p>13 листопада Верховна Рада підтримала в першому читанні законопроект № 2178−10 про введення ринку землі. Узаконення торгівлі землею сільськогосподарського призначення – це пряма загроза для її відчуження на користь олігархічного або чужоземного капіталу – вважають автори звернення. І наголошують – згідно зі статтями 13 та 14 Конституції України, <b>земля є об’єктом права власності українського народу і основним національним багатством, що перебуває під особливою охороною держави.</b></p>
      <p>«Сільськогосподарська земля – це не просто привабливий об’єкт для інвестицій. Для української нації – це єдиний стратегічний ресурс, який не підлягає відтворенню, є репродуктивною умовою життєздатності і збереження генофонду української нації, від якого залежить продовольча безпека та економічна роль України в світі», – наголосив ініціатор відповідного звернення, депутат Київради Юрій Сиротюк.</p>
      <p>Аби уникнути загроз для українських фермерів, Київрада закликає парламент не дозволяти продаж землі сільськогосподарського призначення до проведення всеукраїнського референдуму. Також у КМР пропонують створити державний земельний банк, розробити програми стимулювання розвитку кооперативів та сімейних фермерських господарств.</p>
      <p>Рішення підтримали 74 депутати.</p>
    </article>
  </body>
</html>