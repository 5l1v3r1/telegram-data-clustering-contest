<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/emotivni-projev-babis-nasadil-smirlivy-ton-vsima-si-zahranicni-tisk-20191117.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T17:05:00+00:00"/>
    <meta property="og:title" content="Emotivní projev. Babiš nasadil smířlivý tón, všímá si zahraniční tisk"/>
    <meta property="og:description" content="Zahraniční tiskové agentury věnují pozornost dnešním pražským oslavám 30. výročí sametové revoluce a pádu komunistického režimu a soustřeďují se na projev českého premiéra Andreje Babiše, který podle agentury Reuters zvolil &quot;smířlivý tón&quot;. Upozorňují, že oslavám v sobotu předcházelo mohutné shromáždění v Praze, jehož účastníci kritizovali ministerského předsedu a také prezidenta Miloše Zemana."/>
  </head>
  <body>
    <article>
      <h1>Emotivní projev. Babiš nasadil smířlivý tón, všímá si zahraniční tisk</h1>
      <address><time datetime="2019-11-17T17:05:00+00:00">17 Nov 2019, 17:05</time> by <a rel="author">ČTK</a></address>
      <p>Oslavy byly podle Reuters pro Čechy spíš dýchánkem, který doprovázelo nezvykle teplé počasí. "Do ulic vyšly celé rodiny, lidé venku popíjeli pivo a poslouchali hudbu a projevy," napsala agentura.</p>
      <p>Pod titulkem "Je dědictví sametové revoluce v Česku ohroženo?" se oslavám 30. výročí konce totality v Československu věnovala agentura DPA. Mnoho Čechů se podle ní dnes ptá, co se od revoluce stalo špatně. "Mysleli si, že se lidé stanou lepšími, pokud se jim bude ekonomicky dařit lépe. Mezi tím ale žádný přímý vztah není," cituje pražského světícího biskupa Václava Malého, který před 30 lety moderoval masové demonstrace proti komunistickému režimu.</p>
      <figure>
        <img src="https://g.denik.cz/1/76/p201911170761901_denik-150-3x2.jpg"/>
      </figure>
      <aside>
        <a href="https://www.denik.cz/z_domova/cesko-vyroci-sametova-revoluce-listopad-1989-pripominky-akce-20191117.html">ON-LINE: Česko vzpomínalo na revoluci. Na Václavském náměstí znovu cinkaly klíče Přečíst článek ›</a>
      </aside>
      <p>Agentura si rovněž všímá dnešního premiérova projevu, který označuje za "emotivní" a z něhož mimo jiné vyzdvihuje Babišova slova o tom, že "není pyšný" na své členství v komunistické straně před rokem 1989. Připomíná rovněž snahu ministerského předsedy o soudní očištění kvůli obviněním, že za minulého režimu donášel tajné policii StB.</p>
      <p>DPA rovněž cituje předsedu německého Spolkového sněmu Wolfganga Schäubleho, jenž se spolu s premiéry visegrádských zemí zúčastnil dnešní slavnostní akce v pražském Národním muzeu a mimo jiné připomněl jedno z hesel sametové revoluce. "Dnes není třeba odvahy, ale víry, kterou přináší věta z roku 1989: Kdy, když ne teď, kdo, když ne my?"</p>
      <h3>Mohutná demonstrace na Letné</h3>
      <p>Na část Babišova projevu, v níž premiér vyjádřil lítost nad svým členstvím v komunistické straně v 80. letech minulého století, upozornila i agentura AFP. Připomněla, že jeho slovům v sobotu předcházela mohutná demonstrace na pražské Letné, jejíž účastníci žádali Babišovu rezignaci a označovali ho za bývalého agentura komunistické tajné policie.</p>
      <figure>
        <img src="https://g.denik.cz/1/16/za-piskotu-protestujicich-babis-rano-polozil-kvetinu-na-narodni_denik-150-3x2.jpg"/>
      </figure>
      <aside>
        <a href="https://www.denik.cz/z_domova/buresi-ani-to-nezkousej-babis-dorazil-na-narodni-tridu-lide-ho-vypiskali-20191117.html">Politici přišli položit květiny na Národní třídu. Pískalo se na Babiše i ČSSD Přečíst článek ›</a>
      </aside>
      <p>Slovenská agentura TASR přinesla informaci o pražském projevu slovenského premiéra Petra Pellegriniho a upozornila na jeho slova, že "zatímco před třiceti lety jsme bourali barikády, dnes jsme si je v myslích znovu postavili".</p>
    </article>
  </body>
</html>