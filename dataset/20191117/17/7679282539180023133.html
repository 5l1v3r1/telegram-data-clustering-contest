<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-baah-tehsil-of-agra-jawan-martyr-in-ied-blast-in-jammu-and-kashmir-2854839.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T17:58:32+00:00"/>
    <meta property="og:title" content="जम्मू-कश्मीर में हुए IED ब्लास्ट आगरा के बाह का लाल शहीद"/>
    <meta property="og:description" content="जम्मू-कश्मीर में सीमा पर निगरानी करते हुए बाह के गांव पुरा भदौरिया का लाल संतोष सिंह शहीद हो गए। रविवार हुए आईईडी विस्फोट में संतोष कुमार ने शहादत दी। संतोष की शहादत से उनके परिवार में कोहराम मच..."/>
  </head>
  <body>
    <article>
      <h1>जम्मू-कश्मीर में हुए IED ब्लास्ट आगरा के बाह का लाल शहीद</h1>
      <address><time datetime="2019-11-17T17:58:32+00:00">17 Nov 2019, 17:58</time> by <a rel="author">हिन्दुस्तान टीम,बाह (आगरा)</a></address>
      <p>जम्मू-कश्मीर में सीमा पर निगरानी करते हुए बाह के गांव पुरा भदौरिया का लाल संतोष सिंह शहीद हो गए। रविवार हुए आईईडी विस्फोट में संतोष कुमार ने शहादत दी। संतोष की शहादत से उनके परिवार में कोहराम मच गया।  बाह तहसील के पुरा भदौरिया निवासी संतोष कुमार (39) सेना में हवलदार थे। वर्तमान में उनकी तैनाती जम्मू-कश्मीर के पलांवाला सेक्टर में थी। वह सन् 1997 में सेना में भर्ती हुए थे। </p>
      <p>गांव पुराभदौरिया में मौजूद भाई लालजी सिंह ने बताया कि संतोष की शहादत की खबर उनको देर शाम मिली। उनके अनुसार सेना का वाहन रविवार सुबह सीमा की पोस्ट पर जा रहा था। कच्ची सड़क पर आईईडी विस्फोट में वाहन में सवार संतोष शहीद हो गए। गांव में संतोष की शहादत की खबर मिलते ही परिजनों का रो रोकर बुरा हाल है। ग्रामीण परिजनों को ढांढस बंधाने पहुंचने लगे। भाई लालजी सिंह ने बताया कि सोमवार शाम तक शहीद का पार्थिव शरीर आने की उम्मीद है। </p>
      <p><b>आगरा में रहता है परिवार </b><br/>गांव में मौजूद  भाई लालजी ने बताया कि शहीद संतोष सिंह का परिवार आगरा शहर रहता है। परिवार  में पत्नी विमला देवी, दो बेटियां दीक्षा (17), प्रिया (14) और  पुत्र अभय प्रताप (12) हैं।  </p>
      <p><b>दोनों भाई हैं किसान </b><br/>शहीद संतोष के भाई लालजी और दिनेश किसान हैं। पिता शंकर सिंह और मां की काफी समय पहले मृत्यु हो चुकी है। तीन भाइयों में संतोष सबसे छोटे थे। </p>
      <p> <br/><b>भाई की दो दिन पहले हुई थी बात </b><br/>भाई लालजी ने बताया कि उनकी दो दिन पूर्व संतोष से बात हुई थी। संतोष ने बेटे अभयप्रताप के जन्म दिन को लेकर चर्चा की थी। </p>
    </article>
  </body>
</html>