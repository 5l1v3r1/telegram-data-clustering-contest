<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/avto/_svidkij-rozgin-i-tochne-keruvannya-oglyad-novoyi-mazda-sh5/924997"/>
    <meta property="og:site_name" content="Gazeta.ua"/>
    <meta property="article:published_time" content="2019-11-17T17:35:00+00:00"/>
    <meta property="og:title" content="Швидкий розгін і точне керування - огляд нової Мazda СХ5"/>
    <meta property="og:description" content="Цьогоріч почали продавати оновлені кросовери Мazda СХ5. Ще до рейстайлінгу ця модель стала найпопулярнішою серед всіх машин цієї марки. В першу чергу, через оптимальний розмір і яскравий дизайн. Беремо авто у повній комплектації на тест-драйв, щоб познайомитися із ним ближче. ..."/>
  </head>
  <body>
    <article>
      <h1>Швидкий розгін і точне керування - огляд нової Мazda СХ5</h1>
      <address><time datetime="2019-11-17T17:35:00+00:00">17 Nov 2019, 17:35</time> by <a rel="author">Володимир Мукан</a></address>
      <slideshow>
        <figure>
          <img src="https://static2.gazeta.ua/img2/cache/gallery/924/924997_1_w_1000.jpg?v=0"/>
          <figcaption>Mazda CX5<cite>Фото: Володимир Мукан</cite></figcaption>
        </figure>
        <figure>
          <img src="https://static2.gazeta.ua/img2/cache/gallery/924/924997_2_w_1000.jpg?v=0"/>
          <figcaption>Mazda CX5<cite>Фото: Володимир Мукан</cite></figcaption>
        </figure>
        <figure>
          <img src="https://static2.gazeta.ua/img2/cache/gallery/924/924997_3_w_1000.jpg?v=0"/>
          <figcaption>Mazda CX5<cite>Фото: Володимир Мукан</cite></figcaption>
        </figure>
        <figure>
          <img src="https://static2.gazeta.ua/img2/cache/gallery/924/924997_4_w_1000.jpg?v=0"/>
          <figcaption>Mazda CX5<cite>Фото: Володимир Мукан</cite></figcaption>
        </figure>
        <figure>
          <img src="https://static2.gazeta.ua/img2/cache/gallery/924/924997_5_w_1000.jpg?v=0"/>
          <figcaption>Mazda CX5<cite>Фото: Володимир Мукан</cite></figcaption>
        </figure>
      </slideshow>
      <p>
        <a href="https://gazeta.ua/ru/p/924997/1">Смотреть все фото</a>
      </p>
      <p>Цьогоріч почали продавати оновлені кросовери Мazda СХ5. Ще до рейстайлінгу ця модель стала найпопулярнішою серед всіх машин цієї марки. В першу чергу, через оптимальний розмір і яскравий дизайн.</p>
      <p>Беремо авто у повній комплектації на тест-драйв, щоб познайомитися із ним ближче.</p>
      <p>
        <b>Знайомство</b>
      </p>
      <p>У СХ5 — масивна решітка радіатора. Передній і задні бампери майже не виступають. Арки коліс, пороги й нижні частині бамперів оздоблені чорним пластиком. Кліренс - 20 сантиметрів. 5 камер вмонтовані по периметру всього кузова. В оновленій версії вже є система кругового огляду. Передній й задні ліхтарі світлодіодні.</p>
      <figure>
        <iframe src="https://www.youtube.com/embed/-lKuD98bvb4" width="560" height="315" data-service="Youtube" scrolling="no"/>
      </figure>
      <p>Цей автомобіль — із повним приводом у топовій комплектації. Оснащений бензиновим 2,5-літровим двигуном потужністю 194 к.с.</p>
      <figure>
        <img src="https://static2.gazeta.ua/img2/cache/gallery/924/924997_17_w_1200.jpg?v=0"/>
        <figcaption>Mazda CX5<cite>Автор: Володимир Мукан</cite></figcaption>
      </figure>
      <p>
        <b>Оглядаю багажник</b>
      </p>
      <p>Спершу відчиняю задню дверцю багажного відсіку. Вона оснащена електроприводом. Об'єм багажника — 477 літрів. У внутрішній бічній стінці є розетка на 12 вольт, пасочки для фіксації вантажу, невеликі відсіки для дрібниць. Запасне колесо в комплекті не йде.</p>
      <figure>
        <iframe src="https://www.youtube.com/embed/-lKuD98bvb4" width="560" height="315" data-service="Youtube" scrolling="no"/>
      </figure>
      <p>Замість нього - сабвуфер і ремкомплект із компресором. Ліхтар із внутрішнього боку дверці багажника можна вимикати. Це зручно, коли є потреба тривалий час тримати машину із відчиненою 5-ю дверцею.</p>
      <p>Спинки задніх сидінь складаються після відтягування спеціальних важелів у багажнику. Так можна збільшити об'єм відсіку до 1377 літрів.</p>
      <figure>
        <img src="https://static2.gazeta.ua/img2/cache/gallery/924/924997_12_w_1200.jpg?v=0"/>
        <figcaption>Mazda CX5<cite>Автор: Володимир Мукан</cite></figcaption>
      </figure>
      <p>
        <b>Сідаю позаду</b>
      </p>
      <p>Салон моделі стали оздоблювати якіснішими й дорожчими матеріалами — деревом, шкірою наппа, алюмінієвими вставками. Стеля машини — чорного кольору.</p>
      <p>На задніх місцях просторо для трьох дорослих. Проте в людей зростом понад 190 см ноги в переднє сидіння впираються. Нахил спинки можна регулювати. Це зручно під час довгих подорожей, коли набридає знаходитися в одному положенні. Підлокітник заднього дивану має підстаканники та два USB-порти.</p>
      <p>
        <b>На місці водія</b>
      </p>
      <p>На водійському місці посадка зручна та висока. Крісло оснащене електроприводом, пам'яттю положень, підігрівом і електровентиляцією. Кермо має великий діапазон налаштувань за висотою та на себе.</p>
      <figure>
        <img src="https://static2.gazeta.ua/img2/cache/gallery/924/924997_16_w_1200.jpg?v=0"/>
        <figcaption>Mazda CX5<cite>Автор: Володимир Мукан</cite></figcaption>
      </figure>
      <p>Торпеда виготовлена із м'якого пластика. Має вставки із ясеня та кольорового металу. Чимало деталей салону оздоблені шкірою. Кнопок і перемикачів на торпеді небагато, усі встановлені в ряд, як у БМВ. Металеві регулятори центральної консолі віддають прохолодою. Меню на сенсорному екрані перекладено українською. Всі символи та показники легко зчитати. На дисплей мультимедійного центру можна транслювати зображення зі смартфонів.</p>
      <p>Центральний підлокітник за положенням не регулюється. Людям невисокого зросту було б зручніше, якби його розмістили ближче до торпеди.</p>
      <p>
        <b>Рушаю</b>
      </p>
      <p>Тисну на кнопку запуску двигуна — синхронно підскакують стрілки спідометра й тахометра. Спідометр тут — це дисплей із зображенням шкали та стрілки.</p>
      <p>На лобове скло проектуються показники швидкості й налаштувань машини. Це зручно, бо не потрібно опускати очі на панель приладів.</p>
      <figure>
        <img src="https://static2.gazeta.ua/img2/cache/gallery/924/924997_35_w_1200.jpg?v=0"/>
        <figcaption>Mazda CX5<cite>Автор: Володимир Мукан</cite></figcaption>
      </figure>
      <p>Переводжу важіль коробки передач у "драйв" і рушаю. Машина швидко прискорюється. На найбільших обертах двигун видає низький гул, як в спортивних моделях. Підвіска — вміру жорстка, але м'якша, ніж у меншої моделі СХ3. Керування гостре, подібне до спортивних машин.</p>
      <figure>
        <iframe src="https://www.youtube.com/embed/-lKuD98bvb4" width="560" height="315" data-service="Youtube" scrolling="no"/>
      </figure>
      <p>Виїжджаю на столичний просп. Степана Бандери. Електроніка спеціальними сигналами в бічних дзеркалах попереджає про транспорт у мертвих зонах видимості. Як тільки випадково перетинаю лінію розмітки, кермо протидіє моїм діям — повертається в зворотній бік і повертає машину в свій ряд.</p>
      <blockquote>До 100 км/год вдається розігнатися трохи більше ніж за 9 секунд</blockquote>
      <p>СХ-5 оснащений системою "Айлуп", що під час гальмування перетворює кінетичну енергію на електричну й заряджає конденсатор. Це зменшує навантаження на генератор і скорочує витрату пального на 5-10%. Заощаджує пальне опція автоматичного заглушення двигуна під час короткотривалих зупинок, наприклад, на світлофорах чи перед пішохідними переходами.</p>
      <p>Виїжджаю на грунтовку в лісосмузі неподалік Борисполя. Глибокі колії й горби машина долає легко. Час від часу звучить сигнал парктроніка, який сприймає високу траву за перешкоду. На піщаній місцевості, коли передні колеса пробуксовувують, підключається задній привід.</p>
      <p>За містом випробовую круїз-контроль. СХ5 рухається із заданою швидкістю 90 км/год. Як тільки скорочується дистанція до машини попереду, авто гальмує. Після увімкнення лівого повороту для обгону й виїзду на зустрічну смугу — самостійно набирає швидкість. Круїз-контроль — адаптивний, він добре тримає авто в потоці. Можна виставити бажану дистанцію, яку машина має зберігати.</p>
      <p>На Бориспільській трасі перемикаюся на режим "Спорт". Перемикаю передачі вручну підкермовими пелюстками. До 100 км/год вдається розігнатися трохи більше ніж за 9 секунд. Як тільки проїхав понад 150 км, на панелі приладів з'явився напис "Відпочиньте" - спрацювала система контролю втоми водія.</p>
    </article>
  </body>
</html>