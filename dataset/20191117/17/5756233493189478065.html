<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622009/%D9%88%D8%A7%D8%B1%DB%8C%D8%B2-%D9%85%D8%A7%D8%A8%D9%87%E2%80%8C%D8%A7%D9%84%D8%AA%D9%81%D8%A7%D9%88%D8%AA-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%D8%AD%D8%B3%D8%A7%D8%A8-%D8%B1%D8%A7%D9%86%D9%86%D8%AF%DA%AF%D8%A7%D9%86-%D8%B3%D8%B1%D9%88%DB%8C%D8%B3-%D9%85%D8%AF%D8%A7%D8%B1%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T17:05:00+00:00"/>
    <meta property="og:title" content="واریز مابه‌التفاوت افزایش قیمت بنزین به حساب رانندگان «سرویس مدارس»"/>
    <meta property="og:description" content="مدیرکل انجمن اولیاء و مربیان وزارت آموزش و پرورش آخرین جزئیات اختصاص سهمیه بنزین ویژه رانندگان سرویس مدارس را اعلام کرد."/>
  </head>
  <body>
    <article>
      <h1>واریز مابه‌التفاوت افزایش قیمت بنزین به حساب رانندگان «سرویس مدارس»</h1>
      <address>
        <time datetime="2019-11-17T17:05:00+00:00">17 Nov 2019, 17:05</time>
      </address>
      <p>
        <i>مدیرکل انجمن اولیاء و مربیان وزارت آموزش و پرورش آخرین جزئیات اختصاص سهمیه بنزین ویژه رانندگان سرویس مدارس را اعلام کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نورعلی عباسپور، درباره اختصاص سهمیه بنزین ویژه رانندگان سرویس مدارس اظهار کرد: بحش قابل توجهی از دانش آموزان از سرویس مدارس استفاده می‌کنند. به محض دریافت خبر سهمیه بندی بنزین موضوع را از سوی مراجع تصمیم‌گیر پیگیری و پیشنهاداتی را مطرح کردیم.</p>
      <p>وی افزود: موارد پیشنهادی مطرح شده، بررسی و پیگیری‌ها در ستاد ویژه انجام و موافقت شد که سهمیه ویژه‌ای برای رانندگانی که دارای مجوز هستند و در سرویس مدرسه فعال‌اند اختصاص یابد و سهمیه به حسابشان واریز شود.</p>
      <figure>
        <img src="https://aftabnews.ir/files/fa/news/1398/8/26/360451_357.jpg"/>
      </figure>
      <p>عباسپور درباره زمان اجرای این طرح گفت: سهمیه ذخیره و محفوظ می‌ماند تا زمانی که تخصیص‌ها آغاز شود.</p>
      <p>مدیرکل انجمن اولیاء و مربیان وزارت آموزش و پرورش با بیان اینکه از لحاظ اجرایی، رانندگان باید در سامانه سپند ثبت نام کنند و واجد شرایط باشند گفت: کسانی که مجوز دارند و پیمانکارانی که آنها را معرفی کرده‌اند مشمول دریافت سهمیه خواهند بود.</p>
      <p>وی با بیان اینکه برای سرویس مدارس با پیشنهاد سهمیه ماهانه ۱۲۰ لیتر موافقت شده است گفت: به محض تکمیل اطلاعات، مابه‌التفاوت قیمت بنزین ۱۵۰۰ تا ۳۰۰۰ تومانی به صورت یارانه به حساب رانندگان واریز می‌شود که البته رقم مذکور صرفا برای خرید بنزین قابل استفاده است.</p>
      <p>عباسپور تاکید کرد: ممکن است در برخی مناطق پس از بررسی‌ها و مطالعات بیشتر، سهمیه مذکور افزایش یابد.</p>
      <p>وی در پایان اظهار کرد: تا کنون حدود ۷۰ هزار راننده در سامانه سپند ثبت نام کرده‌اند.</p>
    </article>
  </body>
</html>