<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-jat-mahasabha-gives-ultimatum-to-release-people-who-jailed-during-jat-reservation-agitation-2854748.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T17:04:27+00:00"/>
    <meta property="og:title" content="जाट महासभा का अल्टीमेटम, आरक्षण आंदोलन में जेलों में बंद लोगों को रिहा किया जाए"/>
    <meta property="og:description" content="अखिल भारतीय आदर्श जाट महासभा ने 2016  में हुए जाट आरक्षण आंदोलन के दौरान दर्ज हुए मामलों में जेलों में बंद जाट युवाओं को रिहा करने के लिए आज प्रदेश  सरकार को एक महीने का 'अल्टीमेटम'..."/>
  </head>
  <body>
    <article>
      <h1>जाट महासभा का अल्टीमेटम, आरक्षण आंदोलन में जेलों में बंद लोगों को रिहा किया जाए</h1>
      <address><time datetime="2019-11-17T17:04:27+00:00">17 Nov 2019, 17:04</time> by <a rel="author">एजेंसी,जींद(हरियाणा)</a></address>
      <p>अखिल भारतीय आदर्श जाट महासभा ने 2016  में हुए जाट आरक्षण आंदोलन के दौरान दर्ज हुए मामलों में जेलों में बंद जाट युवाओं को रिहा करने के लिए आज प्रदेश  सरकार को एक महीने का 'अल्टीमेटम' दिया  और कहा कि यदि ऐसा नहीं हुआ तो हरियाणा में फिर बड़ा आंदोलन होगा। </p>
      <p>समाचार एजेंसी वार्ता के अनुसार, युवाओं को रिहा करने से लेकर जाटों को  आरक्षण देने और प्रदेश की भारतीय जनता पार्टी-जननायक जनता पार्टी सरकार के अपने चुनावी घोषणा पत्र  को जल्द लागू किए जाने की मांगों को लेकर महासभा ने जींद में आज सम्मेलन के बाद प्रदर्शन भी किया। </p>
      <p>बाद में मांगों का ज्ञापन जींद के बीडीपीओ धर्मबीर खर्ब को सौंपा।  महासभा की राष्ट्रीय कार्यकारिणी  का चुनाव भी सम्मेलन में करवाया गया। इसमें राष्ट्रीय अध्यक्ष  पद के लिए डॉ़ पवनजीत बनवाला चुने गये।  </p>
    </article>
  </body>
</html>