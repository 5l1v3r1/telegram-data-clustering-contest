<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/accident-groaznic-in-italia-un-tanar-roman-de-19-ani-a-murit-prins-intre-fiare-152854.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-17T17:21:00+00:00"/>
    <meta property="og:title" content="Accident groaznic în Italia: Un tânăr român de 19 ani a murit prins între fiare"/>
    <meta property="og:description" content="Un român în vârstă de doar 19 ani a murit, sâmbătă, într-un cumplit accident rutier produs între localitățile Gavirate și Caravate din provincia Varese, Italia."/>
  </head>
  <body>
    <article>
      <h1>Accident groaznic în Italia: Un tânăr român de 19 ani a murit prins între fiare</h1>
      <address>
        <time datetime="2019-11-17T17:21:00+00:00">17 Nov 2019, 17:21</time>
      </address>
      <slideshow>
        <figure>
          <img src="https://www.ebihoreanul.ro/modules/news/files/montaj-accident-peia.jpg"/>
        </figure>
        <figure>
          <img src="https://www.ebihoreanul.ro/modules/news/files/accident-italia-alex-171119.jpg"/>
        </figure>
      </slideshow>
      <p>Un român în vârstă de doar 19 ani a murit, sâmbătă, într-un cumplit accident rutier produs între localităţile Gavirate şi Caravate din provincia Varese, Italia, anunţă <a href="https://romania24.ro/un-tanar-roman-de-19-ani-si-a-pierdut-viata-intr-un-tragic-accident-rutier-in-italia-92898.html">România24.ro</a>.</p>
      <p>Potrivit sursei citate, tânărul s-a stins în timp ce echipajele de descarcerare se chinuiau să îl scoată pe acesta dintre fiarele maşinii în care se afla.</p>
      <p>Din câte se pare, în jurul orei 13, românul a pierdut controlul volanului într-o curbă periculoasă, apoi s-a rostogolit de câteva ori, izbindu-se violent de un alt autoturism, condus de un bărbat italian în vârstă de 47 de ani. Cel din urmă a fost transportat la spital cu răni destul de grave, aflat în cod galben medical.</p>
      <p>Cele două maşini au ajuns o grămadă de fiare.</p>
      <p>Conform rotalianul.ro, victima se numelște Alex Peia (<i>foto medalion). </i>La momentul accidentului, el se întorcea la acea oră de la Liceul Științific „Edith Stein” din Gavirate, unde era elev în anul cinci, și mai avea doar câțiva kilometri până să ajungă acasă.</p>
      <figure>
        <img src="https://www.ebihoreanul.ro/user_files/accident-italia-alex-171119.jpg"/>
      </figure>
      <p>Vestea despre moartea lui s-a răspândit foarte repede în Caravate, unde locuia tânărul de 19 ani și i-a afectat pe toți localnicii, inclusiv pe primarul localității, Nicola Tardugno. „Îl cunoșteam, ne-am întâlnit și pe câmpul de fotbal de câteva ori. Respect durerea familiei lui, dar simt nevoia să spun că l-au crescut foarte educat”, a declarat primarul italian pentru presa locală, conform sursei citate.</p>
      <p>Din câte se pare, Alex <i>(foto)</i> și familia sa erau din Botoșani și erau stabiliți de mai mult timp în Italia.</p>
      <figure>
        <img src="https://www.ebihoreanul.ro/user_files/alex-peia.jpg"/>
      </figure>
    </article>
  </body>
</html>