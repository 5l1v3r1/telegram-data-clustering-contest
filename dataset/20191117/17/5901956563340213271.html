<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/noc-prezivel-z-boginjo-249014"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T17:23:00+00:00"/>
    <meta property="og:title" content="Noč preživel z boginjo"/>
    <meta property="og:description" content="Japonski cesar Naruhito je prestal še eno, menda zadnjo preizkušnjo na poti do dokončnega in uradnega ustoličenja. Potem ko je prestol zasedel že maja in bil prejšnji mesec uradno okronan pred s..."/>
  </head>
  <body>
    <article>
      <h1>Noč preživel z boginjo</h1>
      <h2>Novi japonski cesar Naruhito prestal še zadnjo v vrsti ceremonij na poti do dokončnega ustoličenja. Sinoči so ga zaprli v temno sobano, kjer je srečal sončno boginjo.</h2>
      <address><time datetime="2019-11-17T17:23:00+00:00">17 Nov 2019, 17:23</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1613218.jpg"/>
          <figcaption>REUTERSPred dnevi je nagovoril Japonce ter se med njimi popeljal v kabrioletu. FOTOGRAFIJI: REUTERS</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/521134.jpg"/>
          <figcaption>REUTERSOktobra so ga okronali pred predsedniki in vladarji z vsega sveta.</figcaption>
        </figure>
      </slideshow>
      <p>Japonski cesar<b> Naruhito</b> je prestal še eno, menda zadnjo preizkušnjo na poti do dokončnega in uradnega ustoličenja. Potem ko je prestol zasedel že maja in bil prejšnji mesec uradno okronan pred svetovnimi plemiči in veljaki ter nato pred dnevi nagovoril še ljudstvo, je noč na petek moral preživeti s sončno boginjo. Gre za starodavni običaj, po katerem novookronanega vladarja čez noč zaprejo v temno sobano, kjer nato sreča Amaterasu Omikami oziroma sončno boginjo. Konservativci namreč verjamejo, da je vladar njen potomec, to verovanje pa je v preteklosti sprožilo veliko zgražanj, neodobravanj in celo tožb. Komunisti in kristjani so prepričani, da omenjena tradicija poveličuje militaristično preteklost in krši ustavno delitev Cerkve in države. Kakor koli, protesti in tožbe niso obrodili sadov.</p>
      <figure>
        <img src="https://www.slovenskenovice.si/images/slike/2019/11/14/521134.jpg"/>
        <figcaption>Oktobra so ga okronali pred predsedniki in vladarji z vsega sveta.<cite>REUTERS</cite></figcaption>
      </figure>
      <p>Kaj natanko se dogaja v noči, ki jo cesar preživi z boginjo, ni znano. V šolskih učbenikih izpred druge svetovne vojne, ko so Japonci vladarja še imeli za božanstvo, je denimo pisalo, da ima cesar to noč s sončno boginjo zakonske odnose, a ko je Japonska vojno izgubila, so cesarju odvzeli božanskost, in od takrat naj to ne bi več držalo. V času po drugi svetovni vojni naj bi z boginjo zgolj večerjal, tradicionalno jedi iz riža in prosa, vse skupaj pa poplakneta z riževim vinom. »Obred pravzaprav ni nič drugega kot pojedina, ki se je je udeležita le vladar in sončna boginja. Po njej izbranec postane cesar v vseh pogledih,« je pojasnil <b>John Breen</b>, profesor mednarodnega raziskovalnega centra za japonske študije v Kjotu.<br/>Obred pravzaprav ni nič drugega kot pojedina.</p>
    </article>
  </body>
</html>