<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/social/doi-elevi-liceu-satu-mare-obtinut-in-instanta-dreptul-de-asi-schimba-sexul-325934.html"/>
    <meta property="og:site_name" content="Observator"/>
    <meta property="article:published_time" content="2019-11-17T17:25:00+00:00"/>
    <meta property="og:title" content="Doi elevi de liceu din Satu Mare au obţinut în instanţă dreptul de a-şi schimba sexul"/>
    <meta property="og:description" content="Doi elevi de liceu din Satu Mare au obţinut în instanţă dreptul de a-şi schimba sexul. Un băiat şi o fată vor fi supuşi unor intervenţii chirurgicale şi au demarat deja modificarea actelor de identitate."/>
  </head>
  <body>
    <article>
      <h1>Doi elevi de liceu din Satu Mare au obţinut în instanţă dreptul de a-şi schimba sexul</h1>
      <address><time datetime="2019-11-17T17:25:00+00:00">17 Nov 2019, 17:25</time> by <a rel="author">Cosmin Stăniloiu</a></address>
      <p>
        <b>
          <b>Doi elevi de liceu din Satu Mare au obţinut în instanţă dreptul de a-şi schimba sexul. Un băiat şi o fată vor fi supuşi unor intervenţii chirurgicale şi au demarat deja modificarea actelor de identitate.</b>
        </b>
      </p>
      <p>Doi elevi de liceu din județul Satu Mare, care au împlinit recent vârsta de 18 ani, au cerut în instanțele de judecată aprobarea pentru a-și face operație de schimbare de sex și, implicit, de modificare a actelor, potrivit informațiilor <a href="https://www.presasm.ro/doi-elevi-de-liceu-din-satu-mare-vor-sa-isi-schimbe-sexul-au-obtinut-aprobarea-judecatorilor/">PresaSM</a>.</p>
      <p>Este vorba despre un băiat, care intenționează să devină femeie, respectiv o tânără care dorește să devină bărbat. Cel mai recent caz este cel al unei tinere care a împlinit anul acesta vârsta de 18 ani, iar primul lucru a fost să deschidă o procedură legală în acest sens.</p>
      <p>Tribunalul Satu Mare a admis deja cererea privind efectuarea operației, urmând să se pronunțe și asupra modificării actelor de stare civilă.</p>
      <p>Potrivit legislației, costurile sunt suportate din bugetul Casei Județene de Asigurări de Sănătate. Și asta pentru că, potrivit specialiștilor, transsexualismul are ca unic remediu corelarea prin intervenția chirurgicală a fizicului uman cu trăsăturile psihice diametral opuse, spre deosebire de homosexualism și intersevualism.  Transsexualismul este considerată a fi o boală care nu are parte de dereglări psihice.</p>
      <h3>Schimbarea de sex în cinci paşi</h3>
      <p>Pasul unu al schimbării de sex se referă la obţinerea unui diagnostic de “tulburare de identitate de gen” sau „disforie de gen” stabilit de medicul psihiatru. Pasul doi se referă la vizita la medicul endocrinolog şi începerea tratamentului hormonal.</p>
      <p>Pasul trei vizează intervenţiile chirurgicale. Pasul patru se referă la alegerea instanţei şi formularea cererii de modificare a actelor de stare civilă. Pasul cinci, după rămânerea definitivă a hotătârii judecătoreşti de modificare a actelor de stare civilă ca urmare a schimbării sexului, se înscriu menţiunile corespunzătoare pe marginea actelor de stare civilă, se atribuie un nou C.N.P. şi se eliberează noile acte de identitate persoanelor trans, potrivit noii realităţi biologice a sexului acestora.</p>
    </article>
  </body>
</html>