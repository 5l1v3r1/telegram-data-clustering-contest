<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23496451-venetia-afectata-noua-maree-inalta-cea-mai-grava-saptamana-din-ultimii-150-ani.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T17:42:00+00:00"/>
    <meta property="og:title" content="VIDEO Veneţia, afectată de o nouă maree înaltă; cea mai gravă săptămână din ultimii 150 de ani"/>
    <meta property="og:description" content="Veneţia a fost inundată în proporţie de circa 70%, duminică, după o maree înaltă de 150 de centimetri, a anunţat primarul oraşului italian, Luigi Brugnaro, potrivit Agerpres."/>
  </head>
  <body>
    <article>
      <h1>VIDEO Veneţia, afectată de o nouă maree înaltă; cea mai gravă săptămână din ultimii 150 de ani</h1>
      <address><time datetime="2019-11-17T17:42:00+00:00">17 Nov 2019, 17:42</time> by <a rel="author">V.M.</a></address>
      <p><b>Veneţia a fost inundată în proporţie de circa 70%, duminică, după o maree înaltă de 150 de centimetri, a anunţat primarul oraşului italian, Luigi Brugnaro, potrivit <a href="https://www.agerpres.ro/planeta/2019/11/17/venetia-afectata-de-o-noua-maree-inalta-cea-mai-grava-saptamana-din-ultimii-150-de-ani--404484">Agerpres</a>.<br/></b><br/>Piaţa San Marco, aflată la cel mai mic nivel din Veneţia, a fost din nou inundată duminică, iar accesul turiştilor a fost restricţionat, în timp ce oraşul-lagună, inclus în Patrimoniul Mondial UNESCO, a fost afectat pentru a treia oară în această săptămână de o „acqua alta”.<br/><br/>Brugnaro a declarat că situaţia se află sub control şi a precizat că oamenii nu trebuie să se dea bătuţi. „Veneţienii cad în genunchi doar ca să se roage”, a afirmat edilul.<br/><br/>În noaptea de marţi spre miercuri, Veneţia a înregistrat cea mai gravă maree înaltă din ultimii 53 de ani, de 1,87 metri, al doilea record istoric în urma celui de la 4 noiembrie 1966 (1,94 metri). Apa a invadat bisericile, magazinele, muzeele şi hotelurile acestei bijuterii din Patrimoniul Mondial, inundând-o în proporţie de 80%. O altă maree înaltă a inundat oraşul vineri.<br/><br/>Noul episod de inundaţii de duminică vine în contextul în care Italia a fost afectată în ultimele zile de furtuni, vânt puternic şi ninsori abundente.<br/><br/>Pentru Veneţia aceasta a fost cea mai gravă săptămână de la înregistrarea datelor privind mareele, în 1872, scrie Reuters.<br/><br/>„Veneţia este devastată, cu pagube de un miliard (de euro)”, a declarat săptămâna aceasta primarul Luigi Brugnaro, citat de AFP.<br/><br/>Veneţia, aşezare cu 50.000 de locuitori, primeşte anual 36 de milioane de turişti pe an, dintre care 90% sunt străini.</p>
      <figure>
        <iframe src="https://www.youtube.com/embed/EIAVv3yiUww" width="490" height="276" data-service="Youtube" scrolling="no"/>
      </figure>
    </article>
  </body>
</html>