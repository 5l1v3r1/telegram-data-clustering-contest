<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/17/toshkent-shahar-hokimi-jahongir-ortiqxojayev-qaysi-muxbirlarga-tahdid-qilgani-malum-boldi/"/>
    <meta property="og:site_name" content="Daryo"/>
    <meta property="article:published_time" content="2019-11-17T17:30:00+00:00"/>
    <meta property="og:title" content="Toshkent shahar hokimi Jahongir Ortiqxo‘jayev qaysi muxbirlarga tahdid qilgani ma’lum bo‘ldi"/>
    <meta property="og:description" content="Toshkent shahri hokimi Jahongir Ortiqxo‘jayevning 16-noyabr kuni muxbirlarga qilgan tahdidi audiosi internetda tarqaldi"/>
  </head>
  <body>
    <article>
      <h1>Toshkent shahar hokimi Jahongir Ortiqxo‘jayev qaysi muxbirlarga tahdid qilgani ma’lum bo‘ldi</h1>
      <address>
        <time datetime="2019-11-17T17:30:00+00:00">17 Nov 2019, 17:30</time>
      </address>
      <p>Toshkent shahri hokimi Jahongir Ortiqxo‘jayevning 16-noyabr kuni muxbirlarga qilgan tahdidi audiosi internetda tarqaldi. Audioda Ortiqxo‘jayev jurnalistlarni sharmanda qilish, hattoki <a href="https://daryo.uz/2019/11/16/jahongir-ortiqxojayev-jurnalistlarni-yoq-qilish-geyga-chiqarish-bilan-tahdid-qildi-audio/">jismonan yo‘q qilib yubora olishga qodirligi bilan tahdid qilgan</a>.</p>
      <figure>
        <img src="https://s.daryo.uz/wp-content/uploads/2019/11/Cih0c5WDxhnuaBHopc99OpGJfVWoDeGF-680x454.jpg"/>
        <figcaption>Foto: “Kun.uz”</figcaption>
      </figure>
      <p>Mazkur tahdid shahar hokimidan Olmazor tumani hokimining sobiq o‘rinbosari <a href="http://daryo.uz2019/09/27/kun-uz-xodimlariga-zoravonlik-qilgan-hokim-orinbosari-abdurasul-vahobov-ishdan-ketdi/">Abdurasul Vahobov bilan bog‘liq voqeaning</a> ertasiga “Kun.uz” muxbirlari Rahmatilla Isroilov, Sherzod Egamberdiyev va Bahodir Ahmedov hokim qabulida bo‘lgan chog‘da yangragan. Toshkent shahar hokimi Abdurasul Vahobov va muxbirlarni o‘z huzuriga chorlab, yarashtirmoqchi, o‘rtadagi tushunmovchilikni hal qilmoqchi bo‘lgan. Tomonlar murosa qila olmagach, uchrashuv tahdidli “tarbiyaviy soat”ga aylanib ketganligi <a href="https://kun.uz/06989085">ma’lum qilindi</a>.</p>
      <p>Tahririyat hokim bilan uchrashuv vaqtidagi audioyozuvni Abdurasul Vahobov va “Kun.uz” o‘rtasidagi nizoli vaziyat qasd olishga aylanib ketmasligi hamda shahar hokimining obro‘-e’tiboriga putur yetkazmaslik uchun ommaga oshkor qilish fikridan voz kechgan edi. 16-noyabr kuni <a href="https://t.me/daryo_live/42609">ijtimoiy tarmoqlarda</a> shu voqeaga oid audioyozuv tarqalishiga esa tahririyatning aloqasi yo‘q.</p>
      <p><b>Mavzuga doir:</b> <a href="https://daryo.uz/2019/11/17/bosh-prokuratura-va-toshkent-shahar-hokimiyati-jahongir-ortiqxojayev-bilan-bogliq-tarqalagan-audio-boyicha-bayonot-bilan-chiqdi/">Bosh prokuratura va Toshkent shahar hokimligi Jahongir Ortiqxo‘jayev bilan bog‘liq audioyozuv bo‘yicha bayonot bilan chiqdi</a></p>
      <p>17-noyabr kuni Bosh prokuratura tomonidan internet nashrlari va ijtimoiy tarmoqlarda tarqalgan bu audioyozuvdagi ovozning Toshkent shahar hokimi Jahongir Ortiqxo‘jayevga mansubligi, qachon, qayerda va qanday holatlarda yuz berganligi hamda boshqa <a href="https://daryo.uz/2019/11/17/bosh-prokuratura-va-toshkent-shahar-hokimiyati-jahongir-ortiqxojayev-bilan-bogliq-tarqalagan-audio-boyicha-bayonot-bilan-chiqdi/">holatlar o‘rganilayotgani haqida xabar berildi</a>.</p>
      <p>Ma’lumot uchun, Jahongir Ortiqxo‘jayevning so‘zlari yozib olingan to‘liq formatdagi audioyozuvlar Kun.uz tahririyatida mavjud bo‘lib, belgilangan tartibda ko‘rib chiqish uchun Bosh prokuraturaga taqdim etilishi mumkin.</p>
    </article>
  </body>
</html>