<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_startuvav_pershyy_sotsialnyy_forum_330955.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-17T17:35:00+00:00"/>
    <meta property="og:title" content="У Львові стартував перший Соціальний форум"/>
    <meta property="og:description" content="Як повідомили Гал-інфо у прес-службі ЛМР, сьогодні, 17 листопада, у Львові стартував Соціальний форум."/>
  </head>
  <body>
    <article>
      <h1>У Львові стартував перший Соціальний форум</h1>
      <h2>Як повідомили Гал-інфо у прес-службі ЛМР, сьогодні, 17 листопада, у Львові стартував Соціальний форум.</h2>
      <address>
        <time datetime="2019-11-17T17:35:00+00:00">17 Nov 2019, 17:35</time>
      </address>
      <slideshow>
        <figure>
          <img src="https://galinfo.com.ua/media/gallery/full/s/o/socialforumlviv.jpg"/>
          <figcaption>У Львові стартував перший Соціальний форум</figcaption>
        </figure>
        <figure>
          <img src="https://galinfo.com.ua/media/gallery/full/s/o/socialforumlviv1.jpg"/>
          <figcaption>У Львові стартував перший Соціальний форум</figcaption>
        </figure>
        <figure>
          <img src="https://galinfo.com.ua/media/gallery/full/s/o/socialforumlviv2.jpg"/>
          <figcaption>У Львові стартував перший Соціальний форум</figcaption>
        </figure>
      </slideshow>
      <p>Понад 50 громадських організацій та благодійних фондів у Центрі Митрополита Андрея Шептицького представляють свої послуги. Подію організував Львівський міський центр соціальних служб для сім’ї, дітей та молоді, аби ознайомити мешканців з діяльністю таких організацій.</p>
      <p>Цей форум у Львові відбувається вперше, однак — не востаннє, розповідає заступниця міського голови з гуманітарних питань Галина Слічна. ʺСьогодні є гарна нагода — познайомитися ближче, співпрацювати краще і, що найважливіше, презентувати мешканцям Львова ті послуги, які можуть надавати громадські середовища, благодійні фонди й місто разом, задля досягнення єдиної мети — допомагати мешканцям Львова у різних життєвих ситуаціях. Такі форуми плануємо проводити для громади щорічноʺ, — зазначила вона.</p>
      <p>За словами начальника міського управління соціального захисту Ігоря Кобрина, захід працює у двох напрямах — як виставка-ярмарок соціальних організацій, де вони можуть презентувати свої послуги мешканцям та налагодити співпрацю між собою, і як дискусійний майданчик, де фахівці своїх сфер діляться корисним досвідом та обговорюють важливі соціальні теми. ʺЦей форум — своєрідна платформа для громадських організацій, які працюють у соціальній сфері, щоб вони показали свою роботу людям, а ті, своєю чергою, дізнались, куди можна звернутись по допомогу для себе та своєї сім’їʺ, — зазначив він.</p>
      <p>Відтак, у форумі беруть участь громадські організації та благодійні форди, серед яких: благодійна організація ʺЛьвівська освітня фундаціяʺ, благодійний фонд ʺDreamersʺ, благодійний фонд ʺГоріховий дімʺ, ГО ʺЛярш-Ковчегʺ, ГО ʺОсонняʺ, БО ʺДобре серцеʺ, БФ ʺКарітас-Львів УГКЦʺ, ГО ʺТурбота в діїʺ та інші. Серед спікерів: бізнес-тренерка, Місіс Східна Європа 2019 — Ліга Гаркуша, психотерапевтка Центру здоров’я та розвитку ʺКоло сім’їʺ — Христина Гладюк, тренерка, керівниця Центру Емаус — Юлія Бойко, поведінкова терапевтка НРЦ ʺДжерелоʺ — Тетяна Дудіна, психологиня — Дана Яковенко, керівниця ГО ʺРодина Кольпінгаʺ — Катерина Островська та інші.</p>
      <p>ʺОднією з важливих цілей соціального форуму є підтримувати психологічне благополуччя. І наші лектори, психологи, соціальні працівники, громадські діячі теж прийшли на форум саме для цьогоʺ, — зазначила психологиня Львівського міського центру соціальних служб для сім’ї, дітей та молоді Олеся Сач.</p>
      <p>Під час форуму відбудеться ярмарок-представлення громадських організацій, водночас у декількох залах відбуватимуться мотиваційні, пізнавальні лекції, панельні дискусії. Для дітей буде організовано арт-терапевтичні заходи, майстер-класи та активні ігри. Також відвідувачі матимуть змогу переглянути світлини фотографа Катерини Птахи, які присвячені темі виховання дитини з аутизмом.</p>
      <figure>
        <iframe src="https://www.youtube.com/embed/zzUMsFYnl0k" width="640" height="360" data-service="Youtube" scrolling="no"/>
      </figure>
    </article>
  </body>
</html>