<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119425-grcka-obelezava-godisnjicu-studentske-pobune-protiv-diktature-pukovnika-1973?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-17T17:25:03+00:00"/>
    <meta property="og:title" content="Grčka obeležava godišnjicu studentske pobune protiv diktature pukovnika 1973."/>
    <meta property="og:description" content="Hiljade Grka svih uzrasta su danas u povorci prošle ulicama Atine na godišnjicu krvavog gušenja studentske pobune protiv vojne diktature 1973. godine, a atmosfera je, kao i uvek tog dana, bila napeta, uz jako prisustvo policije.Oko 5.000 policajaca, dronovi, helikopteri i vodeni topovi angažovani su pred godišnju povorku kojom se obeležava gušenje provalom tenkova kroz kapije Atinskog univerziteta, poslednjeg uporišta pobune studenata protiv diktature pukovnika, 17. novembra 1973. godine. Ta manifestacija obično preraste u nemire, često nekim aktuelnim povodom, i jer komemoraciju redovno prate nasilne grupe samozvanih anarhista.Povorke su danas organizovane i u drugim gradovima Grčke.Ova godišnja manifestacija prva je od izbora u julu konzerativne vlade Kirijakosa Micotakisa, i ukidanje u avgustu zakona kojim je bila zabranjena policijska intervencija na univerzitetima, ukazuje AFP.  Današnja komemoracija priredjena je po 46. put, na godišnjicu studentske pobune u Politehničkoj školi u Atini protiv režima pukovnika…"/>
  </head>
  <body>
    <article>
      <h1>Grčka obeležava godišnjicu studentske pobune protiv diktature pukovnika 1973.</h1>
      <address>
        <time datetime="2019-11-17T17:25:03+00:00">17 Nov 2019, 17:25</time>
      </address>
      <slideshow>
        <figure>
          <img src="https://static.beta.rs/thumbs/26a9e131.556x371.jpg"/>
        </figure>
        <figure>
          <img src="https://static.beta.rs/thumbs/1f409401.554x371.jpg"/>
        </figure>
        <figure>
          <img src="https://static.beta.rs/thumbs/bc18092e.556x371.jpg"/>
        </figure>
        <figure>
          <img src="https://static.beta.rs/thumbs/2db4ce73.556x371.jpg"/>
        </figure>
        <figure>
          <img src="https://static.beta.rs/thumbs/ce125a07.556x371.jpg"/>
        </figure>
        <figure>
          <img src="https://static.beta.rs/thumbs/d40326b3.556x371.jpg"/>
        </figure>
        <figure>
          <img src="https://static.beta.rs/thumbs/8e15c414.556x371.jpg"/>
        </figure>
        <figure>
          <img src="https://static.beta.rs/thumbs/66332fc3.556x371.jpg"/>
        </figure>
      </slideshow>
      <p>Hiljade Grka svih uzrasta su danas u povorci prošle ulicama Atine na godišnjicu krvavog gušenja studentske pobune protiv vojne diktature 1973. godine, a atmosfera je, kao i uvek tog dana, bila napeta, uz jako prisustvo policije.<br/><br/>Oko 5.000 policajaca, dronovi, helikopteri i vodeni topovi angažovani su pred godišnju povorku kojom se obeležava gušenje provalom tenkova kroz kapije Atinskog univerziteta, poslednjeg uporišta pobune studenata protiv diktature pukovnika, 17. novembra 1973. godine. <br/><br/>Ta manifestacija obično preraste u nemire, često nekim aktuelnim povodom, i jer komemoraciju redovno prate nasilne grupe samozvanih anarhista.<br/><br/>Povorke su danas organizovane i u drugim gradovima Grčke.<br/><br/>Ova godišnja manifestacija prva je od izbora u julu konzerativne vlade Kirijakosa Micotakisa, i ukidanje u avgustu zakona kojim je bila zabranjena policijska intervencija na univerzitetima, ukazuje AFP.  <br/><br/>Današnja komemoracija priredjena je po 46. put, na godišnjicu studentske pobune u Politehničkoj školi u Atini protiv režima pukovnika koje su instalirale i podržavale SAD (1967-1974). Kada su tenkovi upali u univerzitetski kompleks, poginulo je najmanje 24 ljudi, ali konačan broj nije utvrdjen jer je vojska odnela njihova tela.<br/><br/>Tokom istorijski važne posete Grčkoj 1999. godine, predsednik Bil Klinton se javno, pred novinarima i TV-kamerama, izvinio u ime vlade SAD zbog podrške vojnoj hunti u okviru američke taktike tokom "Hladnog rata".<br/><br/>Nekoliko hiljada ljudi otišlo je danas, kao i svakog 17. novembra, do Ambasade SAD u Atini koja ima godinama dogradjivano, jako fortifikacijsko, a danas i dodatno policijsko obezbedjenje.<br/><br/>Svakog 17. novembra krvava zastava Grčke koja se u noći gušenja pobune studenata vijorila iznad ulaza Politehničke škole, tradicionalno se nosi na čelu kolone.<br/><br/>Demonstranti, kojih je bilo 10.000 prošle godine, redovno koriste ovu priliku da osude "američki imperijalizam", a poslednjih godina su osudjivali i mere štednje koje su medjunarodni kreditori, MMF i EU, nametnuli Grčkoj tokom dužničke krize, za koju veruju da je bila izazvana spolja.<br/><br/>Ove godine atmosfera je posebno napeta zbog letošnjeg dolaska na vlast stranke desnice, "Nove demokratije", čiji je najavljeni prioritet bezbednost gradjana, dok je u prethodno vladajućoj većini populističke "Sirize" bilo i simpatija prema mladim "anarhistima" i osoba koje su bile u njihovim redovima.<br/><br/>U komemorativnoj povorci, uzvikujući parole, danas je bio i donedavni predsednik Vlade, Aleksis Cipras.<br/><br/>"Pošaljimo dobru poruku na današnji dan godišnjice", pozvao je novi gradonačelnik Atine Kostas Bakojanis, unuk Konstandinosa Micotakisa, nekadašnjeg premijera iz redova "Nove demokratije", političara koji je doprineo padu centrističke vlade 1965. što je bio politički uvod diktaturu, bio i zatočenik pukovničke hunte, a posle njenog zbacivanja medju onima koji su obnavljali demokratsko uredjenje u Grčkoj.<br/><br/>Uoči današnje komemoracije, Skupština Grčke je u četvrtak izglasala strože zatvorske kazne za ulično nasilje. Za bacanje "molotovljevih koktela", često tokom demonstracija, kazna je do deset godina zatvora, dvstruko veća nego ranije.</p>
    </article>
  </body>
</html>