<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/17/ukrajina-dosolila-rane-mitrovic-nastavio-seriju-video/"/>
    <meta property="og:site_name" content="Sportska centrala"/>
    <meta property="article:published_time" content="2019-11-17T17:01:28+00:00"/>
    <meta property="og:title" content="Ukrajina dosolila rane, Mitrović nastavio seriju [VIDEO]"/>
    <meta property="og:description" content="Srbija – Ukrajina 2:2 (1:1) Tadić 9′(p), Mitrović 56′ – Jaremčuk 33′, Besedin 90+3′ Srbija: Rajković – Nikola Maksimović, Milenković, Kolarov, Rodić – Gudelj, Nemanja Maksimović(od 76′ Milivojević) – Tadić, Ljajić(od 69′ Gaćinović), Radonjić(od 82′ Milinković-Savić) – Mitrović Ukrajina: Pjatov – Karavaev, Matvijenko, Krivcov, Mikolenko – Sidorčuk – Cigankov(od 77′ Besedin), Kovalenko(od 77′ Šepelijev), Malinovski(od […]"/>
  </head>
  <body>
    <article>
      <h1>Ukrajina dosolila rane, Mitrović nastavio seriju [VIDEO]</h1>
      <address><time datetime="2019-11-17T17:01:28+00:00">17 Nov 2019, 17:01</time> by <a rel="author">Milos</a></address>
      <p><b>Srbija – Ukrajina 2:2</b> (1:1)</p>
      <p>
        <i>Tadić 9′(p), Mitrović 56′ – Jaremčuk 33′, Besedin 90+3′</i>
      </p>
      <p><b>Srbija</b>: Rajković – Nikola Maksimović, Milenković, Kolarov, Rodić – Gudelj, Nemanja Maksimović(od 76′ Milivojević) – Tadić, Ljajić(od 69′ Gaćinović), Radonjić(od 82′ Milinković-Savić) – Mitrović</p>
      <p><b>Ukrajina</b>: Pjatov – Karavaev, Matvijenko, Krivcov, Mikolenko – Sidorčuk – Cigankov(od 77′ Besedin), Kovalenko(od 77′ Šepelijev), Malinovski(od 88′ Šakov), Jermolenko – Jaremčuk</p>
      <p>Fudbalska reprezentacija Srbije nije uspela da se pobedom oprosti od kvalifikacija za Evropsko prvenstvo.</p>
      <p>Zauzeli smo treće mesto u B grupi, a pobeda nad Ukrajinom izmakla nam je u sudijskoj nadoknadi. Tako nismo uspeli da se bar malo, na sablazno praznom stadionu “Rajko Mitić“, revanširamo Ukrajini za ubedljiv poraz u Lavovu, kada je bilo 5:0. Ni trijumf nad Ukrajinom nebi nam doneo plasman na EP, posle punih 20 godina, pošto je Portugal pobedio u Luksemburgu.</p>
      <p>Ipak, još uvek smo u igri da postanemo jedna od 24 selekcije koje će igrati na kontinentalnom šampionatu, u martu nas očekuje baraž Lige nacija, a naš protivnik u polufinalu biće Norveška.   </p>
      <p>Mnogo agilniji bili su naši reprezentativci na startu meča, a prvi nagoveštaj opasnosti po gol Pjatova zbio se u 6. minutu. Tada je Tadić izbacio Radonjića po desnoj strani, ovaj oštro ubacio loptu, ali se golman gostiju nekako snašao. Minut kasnije šut je oprobao Nemanja Gudelj, tukao je sa više od 20 metara, a lopta je završila u naručju Pjatova.   Radonjić i Tadić napravili su pometnju u kaznenom prostoru Ukrajine, fudbaler Ajaksa je snažno šutirao, lopta je na svom putu ka golu pogodila Matvijenka u ruku, pa za Bobija Madena nije bilo dileme – penal za Srbiju!   </p>
      <p>Dušan Tadić je izveo jedanaesterac, Pjatova je poslao u jednu, a loptu u drugu stranu, <a href="https://streamja.com/0kwA">Srbija je povela u 9. minutu</a>.   </p>
      <p>Rano primljeni gol naterao je Ukrajince da krenu ofanzivnije ka našem golu. Prvi se na udarac odvažio Jarmolenko, bilo je to u 12. minutu, ali je njegov pokušaj završio pored stative. Isti fudbaler šutirao je i u 20. minutu, ovaj put je bio precizniji, ali je Rajković bio napravom mestu. Možda te dve situacije nisu bile previše opasne po naš gol, ali smo u 23. minutu imali mnogo sreće. Rajković je požrtvovanom intervencijom izbio loptu iz nogu Jaremčuku, ali je ona stigla do Jermolenka koji je odmah šutirao i, na našu sreću, pogodio samo stativu. Posle perioda naše nešto lošije igre, Adem Ljajić je odlično šutirao sa distance, Pjatov se napravio paradu, ali je lopta ipak išla pored stative, pa je nije bilo potrebe da interveniše.   </p>
      <p>Ni ovaj meč nećemo uspeti da završimo bez primljenog gola. To je bilo jasno u 33. minutu kada je Cigankov centrirao sa desne strane, a Jaremčuk lako sa pet metara, između Maksimovića i Milenkovića, <a href="https://streamja.com/2G1z">zahvatio loptu glavom i poslao je u mrežu</a> nemoćnog Rajkovića. Golman Remsa prima gol na svakoj trećoj utakmici u Ligi 1, ali očigledno ispred sebe ima mnogo sigurniji odbrambeni bedem. Šteta što smo ispustili dosta lako stečenu prednost.     </p>
      <p>Malo je splasnuo naš elan posle primljenog gola, a na to se nadovezao i loš rezultat iz Luksemburga, gde je Potrugalija povela. Umalo da Jaremčuk još jednom pogodi našu mrežu u samom finišu poluvremena, dobro je ciljao sa 16 metara, ali se Rajković ispružio i loptu izbacio u korner.     </p>
      <p>Za razliku od prvog, Ukrajinci su bolje počeli u drugom poluvremenu. Imali su dve tri ozbiljne akcije, koje se nisu završile udarcem ka našem golu. Međutim, Srbija je bila blizu novog vođstva u 50. minutu. Ljajić se dobro otvorio na levoj strani, sasvim solidno i šutirao u bliži ugao, ali je Pjatov to očekivao i krajnjim naporom spasio svoju mrežu.     </p>
      <p>Ta šansa kao da je najavila novi gol “orlova“. Igrao se 56. minutu, Tadić je centrirao ka Mitroviću, najbolji strelac našeg tima je loptu prihvatio na grudi, pa tek onda je poslao u suprotni ugao gola gostiju, u malu mrežu. <a href="https://streamja.com/JmoZ">Gol za 2:1</a> je 10. Mitrovićev u ovim kvalifikacijama, koje ćemo, ako ni po čemu drugom, pamtiti po njegovom učinku. Inače, to je bio 34. gol u dresu sa nacionalnim grbom za sadašnjeg napadača Fulama.     </p>
      <p>Tandem koji nam je doneo prednost još jednom je propretio Ukrajincima. Bilo je to u 72. minutu, Tadić je izbacio Mitrovića, golgeter je bio dosta iskosa, ali je dobro šutirao, ipak nedovoljno da bi se savladao Pjatov. Meč je, kako se bližio kraj, bio sve sporiji. “Orlovi“ su bili zadovoljni vođstvom i, čini se, više osluškivali šta se dešava u Luksemburgu. Ukrajinci su odavno ostvarili svoj cilj, pa im nije bilo toliko bitno da izbegnu poraz u Beogradu, inače njihov prvi od Srbije. Selektor Ljubiša Tumbaković izvršio je sve tri izmene u drugom poluvremenu, pa su šansu dobili Gaćinović, Milivojević i Milinković-Savić.   </p>
      <p>Veliku šansu imali su gosti preko rezerviste Šepelijeva, koji je u 88. minutu prebacio prečku sa desetak metara, ali je pre toga dosuđen prekršaj nad Maksimovićem od strane jednog drugog fudbalera Ukrajine.</p>
      <p>Nažalost, nismo uspeli da sačuvamo prednost i osvojimo tri boda u poslednjem kolu. U trećem minutu nadoknade, poslednjem na utakmici, <a href="https://streamja.com/9qjk">Besedin je iskoristio smušenost naše odbrane</a> i nekako uspeo da loptu pošalje u desni donji ugao Rajkovićevog gola, van domašaja njegovih ruku, i tako nam uskrati bar malo zadovoljstva na kraju ovih kvalifikacija.      </p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/17/tadic-pogodio-iz-penala-ali-je-ukrajina-izjednacila-video/"/>
        <a href="https://www.sportskacentrala.com/2019/11/17/live-srbija-ukrajina-4/"/>
        <a href="https://www.sportskacentrala.com/2019/11/17/sastavi-tumbakovic-napravio-cetiri-promene-ukrajina-bez-konopljanke/"/>
        <a href="https://www.sportskacentrala.com/2019/11/17/ukrajinci-iznenadjeni-srbi-su-temperamentan-narod-ovo-nismo-ocekivali/"/>
        <a href="https://www.sportskacentrala.com/2019/11/16/sevcenko-spremamo-se-za-ozbiljnu-borbu-sa-srbijom/"/>
        <a href="https://www.sportskacentrala.com/2019/11/16/tadic-ne-smemo-da-imamo-oscilacije-nadam-se-velikoj-podrsci/"/>
        <a href="https://www.sportskacentrala.com/2019/11/16/tumbakovic-ne-bezim-od-kritika-ali-treba-nam-podrska-javnosti/"/>
        <a href="https://www.sportskacentrala.com/2019/11/15/kokeza-nadam-se-da-je-selektor-video-ko-bi-trebalo-da-igra-a-ko-ne/"/>
        <a href="https://www.sportskacentrala.com/2019/11/15/ukrajinci-mec-sa-srbijom-shvataju-veoma-ozbiljno/"/>
      </related>
    </article>
  </body>
</html>