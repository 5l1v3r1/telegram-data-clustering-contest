<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/17/ralf-loryn-momcheto-koeto-ne-znaeshe-kakvo-znachi-dizainer.429235"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T17:55:00+00:00"/>
    <meta property="og:title" content="Ралф Лорън – момчето, което не знаеше какво значи &quot;дизайнер&quot;"/>
    <meta property="og:description" content="Но се превърна в един от най-добрите в света | Dnes.bg"/>
  </head>
  <body>
    <article>
      <h1>Ралф Лорън – момчето, което не знаеше какво значи "дизайнер"</h1>
      <h2>Но се превърна в един от най-добрите в света</h2>
      <address><time datetime="2019-11-17T17:55:00+00:00">17 Nov 2019, 17:55</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>За човек, който някога казва, че „мрази модата“, Ралф Лорън има изключителна и дълга кариера в модния бизнес. Брандът, основан през 1967 година, е един от най-разпознаваемите в света, а сега вдъхнови и нов документален филм на HBO - Very Ralph.</p>
      <p>"Модата трябва да е желана и Ралф вижда това“, казва модната кралица Ана Уинтур в трейлъра на лентата.</p>
      <p>Роден през 1939 година в семейство на еврейски мигранти от Беларус, Ралф Лифшиц променя името си на Лорън като тинейджър, за да избегне ненужното внимание, което необичайната му фамилия ще донесе.</p>
      <p>
        <b>"Не знаех каква ще бъде историята ми. Дори не знаех, какво значи думата "дизайнер“.</b>
      </p>
      <p>По думите на самия Ралф, артистичният му баща му е предал гена на креативнстта. Признава, че не е добър в изкуството, но дизайнът е съвсем различно нещо.  Той така и не започва да рисува сам скиците си. Никога не посещава училище за дизайн.</p>
      <p>След като за кратко служи в армията, Лорън започва работа като продавач в Brooks Brothers. Но съвсем скоро започва да прави свои собствени ръчно изработени вратовръзки. Шие ги сам, с помощта на семейството си.</p>
      <p>"Майка ми стоеше там заедно с нейна братовчедка и двете зашиваха етикетите към вратовръзките“, казва съпругата на Лорън, Рики. Двамата са заедно от 54 години.</p>
      <p>Но първите няколко години били трудни. Рики си спомня, как спели на матрак на пода.  Самият Лорън признава, че не е бил сигурен в таланта си като по-млад.</p>
      <p>"Някои от критиките бяха болезнени – може би си мислех, че съм добър, но не бях“, казва той пред камерата на Сюзън Лейси.</p>
      <p>Вратовръзките били само началото. След това Лорън построява империя. Първо започва с мъжките дрехи, след това – женските, а накрая се превръща в първия дизайнер създал домашна колекция.</p>
      <p>Ралф Лорън се превръща в желана лайфстайл марка, която обещава на всички да им даде парче от великата Американската мечта.</p>
      <p>"Той винаги, винаги се бореше за разнообразието. Не е човек, който ще каже „нека просто поставим отметка в това поле“, казва Уинтур. В дългата кариера Лорен се противопоставя на зададените норми и създава нови стандарти.</p>
      <p>През 1996 година наема моделите Тайсън Бекфорд и Наоми Кембъл за рекламната кампания на спортния си лейбъл "Поло Ралф Лорън“.</p>
      <p>"Тогава да използваш цветнокожи модели за световната си кампания беше голяма работа“, споделя Кембъл.</p>
      <p>Не е трудно да се предположи какъв е краят на Very Ralph. Момчето от Бронкс успява да преодолее трудностите на нестабилната индустрия, за да стигне до върха. Утвърдената му марка все още подбужда похвали.</p>
      <p>Най-скорошното модно дефиле на Ралф Лорън се състоя в бална зала на Уолстрийт наречена Ralph's Club. Топмодели носеха гордо сатенените му смокинги сред гостите. До края на шоуто залата вече приличаше на джаз клуб, а певицата Джанел Мона вдигна публиката на крака.</p>
      <p>"Магията на Холивуд никога не е прекалено далеч от шоутата му“, пише след това модния критик на Vogue Чиома Нанди.</p>
      <p>На 80 години Ралф Лорън все още има последната дума в многомилиардния бизнес, който носи неговото име.</p>
      <p>"Понякога, той все още не може да повярва, че това му се е случило. Понякога, той се превръща в това малко момче, което не вярва, че той е Ралф Лорен“, заявява Уинтур.</p>
      <figure>
        <iframe src="https://www.youtube.com/embed/dv2QL9z1HPU" width="650" height="335" data-service="Youtube" scrolling="no"/>
      </figure>
    </article>
  </body>
</html>