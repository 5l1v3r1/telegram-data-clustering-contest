<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-wasooli-kar-laut-rhe-kapda-vyasayi-ka-badmashon-ne-guptang-kaata-agle-mahine-thi-shadi-2854722.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T17:01:24+00:00"/>
    <meta property="og:title" content="वसूली कर लौट रहे कपड़ा व्यवसायी का गुप्तांग काटा, अगले महीने थी शादी"/>
    <meta property="og:description" content="गोरखपुर के हरपुर बुदहट थाना क्षेत्र के मदरिया-सिंहवलिया गांव के बीच पुलिया के पास शनिवार की शाम को पांच अज्ञात लोगों ने संतकबीरनगर के कपड़ा व्यवसायी का गुप्तांग काट दिया। वह बेचे गए कपड़े की वसूली कर..."/>
  </head>
  <body>
    <article>
      <h1>वसूली कर लौट रहे कपड़ा व्यवसायी का गुप्तांग काटा, अगले महीने थी शादी</h1>
      <address><time datetime="2019-11-17T17:01:24+00:00">17 Nov 2019, 17:01</time> by <a rel="author">हिन्दुस्तान संवाददाता।,गोरखपुर संतकबीरनगर।</a></address>
      <p>गोरखपुर के हरपुर बुदहट थाना क्षेत्र के मदरिया-सिंहवलिया गांव के बीच पुलिया के पास शनिवार की शाम को पांच अज्ञात लोगों ने संतकबीरनगर के कपड़ा व्यवसायी का गुप्तांग काट दिया। वह बेचे गए कपड़े की वसूली कर लौट रहा था। गंभीर हालत में उसका लखनऊ में इलाज चल रहा है। अगले महीने ही उसकी शादी तय है। संतकबीरनगर के महुली थाना क्षेत्र के मोलनापुर निवासी अच्छेलाल की कपड़े की दुकान है। उनका बेटा शैलेश गुप्ता (23) दुकानों पर ले जाकर कपड़े बेचता है।  </p>
      <p>शनिवार शाम को बांसगांव के मलहनपार से कपड़ा बेचकर बाइक से खजनी होते हुए वह घर लौट रहा था। इस दौरान हरपुर बुदहट थाना क्षेत्र के मदरिया-सिंहवलिया पुलिया के पास बाइक सवार युवकों ने उसे ओवरटेक करके रोक लिया। शैलेश के अनुसार दो बाइक पर पांच की संख्या में युवक थे। उन्होंने उससे पूछा कि तुम तिवारी के बेटे हो? शैलेश के नहीं कहने पर युवकों ने उस हमला कर दिया। शैलेश ने बताया कि पिटाई करते हुए युवक उसे बगल के बाग में ले गए और उसका गुप्तांग काटकर फेंक दिया।</p>
      <p>
        <b>Read Also: <a href="https://www.livehindustan.com/uttar-pradesh/story-cm-yogi-said-previous-governments-sold-sugar-mills-we-are-opening-new-2854444.html">सीएम योगी बोले- पिछली सरकारों ने चीनी मिलें बेची, हम नई खोल रहे हैं</a></b>
      </p>
      <p><b>आगामी 8 दिसम्बर को है शैलेश की शादी</b><br/>शैलेश की 8 दिसम्बर को खजनी के छताई में शादी तय है। शैलेश का पूरा परिवार उसकी शादी की तैयारियों में जुटा है। कार्ड भी बंटने लगे हैं। इस घटना के बाद से ही परिजन सदमे में हैं। पीड़ित के अनुसार वह उनमें से किसी को पहचान नहीं रहा था। उसने परिजनों को फोन पर सूचना दी। परिजन उसे लेकर गोरखपुर मेडिकल कॉलेज पहुंचे, जहां से डॉक्टरों ने लखनऊ रेफर कर दिया। शैलेश को लेकर मेडिकल कालेज लखनऊ पहुंचे जिला पंचायत सदस्य राजेश यादव ने बताया कि चिकित्सकों के उपचार से राहत मिली है। लेकिन कटा हुआ हिस्सा जुड़ नहीं सका है। चिकित्सकों का कहना है कि स्थिति सामान्य होने के बाद सर्जरी की जाएगी।</p>
      <p><b>रुपए और मोबाइल नहीं ले गए बमदाश  </b><br/>इससे पहले परिजनों की सूचना पर पुलिस ने अस्पताल पहुंचकर पीड़ित के बयान दर्ज किए। हरपुर बुदहट थानाध्यक्ष देवेंद्र लाल ने बताया कि मामला संज्ञान में आया है पर तहरीर नहीं मिली है। तहरीर मिलने पर दोषियों के खिलाफ कार्रवाई की जाएगी। वहीं इंस्पेक्टर महुली प्रदीप सिंह का कहना है कि घटना की सूचना मिली है। मामला गोरखपुर जनपद के हरपुर बुदहट थाना क्षेत्र का है इसलिए सभी कार्रवाई वहीं पर होगी। शैलेश के पास 35 सौ रुपये नगद, मोबाइल और बाइक थी, मगर बदमाशों ने सारा सामान छोड़ दिया।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b><br/> </p>
    </article>
  </body>
</html>