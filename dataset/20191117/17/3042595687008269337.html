<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/sa-pornomusikal---ikke-veldig-hardcore/71828259"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T17:55:01+00:00"/>
    <meta property="og:title" content="Så pornomusikal: - Ikke veldig hardcore"/>
    <meta property="og:description" content="Publikum lot seg rive med av pornomusikalen «Gullstrupen». Men «kribling i underbuksa» ble det ikke."/>
  </head>
  <body>
    <article>
      <h1>Så pornomusikal: - Ikke veldig hardcore</h1>
      <h2>Publikum lot seg rive med av pornomusikalen «Gullstrupen». Men «kribling i underbuksa» ble det ikke.</h2>
      <address><time datetime="2019-11-17T17:55:01+00:00">17 Nov 2019, 17:55</time> by <a rel="author">Sofie Braseth</a></address>
      <p>- Jeg hadde forventet mye mer nakenhet, og litt mer vulgært innhold, faktisk.</p>
      <p>Det sier Daniel Holter (30) til Dagbladet etter å ha sett pornomusikalen «Gullstrupen» lørdag kveld.</p>
      <p><b>Musikalen handler om Lea, som gjør seksuelle handlinger foran webkamera og er spesialist på «deepthroating». I tillegg har hun et annet struperelatert talent:</b> <b>hun kan nemlig synge.</b></p>
      <p>«Gullstrupen» satte punktum for studentfestivalen Musikal-i-teten, som hadde humor som stikkord for årets festival.</p>
      <p>De kontinuerlige latterbølgene i salen etterlot i hvert fall liten tvil om at porno og musikal er en potent komi-kombo.</p>
      <h3>I blanke messingen</h3>
      <p>På forhånd hadde arrangør advart om seksuelt eksplisitte scener, herunder oralsex, onanering, orgasme og ejakulasjon, i forestillingen.</p>
      <p>Dette var også bakgrunnen for <a href="https://www.dagbladet.no/kultur/advokater-stusser-over-pornomusikal-kontrakt/71825894">det strenge bilde- og opptaksforbudet</a> publikum var underlagt.</p>
      <p>
        <b>Foran en fullsatt sal på Sentralen i Oslo sto skuespillerne tidvis i blanke messingen.</b>
      </p>
      <p>Daniel Holter setter pris på at det var «normale mennesker» som sto på scenen under pornomusikalen.</p>
      <p>
        <i>- Hva mener du med normale mennesker?</i>
      </p>
      <p>- At de ikke er veldig veltrente og ikke har store silikonpupper og alt mulig rask, sier Holter, som var til stede på Sentralen sammen med Pia Berge (30).</p>
      <p>
        <b>Fredag utdypet produsent Jonas Lund overfor Dagbladet at de seksuelle handlingene på scenen var av det simulerte slaget.</b>
      </p>
      <p>- Hva som kommer til å skje fysisk på scenen, og hva forestillingen inneholder, er to forskjellige ting.</p>
      <h3>- Skal litt mer til</h3>
      <p>Det var skuespillerne Vilde Bodsberg, Sebastian Kjær og Emil Nikolai Stang som ga liv til historien om gullstrupen Lea, som må velge mellom en karriere som webkamera-fristerinne eller sangstjerne.</p>
      <p>Både med og uten klær framførte de låter om kjærlighet (til hverandre og Voi-sparkesykler), om å nå sitt potensial som sangartist, om savnet etter dildoer og sædsprut - og om å «runke ut» kjipe følelser.</p>
      <p>På storskjerm ble publikum også vitne til onani og anonyme peniser i stram givakt.</p>
      <figure>
        <img src="https://dbstatic.no/71830200.jpg?imageId=71830200&amp;width=1024&amp;height=615"/>
        <figcaption><b>UTSOLGT:</b> Totalt 600 personer møtte lørdag opp på Sentralen (bildet) i Oslo for å få med seg de to visningene av «Gullstrupen», som var regissert av Aslak Maurstad. Foto: Katrine Lunke Vis mer</figcaption>
      </figure>
      <p>Men «Gullstrupen» fikk det ikke til å «krible i underlivet», slik <a href="https://www.musikaliteten.no/-program">arrangør skriver</a> at de håpet på. I hvert fall ikke ifølge en venninnegjeng fra Gausdal, som Dagbladet snakket med etter forestillingen.</p>
      <p>
        <i>- Er det her en musikal man blir kåt av?</i>
      </p>
      <p>
        <b>- Jeg tror det skal litt mer til, kanskje, på scenen. For det var ikke veldig hardcore, liksom, sier Jorid Asgeirsdotter Homb (23), til mye fnising fra venninnene.</b>
      </p>
      <p>Pia Stubberud Lunde (23) sier seg enig.</p>
      <p>- Nei, det skal mer til. Jeg tror vi konkluderer med det.</p>
      <h3>Strenge regler</h3>
      <p>Det var satt opp to forestillinger lørdag kveld. Begge var utsolgt.</p>
      <p>Publikum var underlagt strenge regler. For å slippe inn i Marmorsalen, der forestillingen ble framført, måtte man levere fra seg mobiltelefonen i bytte mot en hentelapp.</p>
      <p>Publikum måtte også skrive under på en kontrakt der de godtok vilkårene om bilde- og opptaksforbud under forestillingen.</p>
      <p>
        <b>Publikummerne Dagbladet snakket med hadde stor forståelse for reglene.</b>
      </p>
      <p>- Det kan jo være derfor skuespillerne var så komfortable med å stå nakne på scenen: Det var ingen som kunne filme eller ta opp noen ting. Jeg hadde hatt samme krav selv, sier Inga Stensby Navelsaker (23).</p>
      <h3>- Overraskende lættis</h3>
      <p>Musikal-i-teten arrangeres årlig av studenter ved Musikkteaterhøyskolen. Årets festivaltema er humor, nærmere bestemt spørsmålet «Hva ler du av?»</p>
      <p>«Gullstrupen» er laget på grunnlag av årets festivaltema. I programheftet som ble utlevert i forkant av forestillingen står følgende:</p>
      <p>
        <i>«Porno er noe folk flest nyter alene, mens musikal som oftest er noe man opplever i fellesskap. Målet vårt er å utforske hvordan denne usannsynlige sjangerblandingen kan skape underholdning og ikke minst: Kan vi le av det?»</i>
      </p>
      <p>Ifølge venninnegjengen fra Gausdal er svaret et soleklart ja.</p>
      <p>
        <b>- Det var overraskende lættis, og overraskende lite kleint, sier Pia Stubberud Lunde.</b>
      </p>
      <p>23-åringen er ikke i tvil om at sjangeren pornomusikal kan slå an i Norge.</p>
      <p>- Ja! Heia, heia! Jeg håper absolutt det. Det var et friskt pust i alt annet.</p>
    </article>
  </body>
</html>