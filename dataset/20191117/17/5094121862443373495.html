<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/havel-jako-statnik-i-cestujici-na-letisti-v-ruzyni-zacala-vystava-fotografii-20191117.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T17:37:00+00:00"/>
    <meta property="og:title" content="Havel jako státník i cestující. Na letišti v Ruzyni začala výstava fotografií"/>
    <meta property="og:description" content="U příležitosti výročí 30 let od sametové revoluce byla na Letišti Václava Havla Praha otevřena fotografická výstava vyjadřující spojení Václava Havla, letiště a létání. Výstava vznikla ve spolupráci Letiště Praha a Knihovny Václava Havla a je volně přístupná pro všechny cestující a návštěvníky ve veřejné části pražského letiště mezi Terminálem 1 a Terminálem 2."/>
  </head>
  <body>
    <article>
      <h1>Havel jako státník i cestující. Na letišti v Ruzyni začala výstava fotografií</h1>
      <address><time datetime="2019-11-17T17:37:00+00:00">17 Nov 2019, 17:37</time> by <a rel="author">Richard Šedý</a></address>
      <p>Výstava sestává z celkem 16 dobových fotografií, které zachycují Václava Havla na letišti či v letadle, a to především na pozadí prvních měsíců a let po jeho zvolení československým prezidentem. Mezi vystavenými snímky je například i památná fotografie Václava Havla s britskou rockovou kapelou Rolling Stones, přivítání papeže Jana Pavla II. krátce po jeho příletu do Prahy, ale třeba i fotografie připomínající proces pojmenování ruzyňského letiště právě po Václavu Havlovi.</p>
      <figure>
        <img src="https://g.denik.cz/63/d1/airport-city-jih_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/terminal-2-na-ruzynskem-letisti-se-rozsiri-cena-bude-16-miliard-korun-20191113.html">VIDEO: Terminál 2 na Ruzyni se rozšíří. Trať musí být dříve, určil Babiš Přečíst článek ›</a>
      </aside>
      <p>„Podobně jako Letiště Václava Havla Praha spojuje naši zemi se světem, také Václav Havel výrazně přispěl ke zviditelnění České republiky v zahraničí. Letiště Praha je hrdým nositelem jména prvního polistopadového prezidenta a třicáté výročí listopadových událostí je pro nás nejvhodnějším momentem tuto spojitost připomenout. Věříme, že fotografie vybrané společně s Knihovnou Václava Havla jsou důstojným a zároveň zajímavým připomenutím tehdejší doby a odkazu Václava Havla,“ říká šéf komunikace letiště Jakub Puchalský.</p>
      <h3>Bohatý text i s humornými historkami</h3>
      <p>Každá fotografie je v rámci výstavy doplněna o text, který popisuje pozadí jejího vzniku či vyobrazené situace. Vedle zajímavých faktů z doby, kdy Václav Havel zastával funkci prezidenta, se návštěvníci výstavy mohou těšit i na humorné historky, které Václav Havel a jeho spolupracovníci zažili – ať už přímo na letišti nebo při zahraničních cestách letadlem.</p>
      <figure>
        <img src="https://g.denik.cz/63/35/thumbnail-vylevka-letiste-praha_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/jednorazove-plasty-uz-neleti-letiste-praha-ekologie-system-vylevky-pitka-0191109.html">Plasty už neletí! Pražské letiště nabízí cestujícím systém výlevek a pítek Přečíst článek ›</a>
      </aside>
      <p>„Pracovní život prezidenta Václava Havla byl s ruzyňským letištěm úzce spjatý. Odtud vyrážel na svou první zahraniční cestu do Německa, na první památnou výpravu do Spojených států i na důležité střetnutí s Gorbačovem v Moskvě. Tady vítal na letištní ploše prezidenta Bushe nebo papeže Jana Pavla II. Zde se odehrály některé jeho historické briefingy pro média. A sem se také 23. prosince 2011 slétali světoví státníci, aby složili úctu jeho památce," sdělil výkonný ředitel Knihovny Václava Havla Michael Žantovský.</p>
      <p>"Pražské letiště se po něm jmenuje plným právem. Výstavu, kterou se podařilo realizovat ve spolupráci s Letištěm Praha, považuji za hezkou připomínku odkazu Václava Havla a důstojný příspěvek k oslavám 30. výročí sametové revoluce,“ doplnil.</p>
      <figure>
        <img src="https://g.denik.cz/63/73/world-of-airports-2_denik-150-3x2.png"/>
      </figure>
      <aside>
        <a href="https://prazsky.denik.cz/podnikani/chcete-zkusit-ridit-provoz-letiste-vaclava-havla-s-novou-hrou-v-mobilu-to-jde-20191028.html">VIDEO: Chcete zkusit řídit provoz letiště v Ruzyni? Můžete díky hře v mobilu Přečíst článek ›</a>
      </aside>
    </article>
  </body>
</html>