<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/17/news/pd_varato_il_nuvo_statuto_il_segretario_non_sara_piu_il_candidsato_premier-241277997/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T17:46:00+00:00"/>
    <meta property="og:title" content="Pd, varato il nuovo statuto: il segretario non sarà più il candidato premier"/>
    <meta property="og:description" content="Il testo approvato a Bologna mette nero su bianco la natura antifascista del partito. Si prevede parità di genere in tutti gli organismi dirigenti, la"/>
  </head>
  <body>
    <article>
      <h1>Pd, varato il nuovo statuto: il segretario non sarà più il candidato premier</h1>
      <h2>Il testo approvato a Bologna mette nero su bianco la natura antifascista del partito. Si prevede parità di genere in tutti gli organismi dirigenti, la "nascita della piattaforma deliberativa online", dei circoli online e dei "Punti Pd". La Direzione nazionale sarà espressione per buona parte dei territori</h2>
      <address>
        <time datetime="2019-11-17T17:46:00+00:00">17 Nov 2019, 17:46</time>
      </address>
      <p>Il segretario del Partito democratico non sarà più automaticamente il candidato alla guida del governo. Lo prevede il nuovo statuto approvato a Bologna dall'Assemblea nazionale alla fine delle <a href="https://www.repubblica.it/politica/2019/11/14/news/pd_tre_giorni_di_mobilitazione_a_bologna_poi_l_assemblea_nazionale-241107992/?ref=search">convention durata tre giorni</a>. Un passo che può essere letto come l'archiviazione della fase leaderistica del partito, incarnata da Matteo Renzi, e come un presa di distanza dal partito a vocazione maggioritaria pensato da Walter Veltroni. Il segretario potrà però convocare un congresso straordinario su un unico tema senza che questo comporti l'elezione di nuovi gruppi dirigenti: e tutti hanno pensato che questo potere calzi a pennello per l'ipotesi di un'alleanza strutturale con il Movimento 5 Stelle.<br/><br/><br/>Le altre novità mirano a costruire un partito unitario e più aperto alla partecipazione dal basso. Fin dall'articolo uno che fissa sulla carta la natura antifascista del Pd. Un punto cruciale dello statuto, figlio del lavoro istruito da Maurizio Martina, è la costruzione della 'piattaforma deliberativa online', con tanto di app in cui ogni iscritto potrà trovare "ciò che il Pd dice e si potranno offrire opinioni e idee, partecipando così alla vita di partito".  <br/><br/>Dopo il voto dell'assemblea, il Pd sarà "un partito più aperto alla partecipazione delle persone, molto più diretta, rendendo protagonista chi ne fa parte", sottolinea il segretario Nicola Zingaretti, rispondendo implicitamente alla richiesta dei giorni scorsi dei cosiddetti 'Giovani turchi', e sottoscritta da oltre 300 tra dirigenti locali e sindaci, di un percorso costituente più diffuso e condiviso dai circoli.<br/><br/>La richiesta di continuare la discussione è stata respinta. Ma dal Nazareno precisano che molte delle proposte arrivate dai territori sono state accolte, come ad esempio l'ampliamento della piattaforma partecipativa che dà il via libera ai circoli online e ai Punti Pd: i primi permetteranno di 'liberare' il partito dai cosiddetti 'signori delle tessere' (esponenti locali che controllano il tesseramento a livello territoriale), mentre i secondi offriranno la possibilità al partito di uscire dalle sezioni per portarlo dove le persone vivono e lavorano. Ogni 'punto Pd' potrà essere formato da tre persone in ogni luogo dove sia necessaria un'azione 'democratica'.<br/><br/>Con la riforma, inoltre, il Pd diventa un partito federale, con la nuova direzione nazionale indicata per la metà ed eletta per i 2\3 dai territori e per un terzo composta da rappresentanti e amministratori o segretari locali e regionali scelti dagli iscritti. Verrà anche istituita la nuova Assemblea nazionale dei sindaci, che si è già riunita a Roma il mese scorso, che si avvale anche di un coordinamento e di un coordinatore che sarà un componente della segreteria nazionale.</p>
      <figure>
        <iframe data-src="https://twitter.com/nzingaretti/status/1196100969597165568?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nel nuovo statuto torna la parola 'congresso' che sarà simile a quello dei partiti tradizionali e quindi il confronto tra due o più mozioni nella fase riservata agli iscritti; e che si concluderà  nella seconda fase, quella dell'elezione del segretario con le primarie aperte.<br/><br/>È prevista l'assoluta parità di genere in tutti gli organismi dirigenti. Inoltre, nasce la fondazione per la formazione e la promozione della cultura politica, presieduta da Gianni Cuperlo.<br/><br/>La decima modifica riguarda la sostenibilità ambientale: il Pd sarà il primo partito ad avere un bilancio di sostenibilità secondo gli obiettivi di Agenda 2030 delle Nazioni Unite. Infine, è previsto un piano annuale per la ripartizione e gli incentivi ai territori legati alla promozione del 2x1000 per il finanziamento delle attività.</p>
    </article>
  </body>
</html>