<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622022/%D8%B9%D8%A8%D8%AF%D8%A7%D9%84%D9%84%D9%87-%D8%A8%D8%A7-%D8%A7%D8%B2%D8%B3%D8%B1%DA%AF%DB%8C%D8%B1%DB%8C-%D8%A8%D8%A7%D8%B2%D8%B4%D9%85%D8%A7%D8%B1%DB%8C-%D8%A2%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D9%85%D8%AE%D8%A7%D9%84%D9%81%D8%AA-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T17:46:00+00:00"/>
    <meta property="og:title" content="عبدالله با ازسرگیری بازشماری آرای انتخابات افغانستان مخالفت کرد"/>
    <meta property="og:description" content="روند بازشماری آرای چهارمین دوره انتخابات ریاست جمهوری افغانستان که به دلیل مخالفت شماری از دسته‌های انتخاباتی برای سه روز متوقف بود، امروز از سر گرفته شد بااین وجود عبدالله عبدالله، رهبر تیم انتخاباتی ثبات و هم‌گرایی مخالفتش را با این روند اعلام کرد."/>
  </head>
  <body>
    <article>
      <h1>عبدالله با ازسرگیری بازشماری آرای انتخابات افغانستان مخالفت کرد</h1>
      <address>
        <time datetime="2019-11-17T17:46:00+00:00">17 Nov 2019, 17:46</time>
      </address>
      <p>
        <i>روند بازشماری آرای چهارمین دوره انتخابات ریاست جمهوری افغانستان که به دلیل مخالفت شماری از دسته‌های انتخاباتی برای سه روز متوقف بود، امروز از سر گرفته شد بااین وجود عبدالله عبدالله، رهبر تیم انتخاباتی ثبات و هم‌گرایی مخالفتش را با این روند اعلام کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عبدالله عبدالله امروز (یک‌شنبه) در یک نشست خبری در کابل ازسرگیری روند بازشماری آرا را «غیرقانونی» خواند و از پیامدهای تداوم آن هشدار داد.</p>
      <p>او گفت که کمیسیون مستقل انتخابات در این باره، رضایت دستۀ انتخاباتی ثبات و هم‌گرایی را برآورده نکرده‌است و باید روند بازشماری و تفتیش آرا متوقف شود.</p>
      <figure>
        <img src="https://aftabnews.ir/files/fa/news/1398/8/26/360468_849.jpg"/>
      </figure>
      <p>عبدالله اظهار داشت: «ما هشدار دادیم اگر کمیسیون مستقل انتخابات در این تصمیمش تجدید نظر نکند، این کمیسیون بی‌طرفی خودرا زیر سوال می‌برد و ما تصمیم بعدی خودرا خواهیم گرفت.»</p>
      <p>حوا علم نورستانی، رییس کمیسیون مستقل انتخابات روز گذشته اعلام کرد که دو نشست تخصصی را با دسته‌های انتخاباتی داشته‌اند و دربارۀ نگرانی‌های آنان از این روند، توضیحات داده‌اند.</p>
      <p>اما عبدالله عبدالله، کمیسیون مستقل انتخابات را به پشتیبانی از دستۀ انتخاباتی «دولت‌ساز» به رهبری اشرف غنی، متهم کرد و گفت: «در هر گوشه‌یی که تقلب است، مدافع آن تیم دولت ساز است. از کمیسیون مستقل انتخابات، توقع ما این نبودو نیست که به‌عنوان سخن‌گوی تیم دولت ساز عمل کند.»</p>
      <p>قرار است حدود هشت‌هزار رأی بازشماری شوند. اعتراض دستۀ ثبات و هم‌گرایی این است که در حدود ۳۰۰ هزار رأیی‌که بدون بایومتریک هستند نیز شامل روند بازشماری شده‌اند.</p>
      <p>بر اساس دستورالعمل کمیسیون مستقل انتخابات، آرایی که بدون بایومتریک باشد، اعتبار ندارد.</p>
      <p>به گزارش شبکه خبری طلوع نیوز افغانستان صبح امروز (یکشنبه) همزمان با آغاز ازسرگیری روند بازشماری آرا، شماری نسبت به این روند مخالفت کردند و در شماری از ولایت‌ها از جمله در قندور مانع این روند شدند.</p>
      <p>عبدالله عبدالله، گفت که یکی از ناظران تیم دستۀ انتخاباتی ثبات و هم‌گرایی در جریان زد و خوردها در این روند در قندور جان باخته‌است.</p>
      <p>هرچند تاکنون روشن نیست که این ناظر از سوی چه کسانی کشته شده‌است، اما عبدالله عبدالله، گفت که به نیروهای امنیتی دستور داده‌ شده‌است که به مردم شلیک کنند: «در شرایطی که جنگ با تروریست ها جریان دارد، چگونه به نیروهای امنیتی دستور داده می‌شود که به مردم شلیک کنند. هرکس این دستور را می‌دهد، عواقب آن را بدوش خواهد داشت.»</p>
      <p>عبدالله مشخصأ گفت که از نیروهای ویژه برای سرکوب معترضان کار گرفته شده‌است: «نیروهای امنیتی به‌منظور تأمین امنیت و مبارزه با تروزیم ایجاد شده‌است. هرنوع کوشش برای استفاده سیاسی و دخیل کردن این نیروها به روند انتخابات، در تضاد با قانون اساسی کشور و هم‌چنان یک خیانت ملی است.»</p>
      <p>انتخابات ریاست‌جمهور افغانستان، ششم مهر برگزار شد. حالا که در حدود دو ماه از این زمان می‌گذرد، کمیسیون مستقل انتخابات قادر نشده‌است که حتی نتایج نخستین این انتخابات را اعلام کند.</p>
    </article>
  </body>
</html>