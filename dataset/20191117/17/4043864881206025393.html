<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/17/7232232/"/>
    <meta property="og:site_name" content="Українська правда"/>
    <meta property="article:published_time" content="2019-11-17T17:24:41+00:00"/>
    <meta property="og:title" content="ООС: 6 обстрілів, без втрат"/>
    <meta property="og:description" content="З початку доби неділі збройні формування РФ 6 разів порушили режим припинення вогню, втрат внаслідок обстрілів серед українських військових не зафіксовано."/>
  </head>
  <body>
    <article>
      <h1>ООС: 6 обстрілів, без втрат</h1>
      <address>
        <time datetime="2019-11-17T17:24:41+00:00">17 Nov 2019, 17:24</time>
      </address>
      <p>З початку доби неділі збройні формування РФ 6 разів порушили режим припинення вогню, втрат внаслідок обстрілів серед українських військових не зафіксовано.</p>
      <p><b>Джерело</b>:<a href="https://www.facebook.com/pressjfo.news/posts/714576575701628?__tn__=K-R"> прес-центр ООС</a></p>
      <p><b>Дослівно</b>: Противник обстріляв позиції наших підрозділів з протитанкових ракетних комплексів, гранатометів різних систем, великокаліберних кулеметів та іншої стрілецької зброї.</p>
      <p><b>Деталі</b>: 3 обстріли позицій українських військових російські окупаційні війська здійснили у районі відповідальності оперативно-тактичного угруповання "Північ": неподалік Кримського – з протитанкових ракетних комплексів; біля Луганського – з автоматичних гранатометів та великокаліберних кулеметів; неподалік Новолуганського – з ручних протитанкових, автоматичних та підствольних гранатометів і стрілецької зброї.</p>
      <p>В районі відповідальності оперативно-тактичного угруповання "Схід" противник також здійснив 3 обстріли по позиціях Об'єднаних сил: біля Новомихайлівки – з гранатометів різних систем, великокаліберних кулеметів та іншої стрілецької зброї; поблизу Красногорівки – зі станкових протитанкових гранатометів, великокаліберних кулеметів та іншої стрілецької зброї; неподалік Лебединського – зі станкових протитанкових гранатометів.</p>
      <p>Прес-центр ООС також повідомив про <b>хід робіт на ділянках розведення сил і засобів</b>.</p>
      <p><b>Дослівно</b>: "На ділянці розведення №1 (Станиця Луганська) сьогодні проходило встановлення металевої огорожі (відбійників) на узбіччях дороги від мосту у напрямку КПВВ. Триває фарбування металоконструкції шляхопроводу.</p>
      <p>Тривають заходи на ділянці розведення №2 у районі населеного пункту Золоте-4 Луганської області щодо демонтажу заявлених фортифікаційних споруд. Сьогодні тривали роботи з упорядкування території на місці розбирання бліндажів.</p>
      <p>На ділянці розведення №3, в районі населених пунктів Богданівка і Петрівське Донецької області, триває очищення територій від вибухонебезпечних предметів. Сьогодні співробітниками ДСНС України обстежено 2,6 гектара території та вилучено 40 ВНП. Загалом, з початку робіт, вилучено 89 вибухонебезпечних предметів на площі 12,17 гектара".</p>
      <footer>Українська правда</footer>
      <related>
        <a href="https://www.pravda.com.ua/news/2019/11/16/7232160/"/>
        <a href="https://www.pravda.com.ua/news/2019/11/16/7232151/"/>
        <a href="https://www.pravda.com.ua/news/2019/11/15/7232053/"/>
      </related>
    </article>
  </body>
</html>