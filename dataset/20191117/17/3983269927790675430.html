<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/dues-eleccions-en-una-setmana-38-pobles-espanyols-repeteixen-les-municipals/noticia/2963997/"/>
    <meta property="og:site_name" content="CCMA"/>
    <meta property="article:published_time" content="2019-11-17T17:00:00+00:00"/>
    <meta property="og:title" content="Dues eleccions en una setmana: 38 pobles espanyols repeteixen les municipals"/>
    <meta property="og:description" content="Àreu és l'unic que ha repetit eleccions a Catalunya, perquè el 26M ningú va presentar candidatura"/>
  </head>
  <body>
    <article>
      <h1>Dues eleccions en una setmana: 38 pobles espanyols repeteixen les municipals</h1>
      <h2>Àreu és l'unic que ha repetit eleccions a Catalunya, perquè el 26M ningú va presentar candidatura</h2>
      <address><time datetime="2019-11-17T17:00:00+00:00">17 Nov 2019, 17:00</time> by <a rel="author">Redacció</a></address>
      <p>Encara que sembli impossible, hi ha votants que aquest diumenge acudeixen a les urnes per segon cop aquest mes, i per sisena vegada aquest any. Són els veïns de <b>38 municipis petits</b> i, també, de <b>desenes d'entitats municipals descentralitzades</b>, com és el cas d'Àreu, al Pallars Sobirà.</p>
      <p>El motiu? En la majoria dels casos, el motiu és que <b>en les passades eleccions municipals ningú va presentar candidatura</b>, però hi ha tres municipis on es repeteixen per <b>irregularitats</b> que van obligar a anul·lar l'escrutini: la Granja de la Costera, a la comarca de la Costera, Cordobilla de Lácara, a Badajoz, i en una de les meses electorals de Burela, a Lugo.</p>
      <p>A <b>la Granja de la Costera</b>, un poble a prop de Xàtiva, la Junta Electoral Central va anul·lar les eleccions -que primer van donar la victòria al PP i després al PSOE perquè es van acceptar dos vots nuls- i va ordenar que es repetissin. El PP les havia impugnat perquè un dels vocals de l'única mesa del municipi era candidat del PSOE. Aquest diumenge s'han repetit  amb el mateix cens, les mateixes candidatures i els mateixos components de les meses electorals, excepte el vocal impugnat, que ha estat substituït pel suplent.</p>
      <p>A <b>Cordobilla de Lácara </b>s'han repetit per irregularitats en l'escrutini que influïen en el resultat final: el PSOE va obtenir 226 vots i Extremeños, 225. Ciutadans en va aconseguir 125 i el PP, 54. El partit Extremeños va denunciar que el nombre de vots escrutats, el de votants i el de sobres a les urnes no coincidia.</p>
      <p>A <b>Burela</b> han hagut de tornar a les urnes perquè no van poder validar sis vots nuls d'una mesa. El partit Burela Sempre va presentar recurs perquè aquests sis vots els podien haver donat un regidor. Es va quedar sense representació només per un vot.</p>
      <p><a href="http://www.interior.gob.es/documents/10180/10877125/Convocatoria+concejos+de+Navarra.pdf/4d6c485a-475b-4567-bc4d-f3f16e3dcfaa">La majoria de municipis que han hagut de repetir eleccions són de Navarra: 31</a>. En cap d'aquestes localitats hi va haver candidats el maig. Com tampoc a tres pobles de Burgos i un de Guipúscoa.</p>
      <p>
        <b>Àreu, al Pallars Sobirà, l'únic que ha repetit eleccions a Catalunya</b>
      </p>
      <p>La cinquantena de veïns d'Àreu convocats a les urnes<b> s'han hagut de desplaçar fins a Alins</b>, municipi del qual formen part, per votar. Es van quedar sense alcalde ara fa un any quan el que hi havia es va morir. Ara, han tornat a les urnes perquè en les passades eleccions municipals, al maig, ningú hi va presentar candidatura.</p>
      <p> </p>
      <figure>
        <iframe data-src="https://twitter.com/rosatalamas/status/1196030058290450433?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>