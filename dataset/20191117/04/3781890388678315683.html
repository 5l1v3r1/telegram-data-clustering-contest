<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742068"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T04:50:00+00:00"/>
    <meta property="og:title" content="รัฐบาลเดินหน้าลดค่าโดยสารรถไฟฟ้า"/>
    <meta property="og:description" content="รองโฆษกรัฐบาลเผย“ศักดิ์สยาม”สั่งลุยลดค่าโดยสารรถไฟฟ้า รัฐบาลหวังผูกโบว์เป็นของขวัญปีใหม่ช่วยบรรเทาค่าครองชีพให้ประชาชน"/>
  </head>
  <body>
    <article>
      <h1>รัฐบาลเดินหน้าลดค่าโดยสารรถไฟฟ้า</h1>
      <address>
        <time datetime="2019-11-17T04:50:00+00:00">17 Nov 2019, 04:50</time>
      </address>
      <p>
        <b>รองโฆษกรัฐบาลเผย“ศักดิ์สยาม”สั่งลุยลดค่าโดยสารรถไฟฟ้า รัฐบาลหวังผูกโบว์เป็นของขวัญปีใหม่ช่วยบรรเทาค่าครองชีพให้ประชาชน</b>
      </p>
      <p>เมื่อวันที่ 17 พ.ย.  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า  เพื่อลดภาระค่าครองชีพให้แก่ประชาชน นายศักดิ์สยาม ชิดชอบ รมว.คมนาคม มอบหมายให้หน่วยงานที่เกี่ยวข้องศึกษาแนวทางการปรับลดอัตราค่าโดยสารรถไฟฟ้า โดยไม่มีผลกระทบต่อสัญญา เพื่ออำนวยความสะดวกในการเดินทาง บรรเทาความเดือนร้อนของผู้โดยสาร ลดภาระค่าครองชีพที่ใช้จ่ายประจำวัน ซึ่งนโยบายนี้มีความคืบหน้าไปมาก และจะมีการประชุมคณะกรรมการการรถไฟฟ้าขนส่งมวลชนแห่งประเทศไทย (รฟม.) ในวันที่ 19 พ.ย.นี้ เพื่อพิจารณาลดภาระค่าโดยสารรถไฟฟ้าเพื่อประชาชน  โดยบอร์ด รฟม. จะพิจารณาใน 2 มาตรการ 1.เปิดจำหน่ายตั๋วโดยสารร่วมระหว่างรถไฟฟ้าสายสีน้ำเงินและสายสีม่วง คิดอัตราค่าโดยสารต่อเที่ยวถูกลง  2.ลดอัตราค่าโดยสารในช่วงนอกเวลาเร่งด่วน ระหว่างเวลา 09.00-15.30 น. และช่วงวันเสาร์-อาทิตย์ ของรถไฟฟ้าสายสีม่วง โดยปัจจุบันเก็บอัตราค่าโดยสารอยู่ที่ 14-42 บาทต่อเที่ยว  </p>
      <figure>
        <img src="https://www.dailynews.co.th/admin/upload/20191117/news_DHOmALStKx123204_533.jpg?v=201911171212?v=6065"/>
      </figure>
      <p>รองโฆษกประจำสำนักนายกรัฐมนตรี กล่าวอีกว่า  สำหรับมาตรการลดค่าโดยสารรถไฟฟ้าทั้งระบบนั้น กรมการขนส่งทางรางกำลังเร่งหาแนวทางอยู่ โดยต้องพิจารณาอย่างรอบคอบเพื่อไม่ให้กระทบกับสัญญา และให้ประชาชนได้ประโยชน์สูงสุด  ทั้งนี้ การลดอัตราค่าโดยสารรถไฟฟ้าลง จะทำให้ประชาชนหันมาเดินทางโดยรถไฟฟ้ามากขึ้น โดยรมว.คมนาคมคาดหวังจะให้นโยบายนี้แล้วเสร็จก่อนสิ้นปีนี้ เพื่อเป็นของขวัญปีใหม่ให้กับประชาชนชาวไทย และคาดหวังว่าจะเป็นที่น่าพอใจต่อประชาชน รวมถึงสามารถช่วยเหลือประชาชนประหยัดค่าใช้จ่ายด้านการเดินทางได้เป็นอย่างดี.</p>
    </article>
  </body>
</html>