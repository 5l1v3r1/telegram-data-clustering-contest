<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/avslorer-millionbloff/71828852"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T04:48:25+00:00"/>
    <meta property="og:title" content="Avslører millionbløff"/>
    <meta property="og:description" content="Aviciis manager avslører at han bløffet plateselskapet Universal like før artisten fikk sitt store gjennombrudd på verdensbasis."/>
  </head>
  <body>
    <article>
      <h1>Avslører millionbløff</h1>
      <h2>Aviciis manager avslører at han bløffet plateselskapet Universal like før artisten fikk sitt store gjennombrudd på verdensbasis.</h2>
      <address><time datetime="2019-11-17T04:48:25+00:00">17 Nov 2019, 04:48</time> by <a rel="author">Frode Andresen</a></address>
      <p>I SVT-programmet <a href="https://www.svtplay.se/video/24064462/det-svenska-popundret/det-svenska-popundret-sasong-1-ett-paradis-for-pirater?start=auto">«Det svenska popundret»</a> avslører manager Ash Pournouri at han bløffet plateselskapet Universal i opptakten til Tim Berglings suksess under artistnavnet Avicii.</p>
      <p>
        <b>Med låta «Seek Bromance» presenterte Avicii seg for det europeiske publikummet, men det var ikke før han slapp låta «Levels» at han for alvor ble en verdensstjerne.</b>
      </p>
      <p>- Tim satt i studio, og plutselig så ropte han: «Ash, kom hit, du må høre dette». Da jeg kom inn, skjønte jeg umiddelbart at noe stort var på gang. At denne sangen hadde et stort potensial, forteller manageren i programmet, ifølge <a href="https://www.expressen.se/noje/stora-miljonbluffen-bakom-aviciis-succe/">Expressen</a>.</p>
      <h3>Millionbløff</h3>
      <p>Dermed bestemte han seg for å servere en bløff i møte med Universal-sjef i Sverige, Per Sundin. Pournouri løy og sa at Avicii hadde blitt tilbudt 500 000 euro - omkring fem millioner kroner - av et annet plateselskap.</p>
      <p>
        <b>Dette førte til at Sundin ble tvunget til å ringe europeiske Universal-sjefer for å få hjelp til å finansiere Aviciis kontrakt, som han til slutt skrev under på.</b>
      </p>
      <p>- Jeg visste hva jeg kunne få globalt, så da sa jeg at det var det som var tilbudet, forklarer manageren.</p>
      <p>Da Sundin fikk vite at han var blitt lurt, konfronterte han Pournouri.</p>
      <p>- Han sa at «det er slik man gjør avtaler». Men nei, der er ikke slik man gjør det, sier Sundin i programmet.</p>
      <h3>Angrer ikke</h3>
      <p>Pournouri angrer imidlertid ikke på bløffen.</p>
      <p>- Man skal ikke synes synd på Universal. De tjente penger som faen på den låta.</p>
      <p>Dette bekrefter Sundin.</p>
      <p>
        <b>- Jeg satte karrieren min på spill. Men vi slapp låta, og tjente tilbake pengene på seks uker.</b>
      </p>
      <p>I april 2018 ble den svenske DJ-en Tim Bergling <a href="https://www.dagbladet.no/kjendis/avicii-28-er-dod/69729934">funnet død på et hotellrom i byen Muscat i Oman</a>, og få dager seinere ble det kjent at han tok <a href="https://www.dagbladet.no/kjendis/familien-om-aviciis-bortgang---han-orket-ikke-mer/69749062">sitt eget liv</a>.</p>
      <p>Bergling ble bare 28 år gammel.</p>
    </article>
  </body>
</html>