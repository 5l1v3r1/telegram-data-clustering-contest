<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/regions/_novozbudovana-shkola-v-elitnomu-rajoni-mista-stane-devyatirichkoyu/938416"/>
    <meta property="og:site_name" content="Gazeta.ua"/>
    <meta property="article:published_time" content="2019-11-17T04:15:00+00:00"/>
    <meta property="og:title" content="Новозбудована школа в елітному районі міста стане &quot;дев'ятирічкою&quot;"/>
    <meta property="og:description" content="У Вінниці нову школу в елітному житловому кварталі мікрорайону &quot;Поділля&quot; планують зробити гімназією. У ній діти будуть навчатися до дев'ятого класу. Для навчального закладу вже обрали порядковий номер &amp;mdash; 24. пише vezha. &quot;Щоб визначити, який ступінь має отримати школа на Поділлі, ..."/>
  </head>
  <body>
    <article>
      <h1>Новозбудована школа в елітному районі міста стане "дев'ятирічкою"</h1>
      <address><time datetime="2019-11-17T04:15:00+00:00">17 Nov 2019, 04:15</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938416_w_300.jpg?v=0"/>
        <figcaption>vn.depo Вінниця: школа в елітному районі міста стане "дев'ятирічкою"</figcaption>
      </figure>
      <p>У Вінниці нову школу в елітному житловому кварталі мікрорайону "Поділля" планують зробити гімназією. У ній діти будуть навчатися до дев'ятого класу.</p>
      <p>Для навчального закладу вже обрали порядковий номер — 24. пише <a href="https://vezha.vn.ua/ne-dlya-starshoklasnykiv-shkolu-na-podilli-planuyut-zrobyty-gimnaziyeyu/">vezha.</a></p>
      <p>"Щоб визначити, який ступінь має отримати школа на Поділлі, департаментом освіти було проведено моніторинг дітей, що проживають у мікрорайоні Поділля та прилеглих вулицях. З'ясувалося, що дітей віком від 6 до 15 років, які проживають у зазначеному мікрорайоні понад 1500. Нагадую, проєктна потужність нової школи – 1200 дітей. Тому було прийнято рішення про створення саме гімназії (школи І-ІІ ступенів", - пояснює директор Департаменту освіти Вінницької міської ради Оксана Яценко.</p>
      <p>Новий Закон України "Про освіту", прийнятий у 2017 році, передбачає створення гімназій (1-9 класів) та окремо ліцеїв (10-12 класи). Це пов'язано з тим, що учні старшої школи мають отримувати профільну освіту, зазначила Яценко.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/regions/_navchannya-v-privatnih-ditsadkah-kompensuye-meriya/937138"/>
      </related>
      <p>Спеціалізація в школі поки не запланована. Це буде прийнято майбутньою педагогічною радою гімназії.</p>
      <p>Навчальний заклад планують відкрити для учнів вже у вересні 2020 року.</p>
      <p>"У школі планують створити одну зміну. Поки дітей не набирають. Реєстрація та статут дають можливість оголосити конкурс на заміщення посади директора", - сказала <a href="https://gazeta.ua/">Gazeta.ua</a> Оксана Яценко.</p>
      <blockquote>Цього року знову<a href="https://gazeta.ua/articles/regions/_nazvali-najkraschi-shkoli/888935"> оцінили рівень конкуренції та академічні успіхи випускників шкіл</a>.<br/>Якщо говорити загалом про школи Вінниці, то по результатах ЗНО та олімпіад найкращими є школа №1 та №7.</blockquote>
    </article>
  </body>
</html>