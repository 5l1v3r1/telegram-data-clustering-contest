<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2819044-17-listopada-narodnij-kalendar-i-astrovisnik.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T04:00:00+00:00"/>
    <meta property="og:title" content="17 листопада: народний календар і астровісник"/>
    <meta property="og:description" content="Сьогодні святого Никандра; як відрізнити знахаря від чаклуна, хто зустрічається в листопаді, та хто кого здолає."/>
  </head>
  <body>
    <article>
      <h1>17 листопада: народний календар і астровісник</h1>
      <h2>Сьогодні святого Никандра; як відрізнити знахаря від чаклуна, хто зустрічається в листопаді, та хто кого здолає.</h2>
      <address>
        <time datetime="2019-11-17T04:00:00+00:00">17 Nov 2019, 04:00</time>
      </address>
      <p><b>Церква цього дня згадує священномучеників Никандра, єпископа Мирського і Єрмія пресвітера</b>. Обидва були учнями святого апостола Тіта – послідовника апостола Павла і загинули мученицькою смертю на зорі християнства.</p>
      <p>На Никандра у давнину активізувалися знахарі, чаклуни і відьми. До речі, знаєте, чим відрізнявся знахар від чаклуна? Перший діяв за допомогою знань та сил отриманих від Бога, а чаклун виступав переважно як втілення зла, особа, діяльність якої ґрунтувалася на зв’язку з нечистою силою. Знахарським днем вважався понеділок. Українці вірили, що дитина, народжена в цей день, у майбутньому може стати сильним знахарем. Було краще, аби цим займався чоловік, але знахаркою могла стати й жінка, але вже в поважному віці – «баба». Одного власного бажання лікувати було замало, потрібні були відповідні здібності. Такими особливими здібностями наділяли «межових» дітей: перших й останніх у сім’ї. Серед іншого, учень мав перейняти від учителя знання за один раз. Якщо цього не відбувалося, його вважали нездатним до знахарства. «Лікування» проводилося лише в будні дні і тільки до заходу сонця.</p>
      <p>Наші пращури казали, що «В листопаді світанок із сутінками в полудень зустрічаються»; «Листопад хоч і не лютий, проте спитає, чи ти одягнутий і взутий».</p>
      <p><b>Іменинники сьогодні</b> Павло, Микола, Євгенія, Олександр.</p>
      <p><b>21 місячна доба</b> позначена активною енергією, це час підбиття підсумків. Песимізм боротиметься з оптимізмом, гарний настрій — з поганим. Хто кого переможе, хто кого здолає? До того ж, у гості до вас можуть несподівано навідатись музи, але дивіться, не сплутайте їх із шахраями чи іншими рептилоїдами. Якщо ви вчора піддалися впливу певних негативних емоцій і віянь — імовірно, що сьогодні ситуація лише погіршуватиметься. Втім, сподіваймося, а головне докладаймо максимум зусиль, щоби подібне не трапилось. На сни – жодної уваги. Незатьмареного ясного розуму і <u><a href="https://www.youtube.com/watch?v=enuOArEfqGo">реалістичного сеттінґу!</a></u></p>
      <p>Згідно з даними Центральної геофізичної обсерваторії України, найхолоднішим цей день у Києві був у 1902 – -15,6, а найтеплішим у 2002 – +16,7.</p>
    </article>
  </body>
</html>