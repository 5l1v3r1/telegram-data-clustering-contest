<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/17/Rajapaksa-erkl%C3%A6rer-valgseier-p%C3%A5-Sri-Lanka-20410474.ece"/>
    <meta property="og:site_name" content="adressa.no"/>
    <meta property="article:published_time" content="2019-11-17T04:56:20+00:00"/>
    <meta property="og:title" content="Rajapaksa erklærer valgseier på Sri Lanka"/>
    <meta property="og:description" content="Tidligere forsvarsminister Gotabaya Rajapaksa har erklært seg som vinner av presidentvalget på Sri Lanka, opplyser hans talsperson."/>
  </head>
  <body>
    <article>
      <h1>Rajapaksa erklærer valgseier på Sri Lanka</h1>
      <address><time datetime="2019-11-17T04:56:20+00:00">17 Nov 2019, 04:56</time> by <a rel="author">(NTB) NTB-AFP</a></address>
      <p>Tidligere forsvarsminister Gotabaya Rajapaksa har erklært seg som vinner av presidentvalget på Sri Lanka, opplyser hans talsperson.</p>
      <aside><a href="https://www.adressa.no/nyheter/utenriks/2019/11/17/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/17/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/17/javascript:void(0);">Del denne artikkelen på e-post</a></aside>
      <p>Den 70 år gamle pensjonerte oberstløytnanten hadde 48,2 prosent av stemmene da en tredel av stemmene var talt søndag, ifølge valgkommisjonen i landet, skriver <a href="https://www.reuters.com/article/us-sri-lanka-election/sri-lankas-rajapaksa-in-the-lead-in-presidential-election-idUSKBN1XR023?feedType=RSS&amp;feedName=worldNews&amp;utm_source=feedburner&amp;utm_medium=feed&amp;utm_campaign=Feed%3A%2BReuters%2FworldNews%2B(Reuters%2BWorld%2BNews)">Reuters</a>.</p>
      <p>– Vi fikk mellom 53 og 54 prosent av stemmene, sier talsperson Keheliya Rambukwella til nyhetsbyrået AFP.</p>
      <p>– Det er en klar seier. Vi så det for oss. Vi er veldig glade for at Gota blir den neste presidenten. Han blir tatt til ed i morgen eller dagen etter, sier Rambukwella.</p>
      <p>Rajapaksa er opposisjonens hovedkandidat. Sajith Premadasa (52), som stiller for partiet som nå har makten i landet, har fått 45,3 prosent av stemmene så langt.</p>
      <p>Valgkommisjonens leder Mahinda Deshapriya sier at minst 80 prosent av landets 15,99 millioner stemmeberettigede stemte under valget lørdag.</p>
      <p>(©NTB)</p>
    </article>
  </body>
</html>