<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zhurnalist-butusov-rosiya-sogodni-ne-poverne-zahopleni-ukrajinski-korabli-640443.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-17T04:11:59+00:00"/>
    <meta property="og:title" content="Журналіст Бутусов: Росія сьогодні не поверне захоплені українські кораблі"/>
    <meta property="og:description" content="За інформацією Бутусова, передача захоплених катерів відбудеться у відкритому морі біля східного узбережжя Криму станеться «найближчими днями»"/>
  </head>
  <body>
    <article>
      <h1>Журналіст Бутусов: Росія сьогодні не поверне захоплені українські кораблі</h1>
      <address>
        <time datetime="2019-11-17T04:11:59+00:00">17 Nov 2019, 04:11</time>
      </address>
      <h4>За інформацією Бутусова, передача захоплених катерів відбудеться у відкритому морі біля східного узбережжя Криму станеться «найближчими днями»</h4>
      <p>Повернення Росією захоплених у листопаді 2018 році двох українських катерів «Нікополь», «Бердянськ» і буксира «Яни Капу» сьогодні не відбудеться.</p>
      <p>Про це написав у <a href="https://www.facebook.com/butusov.yuriy/posts/3433417206698551">Facebook</a> журналіст та головний редактор «Цензор.нет» Юрій Бутусов.</p>
      <p>За його інформацією, передача захоплених катерів відбудеться у відкритому морі біля східного узбережжя Криму станеться «найближчими днями».</p>
      <p>«Наразі захоплені катери з Керчі ще не вийшли. Українські буксири «Титан», «Гайдамака» і пошуково-рятувальне судно «Сапфір» пройшли мис Тарханкут і продовжують рух у бік Керчі. Російські ЗМІ повідомили, що противник забрав боєприпаси і особисту зброю екіпажу, а також всю наявну документацію. Також невідомо, чи поверне противник американські радіостанції «Харріс», якими було обладнано катери. Це найсекретніша частина обладнання», - повідомляє Бутусов.</p>
      <p>Він вважає, що повернення катерів для Путіна - вимушений крок.</p>
      <p>«Після перемоги України в Морському суді в справі щодо захоплення катерів і після продовження юридичної роботи Росію чекали нові програні суди, великі санкції і штрафи, ймовірні арешти російських судів у всьому світі для забезпечення українського позову. Якби Україна продовжила юридичну війну і не приймала захоплені катери, Росія опинилася б у скрутному становищі», - додав журналіст.</p>
      <p>На його думку, президент Володимир Зеленський йде назустріч Путіну, розраховуючи на зустрічні поступки РФ під час зустрічі в «нормандському форматі».</p>
      <p>«Насамперед Зеленський розраховує, що Путін нарешті припинить знущатися над сотнями українських заручників і полонених і погодиться на обмін», - впевнений Бутусов.</p>
      <p>Нагадаємо, напередодні ввечері Офіс президента України підтвердив, що п<a href="https://glavcom.ua/news/proces-povernennya-zahoplenih-rf-korabliv-na-zavershalnomu-etapi-jermak-640421.html">роцес повернення з РФ українських кораблів знаходиться на завершальному етапі.</a></p>
      <p>Раніше ЗМІ повідомляли, що захоплені росіянами кораблі <a href="https://glavcom.ua/odesa/news/rosija-poverne-zahopleni-ukrajinski-korabli-sogodni-vnochi-zmi-640402.html">повернуть Україні цієї ночі.</a> В якому стані знаходяться катери та «Яни Капу» після річного полону, невідомо.</p>
      <p>Також про підготовку передачі кораблів повідомили російські ЗМІ.</p>
      <p>4 листопада МЗС України надіслало Росії ноту з проханням повідомити, де і коли українські військові можуть забрати захоплені в Керченській протоці кораблі.</p>
      <p>Як повідомлялося, <a href="https://glavcom.ua/world/observe/rosija-vidhrestilasja-vid-planiv-povernuti-ukrajini-vijskovi-korabli-640390.html">Росія відхрещувалася від планів повернути Україні військові кораблі</a>.</p>
      <blockquote><i>25 листопада 2018 року російські силовики біля берегів анексованого Криму обстріляли і захопили три кораблі Військово-морських сил України: катери «Бердянськ» і «Нікополь» і буксир «Яни Капу», які прямували з Одеси в Маріуполь. У полон потрапили 24 українці, троє з них отримали поранення.</i> <br/><i>Міжнародний трибунал з морського права 25 травня зобов’язав Росію негайно звільнити всіх моряків і дати їм можливість повернутися в Україну, а також повернути кораблі. 7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонені моряки.<br/></i><br/><i>Захоплені судна Росія досі не повернула.</i></blockquote>
      <related>
        <a href="https://glavcom.ua/news/proces-povernennya-zahoplenih-rf-korabliv-na-zavershalnomu-etapi-jermak-640421.html"/>
        <a href="https://glavcom.ua/news/kabmin-pidtrimav-projekt-iz-zakupivli-u-franciji-20-patrulnih-kateriv-640306.html"/>
        <a href="https://glavcom.ua/news/do-normandskoji-zustrichi-rosiya-viddast-ukrajini-zahopleni-korabli--640277.html"/>
      </related>
    </article>
  </body>
</html>