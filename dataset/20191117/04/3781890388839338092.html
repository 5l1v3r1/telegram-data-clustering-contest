<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742056"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T04:30:00+00:00"/>
    <meta property="og:title" content="'สาวสอง'แอ๊บหญิงลวงคบ'ไบค์เกอร์' เชิดทรัพย์ก่อนชิ่ง!"/>
    <meta property="og:description" content="อ้างเป็น 'ครูวา' สาวประเภทสองแอ๊บหญิงแท้ ตีเนียนสวมเครื่องแบบข้าราชการครู แฝงเข้ากลุ่มบิ๊กไบค์จนได้ฉายา 'นางฟ้าบิ๊กไบค์'  ลวงหนุ่มไบค์เกอร์คบหาดูใจก่อนเชิดทรัพย์นับแสน เหยื่อทยอยออกมาแฉพฤติกรรมหวั่นไปทำกับคนอื่นอีก"/>
  </head>
  <body>
    <article>
      <h1>'สาวสอง'แอ๊บหญิงลวงคบ'ไบค์เกอร์' เชิดทรัพย์ก่อนชิ่ง!</h1>
      <address>
        <time datetime="2019-11-17T04:30:00+00:00">17 Nov 2019, 04:30</time>
      </address>
      <p>
        <b>อ้างเป็น "ครูวา" สาวประเภทสองแอ๊บหญิงแท้ ตีเนียนสวมเครื่องแบบข้าราชการครู แฝงเข้ากลุ่มบิ๊กไบค์จนได้ฉายา "นางฟ้าบิ๊กไบค์"  ลวงหนุ่มไบค์เกอร์คบหาดูใจก่อนเชิดทรัพย์นับแสน เหยื่อทยอยออกมาแฉพฤติกรรมหวั่นไปทำกับคนอื่นอีก</b>
      </p>
      <p>จากกรณีโซเชียลมีการแฉพฤติกรรมของ "ครูวา" สาวประเภทสองรายหนึ่ง ซึ่งเป็นที่รู้จักในกลุ่มไบค์เกอร์ จนได้ฉายา "นางฟ้าบิ๊กไบค์" ซึ่งมีผู้เสียหายหลายรายถูกหลอกลวงสูญเสียทรัพย์สินจำนวนมาก ล่าสุดเมื่อวันที่ 17 พ.ย. นายกริช (นามสมมุติ) หนุ่มบิ๊กไบค์วัย 27 ปี ชาวจ.สมุทรปราการ 1 ในเหยื่อของครูวา เปิดเผยว่า ตนคุยกับครูวามาตั้งแต่เดือน ก.พ.ที่ผ่านมา ซึ่งรู้จักกันทางเฟซบุ๊กกลุ่ม พอคุยมาได้สักพักก็เริ่มคบหากันดูใจกัน เขาบอกว่าเขาเป็นครูโรงเรียนดังแห่งหนึ่งในกรุงเทพฯ ซึ่งตนก็เคยเห็นใส่ชุดข้าราชการทุกวันจันทร์ เขาทำตัวเหมือนเขาเป็นครูจริงๆ มาผิดสังเกตคือช่วงหลังๆ ตั้งแต่เข้ามาอยู่ด้วยกันที่บ้านตน เขาเสนอตัวที่จะไปจ่ายค่าน้ำ ค่าไฟ ค่างวดรถบิ๊กไบค์ให้ เอาใบเสร็จไปแล้วแต่เขาไม่จ่ายให้ เงินเดือนทุกๆ เดือนที่ตนมีเขาเอาไปหมดประมาณหนึ่งแสนบาท และก็มีของที่เขาขโมยออกไปด้วย มีสร้อยทองหนัก 5 บาท พระอีก 3 องค์ เป็นพระที่ประเมินค่าไม่ได้เพราะเป็นพระเก่า จนมีปัญหามีปากเสียงกันจากนั้นตนจึงสืบค้นข้อมูลสืบหาประวัติของเขาว่าเป็นคนยังไง ทำงานที่ไหน จนมารู้ว่าเขาเป็นผู้ชาย <br/><br/>"ตอนคบกันตนไม่รู้เลยว่าเขาเป็นผู้ชายเพราะทุกอย่างเหมือนผู้หญิงหมดเลยจนแยกไม่ออก และในระหว่างที่คบกันตนก็พยายามจะไปหาที่ทำงานแต่เขาก็จะเบี่ยงเบนตลอดว่าไม่ได้อยู่ที่โรงเรียน ออกมากินข้าว ออกมาทำงานข้างนอก วีดีโอคอลไปก็ไม่เคยรับอ้างว่าสอนอยู่ ตั้งแต่เลิกกันไปก็ติดต่อไม่ได้เลย การที่ตนออกมาพูดคือไม่อยากให้คนอื่นโดนกระทำเหมือนตน เพราะเขาทำแบบนี้มาแล้วหลายคน ในกลุ่มของตนโดนหลอกมาประมาณ 10 กว่าคนแล้ว ตอนนี้ตนรู้สึกแค้นมากอยากจะถามว่าทำไมต้องทำแบบนี้ ทำไมทำกับตนได้ถึงขนาดนี้ หลอกทางกายไม่ว่าแต่มาหลอกเอาทรัพย์สิน เพื่ออยากจะได้แค่ของของเราหรือเปล่า ถ้าเขาฟังอยู่อยากจะบอกว่า ถ้าอยากได้อะไรทำไมไม่พูดกัน ทำไมต้องหลอกกันแบบนี้ด้วย" หนุ่มบิ๊กไบค์ กล่าว </p>
    </article>
  </body>
</html>