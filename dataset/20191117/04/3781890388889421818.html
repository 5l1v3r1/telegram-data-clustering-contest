<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742055"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T04:06:00+00:00"/>
    <meta property="og:title" content="'ซิโก้'เชื่อ'เวียดนาม'กำลังห้าวจัด อาจจะเป็น'ดาบสองคม'"/>
    <meta property="og:description" content="นัดสำคัญคัดบอลโลก 'โค้ชซิโก้' ชี้ 'เวียดนาม' กำลังฮึกเหิมสุดขีด ไม่มีกลัวไทยอีกแล้ว แต่เชื่ออาจเป็นผลดีกับ 'ช้างศึก' หากทีมดาวทองคึกเกินพิกัด จนประมาทเปิดหน้ามาลุย จะเข้าทางทีมไทย ระบุต้องเร่งฟื้นสภาพจิตใจ ยังเชื่อมั่นบุกไปชนะได้ ขณะที่ 'นิชิโนะ' นำทีมบุกถิ่นญวนแล้ว"/>
  </head>
  <body>
    <article>
      <h1>'ซิโก้'เชื่อ'เวียดนาม'กำลังห้าวจัด อาจจะเป็น'ดาบสองคม'</h1>
      <address>
        <time datetime="2019-11-17T04:06:00+00:00">17 Nov 2019, 04:06</time>
      </address>
      <p>
        <b>นัดสำคัญคัดบอลโลก "โค้ชซิโก้" ชี้ "เวียดนาม" กำลังฮึกเหิมสุดขีด ไม่มีกลัวไทยอีกแล้ว แต่เชื่ออาจเป็นผลดีกับ "ช้างศึก" หากทีมดาวทองคึกเกินพิกัด จนประมาทเปิดหน้ามาลุย จะเข้าทางทีมไทย ระบุต้องเร่งฟื้นสภาพจิตใจ ยังเชื่อมั่นบุกไปชนะได้ ขณะที่ "นิชิโนะ" นำทีมบุกถิ่นญวนแล้ว</b>
      </p>
      <p>"ช้างศึก" ทีมฟุตบอลชาติไทย อยู่ในช่วงแข่งขันฟุตบอลโลก 2022 รอบคัดเลือก โซนเอเชีย รอบ 2 กลุ่ม G โดยหลังจากเตะนัดที่ 4 บุกไปแพ้มาเลเซีย 1-2 เมื่อวันที่ 14 พ.ย. ทำให้สถานการณ์ในกลุ่มนี้ ผ่าน 4 นัด เวียดนาม 10 แต้ม นำจ่าฝูง ตามด้วย ไทย 7 แต้ม, สหรัฐอาหรับเอมิเรตส์(ยูเออี) กับ มาเลเซีย 6 แต้ม และ อินโดนีเซีย ไม่มีแต้ม นัดต่อไปวันที่ 19 พ.ย.ไทย เยือน เวียดนาม ที่มีดิงห์สเตเดียม เตะเวลาไทย 20.00 น. และ มาเลเซีย พบ อินโดนีเซีย<br/><br/>คู่นี้เจอกันเกมแรกของการคัดบอลโลก เสมอ 0-0 ที่สนามกีฬาภายในมหาวิทยาลัยธรรมศาสตร์ ศูนย์รังสิต และการเจอกันในฟุตบอลชิงถ้วยพระราชทานคิงส์คัพ เมื่อเดือน มิ.ย. เวียดนาม บุกมาชนะไทย 1-0 ที่ จ.บุรีรัมย์<br/><br/>สำหรับ ช้างศึก-ดาวทอง ในฟุตบอลโลกรอบคัดเลือกหนก่อน ก็มาอยู่ร่วมกลุ่มเดียวกันในรอบ 2 แข่งเมื่อปี 2015 นัดแรกไทยเปิดบ้านชนะ 1-0 ก่อนที่เกมที่ฮานอย ช้างศึกระเบิดฟอร์มถล่ม 3-0 โดยทีมชุดนั้น คุมโดย "ซิโก้" เกียรติศักดิ์ เสนาเมือง</p>
      <figure>
        <img src="https://www.dailynews.co.th/admin/upload/20191117/news_vVpozZMiiZ111403_533.jpg?v=20191117168?v=2848"/>
      </figure>
      <p>ผู้สื่อข่าวเดลินิวส์ สอบถามความเห็นถึงการเจอเวียดนามกับทางโค้ชซิโก้ ซึ่งอดีตศูนย์หน้าจอมตีลังกา กล่าวว่า นักเตะทีมชาติไทยชุดที่ตนคุมทีมไปถล่มเวียดนาม กับชุดปัจจุบัน ค่อนข้างต่างกัน ชุดที่แล้วได้อยู่ร่วมกันมาหลายปี ตั้งแต่ซีเกมส์ 2013 ที่เมียนมา จนระบบลงตัว แถมตอนนั้นเวียดนามยังมีความหวาดกลัวไทยอยู่ด้วย แต่ทีมปัจจุบันเหมือนน้ำใหม่ มีนักเตะดาวรุ่ง ขึ้นมารวมกับชุดเดิม<br/><br/>โค้ชซิโก้ กล่าวต่อว่า ในส่วนของทีมเวียดนามก็พัฒนาขึ้น อันดับโลกแซงไทย แล้วยังได้แชมป์เอเอฟเอฟซูซูกิคัพ ทำให้จะฮึกเหิมเต็มที่ ยิ่งการเล่นในบ้านด้วย มีแฟนหนุนหลัง บอกได้เลยว่าวันนี้เวียดนามไม่กลัวไทยแล้ว</p>
      <figure>
        <img src="https://www.dailynews.co.th/admin/upload/20191117/news_fKwoAYvwtx111402_533.jpg?v=20191117168?v=4397"/>
      </figure>
      <p>"โมเมนตัมเปลี่ยนไปแล้ว เวียดนามเขามั่นใจมาก ยิ่งฮึกเหิม ยิ่งบ้าบิ่น อยากชนะไทย เพราะในรายการเอเอฟเอฟ เขาไม่ได้เจอเรา ส่วนนัดแรกที่ ม.ธรรมศาสตร์ ก็ไม่ชนะ เชื่อว่าจะหมายมั่นปั้นมือจะชนะไทยให้ได้ แต่เรื่องนี้อาจจะเป็นข้อดีของไทย เพราะความฮึกเหิม ความมั่นใจของเวียดนาม อาจกลายเป็นความประมาทเรา เปิดเกมรุกเข้าใส่ ซึ่งนั่นจะทำให้ทีมไทยวางกลยุทธ์ง่ายขึ้น"<br/><br/>อดีตกุนซือทีมชาติไทย กล่าวด้วยว่า ก่อนไปแข่งคัดบอลโลกนัดที่ 4-5 ไทยหมายมั่นปั้นมือจะคว้า 6 แต้มจากมาเลเซีย และเวียดนามให้ได้ ทว่าตอนนี้พลาดท่าแพ้ มาเลเซีย ไปแล้ว แต่นั่นไม่ได้หมายความว่าจะแพ้ เวียดนาม ด้วย ถ้าไม่ได้ 6 แต้ม ก็ต้องพยายามให้ได้ 3 แต้ม ตอนนี้สิ่งสำคัญคือสภาพจิตใจของนักฟุตบอล ที่ต้องเรียกกลับมาโดยเร็ว ส่วนตัวยังเชื่อว่าหากเข้าฟอร์ม ขุนพลช้างศึกก็มีโอกาสไม่น้อยที่จะบุกชนะเวียดนาม.<br/><br/> </p>
    </article>
  </body>
</html>