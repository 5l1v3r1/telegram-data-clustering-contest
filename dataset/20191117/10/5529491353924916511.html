<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/salute/influenza-settimane-casa-aifa-3118011/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-17T10:06:32+00:00"/>
    <meta property="og:title" content="Influenza, nelle ultime 4 settimane a casa 341.000 italiani. L’Aifa: “Ecco come difendersi”"/>
    <meta property="og:description" content="ROMA – Per l’influenza nelle ultime quattro settimane sono rimasti a letto 341.000 italiani. Non è ancora un’epidemia, ma l’influenza ha iniziato quest’anno veloce la corsa: in meno di un mese di sorveglianza sono state 341.000 le persone allettate dal virus in Italia, soprattutto bimbi, di cui 119.000 solo la settimana passata. Questi i numeri pubblicati dell’ultimo bollettino Influnet, pubblicato dall’Istituto superiore di sanità (Iss).Malattie trasmesse dalle zanzare, aumentano i casi in ItaliaDieta Sirt, come funziona e quali sono i cibi ammessi Durante la quarantacinquesima settimana del 2019 (28 ottobre – 3 novembre 2019), ovvero la quarta dall’inizio della sorveglianza per la stagione in corso – si legge nel bollettino – l’incidenza totale è pari a 1,97 casi per mille assistiti, ma nella fascia di età 0-4 anni arriva a 3,91 casi per mille assistiti. In tutto 794 medici sentinella hanno inviato dati relativi alla frequenza di sindromi influenzali tra i propri assistiti. In quasi tutte le Regioni l’incidenza…"/>
  </head>
  <body>
    <article>
      <h1>Influenza, nelle ultime 4 settimane a casa 341.000 italiani. L’Aifa: “Ecco come difendersi”</h1>
      <address><time datetime="2019-11-17T10:06:32+00:00">17 Nov 2019, 10:06</time> by <a rel="author">Redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/influenza_ansa.jpg"/>
        <figcaption>Influenza (foto d’archivio Ansa)</figcaption>
      </figure>
      <p>ROMA – Per <a href="https://www.blitzquotidiano.it/salute/influenza-piu-forte-6-milioni-virus-3105467/">l’influenza</a> nelle ultime quattro settimane sono rimasti a letto 341.000 italiani.</p>
      <p>Non è ancora un’epidemia, ma l’influenza ha iniziato quest’anno veloce la corsa: in meno di un mese di sorveglianza sono state 341.000 le persone allettate dal virus in Italia, soprattutto bimbi, di cui 119.000 solo la settimana passata. Questi i numeri pubblicati dell’ultimo bollettino Influnet, pubblicato dall’Istituto superiore di sanità (Iss).</p>
      <figure>
        <a href="https://www.blitzquotidiano.it/salute/malattie-trasmesse-zanzare-aumentano-casi-3117693/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/salute/malattie-trasmesse-zanzare-aumentano-casi-3117693/">
          <img src="https://static.blitzquotidiano.it/wp/wp-content/uploads/2019/11/zanzara-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/salute/malattie-trasmesse-zanzare-aumentano-casi-3117693/">Malattie trasmesse dalle zanzare, aumentano i casi in Italia</a>
      </h3>
      <figure>
        <a href="https://www.blitzquotidiano.it/salute/dieta-sirt-come-funziona-3117632/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/salute/dieta-sirt-come-funziona-3117632/">
          <img src="https://static.blitzquotidiano.it/wp/wp-content/uploads/2019/11/sirt-dieta-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/salute/dieta-sirt-come-funziona-3117632/">Dieta Sirt, come funziona e quali sono i cibi ammessi</a>
      </h3>
      <p>Durante la quarantacinquesima settimana del 2019 (28 ottobre – 3 novembre 2019), ovvero la quarta dall’inizio della sorveglianza per la stagione in corso – si legge nel bollettino – l’incidenza totale è pari a 1,97 casi per mille assistiti, ma nella fascia di età 0-4 anni arriva a 3,91 casi per mille assistiti. In tutto 794 medici sentinella hanno inviato dati relativi alla frequenza di sindromi influenzali tra i propri assistiti. In quasi tutte le Regioni l’incidenza è sotto la soglia basale ma “quella osservata in alcune regioni è fortemente influenzata dal ristretto numero di medici e pediatri che hanno inviato, al momento, i loro dati”.</p>
      <h3>Come difendersi?</h3>
      <p>“Attenzione ai malanni di stagione e combatti con noi contro le fake news. Sui vaccini segui le indicazioni di Agenzia italiana del farmaco (Aifa), ministero della Salute e Istituto Superiore di Sanità”. Lo afferma l’Aifa in un post su Facebook.</p>
      <p>“È in corso, come ogni anno, la campagna informativa antinfluenzale. Le principali raccomandazioni per proteggere se stessi e gli altri dall’influenza e dalle sue conseguenze – spiega l’Aifa – sono, oltre a vaccinarsi, lavare di frequente e accuratamente le mani, utilizzare un fazzoletto quando si starnutisce o tossisce per limitare la diffusione del virus, arieggiare spesso gli ambienti chiusi. Inoltre, non ricorrere agli antibiotici in caso di influenza”.</p>
      <p>La vaccinazione, ricorda l’Aifa, è raccomandata e gratuita per le fasce della popolazione più a rischio, ma tutti i cittadini possono decidere di farla acquistando il vaccino antinfluenzale in farmacia. La composizione di tutti i vaccini influenzali per la stagione 2019-2020 segue le raccomandazioni dell’Organizzazione Mondiale della Sanità (OMS) e del Comitato per i Medicinali per Uso umano (CHMP) dell’Agenzia Europea per i Medicinali (EMA). L’elenco dei vaccini autorizzati per la stagione 2019-2020 è disponibile sul sito Aifa.</p>
      <p>L’Agenzia del farmaco invita inoltre a fare attenzione alle fake news: “Soprattutto sui social – avverte – trovano spazio notizie false o parziali che mettono a repentaglio la salute dei cittadini. Nel caso di dubbi rivolgiti senza esitare al tuo medico e alle Istituzioni che tutelano la salute pubblica”.</p>
      <p>Fonte: Ansa.</p>
    </article>
  </body>
</html>