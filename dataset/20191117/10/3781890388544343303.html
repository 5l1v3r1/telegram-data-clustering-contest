<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742130"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T10:41:00+00:00"/>
    <meta property="og:title" content="หนุนคนไทยใช้รถพลังงานไฟฟ้าลดมลพิษ"/>
    <meta property="og:description" content="“เด็กพปชร.”หนุนคนไทยใช้รถยนต์พลังงานไฟฟ้าลดมลพิษอย่างถาวร วอนรัฐบาลเร่งออกนโยบายร่วมสนับสนุนเปลี่ยนไปใช้รถพลังงานสะอาด"/>
  </head>
  <body>
    <article>
      <h1>หนุนคนไทยใช้รถพลังงานไฟฟ้าลดมลพิษ</h1>
      <address>
        <time datetime="2019-11-17T10:41:00+00:00">17 Nov 2019, 10:41</time>
      </address>
      <p>
        <b>“เด็กพปชร.”หนุนคนไทยใช้รถยนต์พลังงานไฟฟ้าลดมลพิษอย่างถาวร วอนรัฐบาลเร่งออกนโยบายร่วมสนับสนุนเปลี่ยนไปใช้รถพลังงานสะอาด</b>
      </p>
      <p>เมื่อวันที่  17 พ.ย. น.ส.ภาดาท์ วรกานนนท์ ส.ส.กรุงเทพ พรรคพลังประชารัฐ (พปชร.) เปิดเผยว่า สืบเนื่องจากปัญหามลพิษในประเทศไทย ที่เริ่มมีความรุนแรงเพิ่มมากขึ้นเรื่อยๆ อาทิ ปัญหาปริมาณฝุ่นละออง PM 2.5 เกินค่ามาตรฐาน เป็นต้น ซึ่งในการประชุมสภาผู้แทนราษฎรที่ผ่านมา ตนได้มีโอกาสขอหารือถึงสภาพปัญหาที่เกิดขึ้นเพื่อนำเสนอไปถึงรัฐบาล ในการแก้ปัญหามลพิษระยะยาว เพื่อขอให้รัฐบาลโดยกระทรวงพลังงานและกระทรวงการคลัง พิจารณานโยบายให้เงินสนับสนุนให้คนเปลี่ยนจากใช้รถดีเซลมาเป็นรถพลังงานสะอาดหรืออีวี (รถไฟฟ้า) เพื่อลดปัญหามลพิษฝุ่น PM 2.5 อย่างถาวร ซึ่งไม่ใช่เงินที่นำมาใช้อย่างฟุ่มเฟือยหรือเป็นโครงการประชานิยม ซึ่งขณะนี้มีหลายประเทศ ทั้งประเทศจีนและประเทศในทวีปยุโรป รัฐบาลจะให้เงินส่วนหนึ่งในการสนับสนุนประชาชนเปลี่ยนมาใช้รถพลังงานไฟฟ้า เนื่องจากรถพลังงานไฟฟ้ายังมีหลายส่วนที่ต้องนำเข้า ทำให้มีภาษีนำเข้า ภาษีแบตเตอรี่มีราคาแพง ส่งผลให้ประชาชนยังจับต้องไม่ได้  <br/><br/>น.ส.ภาดาท์ กล่าวต่อว่า ตนจึงอยากให้รัฐบาลพิจารณาเรื่องดังกล่าว โดยแบ่งเป็น 2 กลุ่ม คือ 1.กลุ่มรถโดยสารสาธารณะ เช่น รถเมล์ รถแท๊กซี่ รถตู้  รถตุ๊กตุ๊ก รถจักรยานยนต์ เป็นต้น อยากจะให้รัฐบาลสั่งการลงไปเพื่อวางแผนให้คนกลุ่มนี้เปลี่ยนมาเป็นรถพลังงานโดยเร็วที่สุด และ 2.กลุ่มรถโดยสารส่วนบุคคล อยากให้รัฐบาลเร่งออกนโยบายเงินสนับสนุนและแรงจูงใจ เพื่อเปลี่ยนมาใช้รถพลังงานสะอาดให้ได้มากที่สุด.</p>
    </article>
  </body>
</html>