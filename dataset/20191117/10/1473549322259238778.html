<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/teksas-kim-kardashian-wspierala-rodneya-reeda-ktoremu-odroczono-kare-smierci,986062.html"/>
    <meta property="og:site_name" content="TVN24"/>
    <meta property="article:published_time" content="2019-11-17T10:51:50+00:00"/>
    <meta property="og:title" content="Wstrzymany wyrok śmierci, na sali rozpraw Kim Kardashian"/>
    <meta property="og:description" content="Sąd apelacyjny w Teksasie wstrzymał w piątek zapowiedzianą na najbliższą środę egzekucję 51-letniego Rodneya Reeda, skazanego na karę śmierci za zabójstwo kochanki. Jedną ze wspierających go osób b..."/>
  </head>
  <body>
    <article>
      <h1>Wstrzymany wyrok śmierci, na sali rozpraw Kim Kardashian</h1>
      <address><time datetime="2019-11-17T10:51:50+00:00">17 Nov 2019, 10:51</time> by <a rel="author">mjz/tr</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/21517953-2316-4ddc-9059-4edd3af37a3f-480p.mp4"/>
        <figcaption>Rodney Reed otrzymał wsparcie m.in. od członków Kongresu USA<cite>Foto: Shutterstock, Instagram/@kimkardashian | Video: ENEX, Texas Department of Criminal Justice</cite></figcaption>
      </figure>
      <h3>Sąd apelacyjny w Teksasie wstrzymał w piątek zapowiedzianą na najbliższą środę egzekucję 51-letniego Rodneya Reeda, skazanego na karę śmierci za zabójstwo kochanki. Jedną ze wspierających go osób była celebrytka Kim Kardashian. "Słowa nie mogą opisać ulgi i nadziei, która ogarnęła salę w tym momencie" - napisała w mediach społecznościowych, opisując sytuację, w której sąd ogłaszał decyzję.</h3>
      <p>Rodney Reed był skazany na karę śmierci za zabójstwo w 1996 roku 19-letniej kochanki. <a href="https://www.tvn24.pl/wiadomosci-ze-swiata,2/teksas-sad-wstrzymal-egzekucje-skazanego-za-morderstwo-kochanki,985900.html">Sąd odroczył egzekucję i przesłał jego sprawę do ponownego rozpoznania przez sąd niższej instancji.</a> Mają być zbadane poszlaki wskazujące, że oskarżyciele zaprezentowali fałszywe zeznania świadków i ukryli niektóre dowody przemawiające na korzyść oskarżonego. Sam Reed konsekwentnie utrzymuje, że jest niewinny.</p>
      <related>
        <a href="https://www.tvn24.pl/wiadomosci-ze-swiata,2/skazany-za-zabojstwo-mial-zginac-od-zastrzyku-egzekucje-wstrzymano-piec-dni-przed-wykonaniem,985900.html"/>
      </related>
      <p>W internecie umieszczono petycję o uwolnienie Reeda (Freerodneyreed.com), którą podpisało prawie 3 mln osób. Podpis pod nią złożyli także celebryci, m.in. Beyonce, Oprah Winfrey czy Kim Kardashian.</p>
      <h3>"Słowa nie mogą opisać ulgi i nadziei"</h3>
      <p>Ta ostatnia opublikowała w sobotę na swoim profilu na Instagramie wpis, w którym odnosi się do sytuacji Reeda. Poinformowała w nim, że była obecna na sali rozpraw, kiedy sąd ogłaszał decyzję o wstrzymaniu wykonania kary śmierci. "Słowa nie mogą opisać ulgi i nadziei, która ogarnęła salę w tym momencie" - stwierdziła.</p>
      <p>"Ta nadzieja budziła się w ciągu ostatnich kilku tygodni wokół sprawy Rodneya. Widzieliśmy demokratów i republikanów. Widzieliśmy, jak oddolni działacze i prawodawcy łączą siły. Słyszeliśmy, jak mówią o tym ludzie na całym świecie. A wszystko to z powodu głębokiego przekonania, że każdy mężczyzna lub kobieta oskarżeni o przestępstwo - szczególnie karane śmiercią - zasługuje na szansę przedstawienia wszystkich dostępnych dowodów" - napisała Kardashian.<br/><br/>"Jestem tak bardzo wdzięczna za zaangażowanie wszystkich, którzy wyrazili swoje wsparcie" - dodała celebrytka.</p>
      <figure>
        <embed-post data-src="https://www.instagram.com/p/B45-_kKA3ux" data-service="Instagram"/>
      </figure>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/c54441c8-4cb8-46da-be4d-d23167860954.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Kara śmierci w USA<cite>Źródło: PAP/Adam Ziemienowicz</cite></figcaption>
      </figure>
    </article>
  </body>
</html>