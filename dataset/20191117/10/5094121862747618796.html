<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/symbol-svobody-predsedove-opozicnich-stran-uctili-havlovu-pamatku-20191117.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T10:18:00+00:00"/>
    <meta property="og:title" content="Symbol svobody. Předsedové opozičních stran uctili Havlovu památku"/>
    <meta property="og:description" content="Předsedové TOP 09, ODS, KDU-ČSL a Starostů a nezávislých uctili dnes ráno u hrobu bývalého prezidenta Václava Havla na pražských Vinohradech jeho památku a zahájili tak své oslavy 30letého výročí od revoluce. Posledních tři dekády označili za nejšťastnější období. Sobotní demonstraci proti současnému premiérovi Andreji Babišovi podporují, jejich strany jsou otevřené novým členům, jak je k tomu vyzvala iniciativa Milion chvilek pro demokracii."/>
  </head>
  <body>
    <article>
      <h1>Symbol svobody. Předsedové opozičních stran uctili Havlovu památku</h1>
      <address><time datetime="2019-11-17T10:18:00+00:00">17 Nov 2019, 10:18</time> by <a rel="author">ČTK</a></address>
      <p>"Jsem přesvědčený, že současná situace je mnohem lepší, úplně odlišná od komunistické totality," řekl předseda TOP 09 Jiří Pospíšil. Podle něj má ČR některé problémy, lidé například můžou nesouhlasit s politikou Babiše nebo prezidenta Miloše Zemana. "Ale už jen to, že můžeme s našimi politickými konkurenty nesouhlasit a vyjadřovat politické názory je důkazem, že žijeme ve zcela jiné době, než byl režim před rokem 1989. Doba je zcela jiná, je to doba největšího rozvoje naší země," dodal.</p>
      <figure>
        <img src="https://g.denik.cz/1/76/p201911170761901_denik-150-3x2.jpg"/>
      </figure>
      <aside>
        <a href="https://www.denik.cz/z_domova/cesko-vyroci-sametova-revoluce-listopad-1989-pripominky-akce-20191117.html">ON-LINE: Česko vzpomínalo na revoluci. Na Václavském náměstí znovu cinkaly klíče Přečíst článek ›</a>
      </aside>
      <p>Havel je pak pro něj největší osobností. "Je symbolem návratu svobody a demokracie do Československa. Je to člověk, který bojoval za hodnoty, ač věděl, že třeba bude kvůli nim uvězněn. Byl ochoten kvůli ideálům trpět a takových osobností náš národ moc nemá," uvedl Pospíšil.</p>
      <h3>Důvod k oslavám</h3>
      <p>Také podle předsedy Starostů Víta Rakušana je důvod k oslavám. "Slavíme nejšťastnější období tohoto národa. Třicet let, kdy nás nikdo neomezuje, kdy nemusíme zrazovat své svědomí, nemusíme zrazovat své kamarády, můžeme se angažovat, můžeme pro tuto společnost něco dělat," uvedl.</p>
      <figure>
        <img src="https://g.denik.cz/1/16/za-piskotu-protestujicich-babis-rano-polozil-kvetinu-na-narodni_denik-150-3x2.jpg"/>
      </figure>
      <aside>
        <a href="https://www.denik.cz/z_domova/buresi-ani-to-nezkousej-babis-dorazil-na-narodni-tridu-lide-ho-vypiskali-20191117.html">Politici přišli položit květiny na Národní třídu. Pískalo se na Babiše i ČSSD Přečíst článek ›</a>
      </aside>
      <p>Předsedové se také vyjádřili k sobotní demonstraci. Vesměs neočekávají, že by Babiš prodal Agrofert nebo odvolal ministryni spravedlnosti Marii Benešovou. "Proto říkám, že jediná věc, jak změnit situaci v ČR, jsou volby," uzavřel předseda ODS Petr Fiala.</p>
    </article>
  </body>
</html>