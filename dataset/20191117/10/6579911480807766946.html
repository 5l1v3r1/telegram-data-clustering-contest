<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23495836-euro-2020-preliminarii-16-echipe-calificate-inaintea-ultimei-etape-patru-locuri-ramase.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T10:27:00+00:00"/>
    <meta property="og:title" content="​Euro 2020, preliminarii: 16 echipe calificate înaintea ultimei etape, patru locuri rămase"/>
    <meta property="og:description" content="Înaintea ultimei etape a preliminariilor Euro-2020, 16 echipe şi-au obţinut biletele pentru turneul final, însă nu toate ştiu de pe ce loc s-au calificat. Mai sunt disponibile din"/>
  </head>
  <body>
    <article>
      <h1>​Euro 2020, preliminarii: 16 echipe calificate înaintea ultimei etape, patru locuri rămase</h1>
      <address><time datetime="2019-11-17T10:27:00+00:00">17 Nov 2019, 10:27</time> by <a rel="author">Silviu Dumitru</a></address>
      <p><b>​Înaintea ultimei etape a preliminariilor Euro-2020, 16 echipe şi-au obţinut biletele pentru turneul final, însă nu toate ştiu de pe ce loc s-au calificat. Mai sunt disponibile din preliminarii patru locuri. Portugalia este favorită să meargă mai departe, în timp ce Grupa D, unde nu se ştie nicio formaţie calificată, şi Grupa E programează meciuri "fierbinţi". Ultima etapă a preliminariilor începe duminică. România are ca ultimă şansă de calificare câştigarea play-off-ului din Liga Naţiunilor, din martie 2020, potrivit News.ro.</b><br/><br/><b/><b>În acest moment, situaţia din fiecare grupă este următoarea:<br/></b><b><br/></b><b>Grupa A:</b> Anglia şi Cehia sunt calificate în această ordine la turneul final;<br/><br/><b>Grupa B:</b> Ucraina este calificată de pe locul I, Portgalia are de îndeplinit o formalitate pentru a merge la turneul final de pe locul 2, respectiv să învingă duminică, în Luxemburg. Serbia are o şansă în cazul în care portughezii nu câştigă, dacă elevii antrenaţi de Ljubisa Tumbakovici se impun acasă, tot duminică, în faţa Ucrainei;<br/><b><br/></b><b>Grupa C: </b>Germania şi Olanda sunt calificate şi ocupă locul I, respectiv al doilea. Ordinea finală va fi stabilită de meciurile de marţi, Olanda (locul 2, cu 16 puncte) - Estonia şi Germania (locul I, cu 18 puncte) - Irlanda de Nord;<br/><br/><b>Grupa D:</b> În această grupă totul se joacă în ultima etapă, programată luni. Danemarca, locul I, cu 15 puncte, evoluează, în deplasare, în Irlanda (locul 3, cu 12 puncte), iar Elveţia, locul 2, cu 14 puncte, în Gibraltar;<br/><br/><b>Grupa E: </b>Croaţia este calificată, de pe primul loc. A doua echipă calificată va fi cunoscută după meciurile de marţi: Ţara Galilor (locul 3, cu 11 puncte) - Ungaria (locul 2, cu 12 puncte) şi Slovacia (locul 4, cu 10 puncte) - Azerbaidjan. Un egal în primul meci şi o victorie a slovacilor i-ar duce pe ultimii la Euro-2020. Altfel, oricine câştigă prima partidă se duce la CE;<br/><b><br/></b><b>Grupa F: </b>Grupa României, din care au obţinut calificarea în ordine Spania şi Suedia;<br/><br/><b>Grupa G:</b> Polonia şi Austria s-au calificat în această ordine;<br/><b><br/></b><b>Grupa H:</b> Franţa şi Turcia au obţinut deja biletele pentru Euro-2020. Ordinea va fi stabilită după partidele Albania - Franţa (locul I, cu 22 de puncte) şi Andorra - Turcia (locul 2, cu 20 de puncte);<br/><br/><b>Grupa I: </b>Belgia şi Rusia sunt califcate în această ordine;<br/><br/><b>Grupa J:</b> Italia şi Finlanda s-au calificat în această ordine.<br/><br/>România a ratat accederea la turneul final la care organizează meciuri după ce a fost învinsă, vineri, pe teren propriu, de Suedia. Însă tricolorii mai au o şansă de calificare din play-off-ul Ligii Europa.<br/><b><br/></b><b>Acum, echipele din play-off sunt următoarele:<br/></b><b><br/></b><b>Divizia A: Islanda, Bulgaria/Israel/România*</b>, Ţara Galilor/Slovacia/Irlanda/<b>Irlanda de Nord**</b>;<br/><br/><b>Divizia B:</b> <b>Bosnia-Herţegovina</b>, Ţara Galilor/Slovacia/Irlanda/<b>Irlanda de Nord**;<br/></b><br/><b>Divizia C: Scoţia, Norvegia</b>, Serbia, <b>Bulgaria/Israel/Romania*;<br/></b><br/><b>Divizia D: Georgia, Macedonia, Kosovo, Belarus.<br/></b><br/><b>Echipele bolduite sunt sigure de participarea în play-off.<br/></b><br/>(*) Două echipe dintre Bulgaria, Israel şi România vor merge, în urma unei trageri la sorţi, în Divizia A, iar a treia va rămâne în Divizia C.<br/><br/>(**) La fel ca în situaţia de mai sus, o echipă dintre Ţara Galilor, Slovacia, Irlanda şi Irlanda de Nord va merge, prin tragere la sorţi, în Divizia A, iar trei vor rămâne în Divizia B.<br/><br/>În semifinale, echipa cel mai bine clasată din fiecare divizie va juca, acasă, împotriva celei de-a patra echipe, iar formaţiile de pe locurile 2 şi 3 vor evolua pe terenul celei de pe poziţia secundă. Învingătoarele vor juca finala, locul, acasă sau în deplasare, fiind stabilt prin targere la sorţi.<br/><br/>Astfel, în play-off-ul Diviziei A, România va întâlni Islanda, în deplasare. Dacă tricolorii înving, ar urma o finală cu Bulgaria, Israel, Ungaria din Divizia C sau Irlanda de Nord, Irlanda, Danemarca, Slovacia, Ţara Galilor, în funcţie de cine va obţine calificarea directă şi de cine se va impune în semifinala a doua a barajului.<br/><br/>În play-off-ul Diviziei C, România ar juca în Scoţia, iar apoi, în cazul unui succes, împotriva învingătoarei dintre Norvegia şi probabil Serbia.<br/><br/>Tragerea la sorţi a semifinalelor play-off-ului Ligii Naţiunilor va avea loc vineri. Meciurile sunt la 26 martie 2020, semifinalele, şi la 31 martie, finalele.</p>
    </article>
  </body>
</html>