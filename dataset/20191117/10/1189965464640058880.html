<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259546/apokalypsi-new-york-times-pos-i-kina-organonei-ti-maziki-fylakisi-moysoylmanon-se-stratopeda"/>
    <meta property="og:site_name" content="LiFO"/>
    <meta property="article:published_time" content="2019-11-17T10:13:00+00:00"/>
    <meta property="og:title" content="Αποκάλυψη New York Times: Πώς η Κίνα οργανώνει τη μαζική φυλάκιση Μουσουλμάνων σε στρατόπεδα"/>
    <meta property="og:description" content="Η μαζική επιχείρηση φυλάκισης Μουσουλμάνων της Κίνας αποκαλύπτεται για πρώτη φορά σε απόρρητα έγγραφα που δημοσίευσαν οι ΝΥΤ"/>
  </head>
  <body>
    <article>
      <h1>Αποκάλυψη New York Times: Πώς η Κίνα οργανώνει τη μαζική φυλάκιση Μουσουλμάνων σε στρατόπεδα</h1>
      <h2>Η μαζική επιχείρηση φυλάκισης Μουσουλμάνων της Κίνας αποκαλύπτεται για πρώτη φορά σε απόρρητα έγγραφα που δημοσίευσαν οι ΝΥΤ</h2>
      <address><time datetime="2019-11-17T10:13:00+00:00">17 Nov 2019, 10:13</time> by <a rel="author">LIFOTEAM</a></address>
      <p>
        <b>Μία από τις μεγαλύτερες διαρροές πληροφοριών στην ιστορία της <a href="https://www.lifo.gr/tags/%CE%9A%CE%AF%CE%BD%CE%B1">Κίνας, </a>που δημοσιεύθηκε το Σάββατο από την εφημερίδα <a href="https://www.lifo.gr/tags/New+York+Times">The New York Times</a>, αποκαλύπτει λεπτομερώς τους τρόπους με τους οποίους η χώρα φυλάκισε μαζικά σε στρατόπεδα, μια μουσουλμανική μειονοτική ομάδα.</b>
      </p>
      <p>Τα έγγραφα αποκαλύπτουν επίσης τις εντολές για τον τρόπο επικοινωνίας των κινέζων αξιωματούχων με τα παιδιά όσων φυλακίστηκαν και τον βαθμό στον οποίο ο πρόεδρος Σι Τζινπίνγκ συμμετείχε στη διαμόρφωση της σκληρής πολιτικής και δημιουργίας των στρατοπέδων.</p>
      <p>Με πάνω από ένα εκατομμύριο ανθρώπους έγκλειστους σε στρατόπεδα στη δυτική Κίνα, το κυβερνών κόμμα αρχίζει να βιώνει κάποιες ρωγμές στην αδιαπέραστη «βιτρίνα» του, σημειώνει η εφημερίδα. Τα έγγραφα ήρθαν στο φως από ένα μέλος του κινεζικού καθεστώτος που ζήτησε ανωνυμία και εξέφρασε την ελπίδα ότι η αποκάλυψή τους θα εμποδίσει τους ηγέτες να ξεφύγουν από την ευθύνη για τις μαζικές κρατήσεις.</p>
      <p>Τα στρατόπεδα, τα οποία ξεκίνησαν να λειτουργούν το 2016, χαρακτηρίστηκαν ως η απάντηση της Κίνας στην καταπολέμηση του ισλαμικού εξτρεμισμού. Η κυβέρνηση όμως προσπαθεί να απαντήσει στη διεθνή κριτική χαρακτηρίζοντάς τα ως «κέντρα κατάρτισης θέσεων εργασίας». Οι καταγγελίες για τα κέντρα κράτησης είναι αρκετές και ανησυχητικές ως προς το ρόλο τους, ωστόσο, οι απτές αποδείξεις για την πρακτική της Κίνας ήταν πολύ περιορισμένες μέχρι τώρα.</p>
      <figure>
        <img src="https://www.lifo.gr/uploads/image/1568651/proedros_kinas_1.jpg"/>
        <figcaption>Η εμμονή του Σι Τζινπίνγκ για την τρομοκρατία γέννησε τα στρατόπεδα</figcaption>
      </figure>
      <p>
        <b>Ο εμμονικός πρόεδρος</b>
      </p>
      <p>Η εφημερίδα δημοσίευσε εκατοντάδες σελίδες απόρρητων εγγράφων που ρίχνουν φως στην υπόθεση και μεταξύ άλλων υποστηρίζουν πως ο πρόεδρος Σι Τζινπίνγκ πίεσε το κόμμα να χρησιμοποιήσει τα «όργανα της δικτατορίας» για να κλείσει εκατομμύρια μουσουλμάνους Ουιγούρους, στα στρατόπεδα στη δυτική Κίνα. Ο πρόεδρος σε ομιλίες του με αξιωματούχους, ανέφερε τον πόλεμο των Ηνωμένων Πολιτειών για τρομοκρατία μετά την 11η Σεπτεμβρίου, ως παράδειγμα για τον περιορισμό των πολιτικών ελευθεριών.</p>
      <p>Τα όσα φέρεται να αναφέρει ο κινέζος πρόεδρος στα έγγραφα, δείχνουν έναν άνθρωπο με εμμονή με τρομοκρατία μετά από μια επίθεση μαχητών Ουιγούρων, με 31 νεκρούς το 2014 σε ένα σιδηροδρομικό σταθμό. Ο Τζινπίνγκ πίεσε ώστε να μην δείξουν «κανένα απολύτως έλεος» στην προσπάθειά του να τερματίσει την τρομοκρατία. Τα έγγραφα δεν δείχνουν ωστόσο ότι διέταξε άμεσα τα κέντρα κράτησης. Αλλά, η σκληρή του ρητορική, σε συνδυασμό με τρομοκρατικές επιθέσεις στο εξωτερικό, τροφοδότησαν τις τοξικές πεποιθήσεις ότι οι μειονοτικές κοινότητες θα μπορούσαν να εξαλειφθούν και να περιοριστούν, σημειώνουν οι The New York Times.</p>
      <p>Οι Ουιγούροι και άλλες εθνοτικές μειονοτικές ομάδες απαρτίζουν εκατομμύρια ανθρώπους στην αγροτική δυτική Κίνα, η οποία έχει σύνορα με χώρες όπως το Πακιστάν και το Αφγανιστάν, όπου οι περισσότεροι είναι οι μουσουλμάνοι. Οι Ουιγούροι είναι η μεγαλύτερη εθνοτική ομάδα, μιλάνε διαφορετική γλώσσα και είναι στο στόχαστρο της κινεζικής κυβέρνησης εδώ και πολύ καιρό. Τα έγγραφα δείχνουν πως στο στόχαστρο μπήκαν δεκάδες σημάδια για να επισημάνουν πως όσοι κρατούνται δείχνουν σημάδια ισλαμικού εξτρεμισμού, μερικές από τις οποίες συμπεριλαμβάνουν κοινές πρακτικές των Ουιγούρων όπως η μακριά γενειάδα, ή η προσευχή έξω από τζαμιά.</p>
      <p>
        <b>Οι εντολές για τα παιδιά των φυλακισμένων</b>
      </p>
      <p>Οι NYT δημοσιεύουν έγγραφα που δείχνουν πως οι Κινέζοι αξιωματούχοι έλαβαν οδηγίες για να αντιμετωπίσουν φοιτητές που επέστρεψαν στο σπίτι από τις σχολές τους και έβρισκαν τις οικογένειές τους να λείπουν. Έπρεπε να τους περιμένουν στα σπίτια τους ώστε να μην προλάβουν να αντιδράσουν και να ειπωθεί ότι οι οικογένειές τους δεν είναι εγκληματίες, αλλά ότι δεν μπορούν να εγκαταλείψουν τα στρατόπεδα. Τους εκβίαζαν έμμεσα κάνοντας γνωστό πως κάθε πρόβλημα που θα προκαλούσαν οι φοιτητές, θα μπορούσε να παρατείνει τον εγκλεισμό των οικογενειών τους στα στρατόπεδα και να επηρεάσει τις συνθήκες κράτησής τους, εξασφαλίζοντας έτσι τη σιωπή τους.</p>
      <p>«Είμαστε βέβαιοι ότι θα τους υποστηρίξετε, γιατί αυτό είναι για δικό τους καλό, αλλά και για δικό σας καλό», τους έλεγαν οι αξιωματούχοι. Ωστόσο, ξεχωρίζει στις οδηγίες, το ποια θα έπρεπε να είναι η απάντηση σε φοιτητές που ρωτούν αν οι δικοί τους διέπραξαν κάποιο έγκλημα. Το έγγραφο έδωσε οδηγίες στους αξιωματούχους να αναγνωρίσουν ότι δεν είχαν διαπράξει κάποια εγκληματική πράξη και να τους πουν πως «Η σκέψη τους έχει μολυνθεί και πως η απελευθέρωσή τους είναι δυνατή μόνο όταν αυτός ο "ιός" στο μυαλό τους εξαλειφθεί».</p>
      <p>Οι αξιωματούχοι έπρεπε επίσης να παρουσιάζουν τα στρατόπεδα ως καλύτερο μέρος από κάποια από τα σπίτια των κρατουμένων και να λένε στα μέλη της οικογένειας και τους μαθητές ότι «τα δίδακτρα για την περίοδο σπουδών τους είναι δωρεάν όπως και τα έξοδα διατροφής και διαβίωσης».</p>
      <figure>
        <img src="https://www.lifo.gr/uploads/image/1568649/kina_musulmanoi.jpg"/>
        <figcaption>Όσοι αντιστάθηκαν στο σχέδιο ή φάνηκε να διαφωνούν έγιναν και οι ίδιοι στόχος</figcaption>
      </figure>
      <p>
        <b>Καμία ανυπακοή</b>
      </p>
      <p>Δεν είναι σαφές πόσοι άνθρωποι κρατούνται σήμερα από την κυβέρνηση. Μια ομάδα ακτιβιστών δημοσίευσε πρόσφατα χάρτες που δείχνουν περίπου 465 στρατόπεδα, περισσότερα από όσα πίστευαν πως υπήρχαν μέχρι τώρα.</p>
      <p>Τα στρατόπεδα διαφέρουν από τα στρατόπεδα εργασίας, τις φυλακές και τα στρατόπεδα συγκέντρωσης. Πρώην κρατούμενοι έχουν καταγγείλει ότι αξιωματούχοι έχουν πραγματοποιήσει ιατρικά πειράματα πάνω τους, πως τους ανάγκασαν να τραγουδήσουν τραγούδια προπαγάνδας για να πάρουν φαγητό, αλλά και βιασμούς γυναικών.</p>
      <p>Η καταστολή αντιμετώπισε όμως αμφισβήτηση και αντίσταση από τοπικούς αξιωματούχους που φοβούνταν ότι θα επιδεινώσει τις εθνοτικές εντάσεις και θα καταπνίξει την οικονομική ανάπτυξη. Η ηγεσία της επιχείρησης των στρατοπέδων απάντησε με την εκκαθάριση αξιωματούχων που κρίθηκαν ύποπτοι ότι στέκονται στο δρόμο τους για την επιχείρηση. Τα έγγραφα ρίχνουν φως στην τιμωρία του κόμματος σε έναν αξιωματούχο, τον Wang Yongzhi, ο οποίος δεν συμμορφώθηκε με τις εντολές. Ο Wang απελευθέρωσε με δική του πρωτοβουλία περισσότερους από 7000 ανθρώπους από στρατόπεδα στο Xinjiang υπό τον φόβο πως ο εγκλεισμός τόσων ανθρώπων θα έφερνε συγκρούσεις. Ο αξιωματούχος κρίθηκε ένοχος πως παράκουσε τις εντολές, ανακρίθηκε και απομακρύνθηκε από τη θέση του.</p>
      <p>Η Κίνα, αφού αρνήθηκε τον χαρακτηρισμό στρατόπεδα, τα περιέγραψε ως επαγγελματικές σχολές με στόχο την απομάκρυνση από τον ισλαμικό εξτρεμισμό και τη βία μέσω της εκπαίδευσης και της επαγγελματικής κατάρτισης. Όμως, οι ομάδες δικαιωμάτων και τα ξένα μέσα ενημέρωσης λένε ότι επίσημα έγγραφα και δορυφορικές εικόνες, δείχνουν ότι τα στρατόπεδα είναι εξοπλισμένα και λειτουργούν σαν φυλακές.</p>
    </article>
  </body>
</html>