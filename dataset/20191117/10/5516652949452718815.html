<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426005/tynhsios-kathgoreitai-gia-ton-biasmo-14xronhs-germanidas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-17T10:45:01+00:00"/>
    <meta property="og:title" content="Τυνήσιος κατηγορείται για τον βιασμό 14χρονης Γερμανίδας"/>
    <meta property="og:description" content="Στο εδώλιο του Μικτού Ορκωτού Εφετείου Δωδεκανήσου θα καθίσει στις αρχές Δεκεμβρίου, 49χρονος από την Τυνησία, ο οποίος κατηγορείται για τον βιασμό 14χρονης Γερμανίδας πριν από 18 χρόνια στη Ρόδο!"/>
  </head>
  <body>
    <article>
      <h1>Τυνήσιος κατηγορείται για τον βιασμό 14χρονης Γερμανίδας</h1>
      <h2>Το περιστατικό συνέβη πριν από... 18 χρόνια στη Ρόδο!</h2>
      <address>
        <time datetime="2019-11-17T10:45:01+00:00">17 Nov 2019, 10:45</time>
      </address>
      <p>
        <b>Στο εδώλιο του Μικτού Ορκωτού Εφετείου Δωδεκανήσου θα καθίσει στις αρχές Δεκεμβρίου, 49χρονος από την Τυνησία, ο οποίος κατηγορείται για τον βιασμό 14χρονης Γερμανίδας πριν από 18 χρόνια στη Ρόδο!</b>
      </p>
      <p>Η υπόθεση θα εξεταστεί από το δικαστήριο για δεύτερη φορά, καθώς ο 49χρονος Τυνήσιος προσέφυγε στον Άρειο Πάγο κατά της απόφασης που είχε εκδώσει το Μικτό Ορκωτό Εφετείο Δωδεκανήσου τον Νοέμβριο του 2016, με την οποία του επέβαλε ποινή φυλάκισης 4 ετών με τριετή αναστολή.</p>
      <p>Ωστόσο η απόφαση αυτή αναιρέθηκε από τον Άρειο Πάγο και έτσι το δικαστήριο θα εκδικάσει την υπόθεση εξετάζοντας εκ νέου την πρωτόδικη απόφαση που είχε ληφθεί για τον αλλοδαπό, από το Μικτό Ορκωτό Δικαστήριο Ρόδου, τον Μάιο του 2015 με την οποία είχε καταδικαστεί σε κάθειρξη δέκα ετών.</p>
      <p>Ειδικότερα, σε βάρος του αλλοδαπού είχε ασκηθεί ποινική δίωξη και για αποπλάνηση ανηλίκου, η οποία όμως παραγράφηκε και έτσι στο πρωτόδικο δικαστήριο (Μικτό Ορκωτό Δικαστήριο Ρόδου), μετά την ολοκλήρωση της ακροαματικής διαδικασίας είχε κριθεί ένοχος για την κατηγορία του βιασμού για την οποία δεν του αναγνωρίστηκε ελαφρυντικό και του είχε επιβληθεί κάθειρξη δέκα ετών με την έφεση να μην έχει αναστέλλουσα δύναμη.</p>
      <p>Κατά της απόφασης αυτής ο αλλοδαπός κατηγορούμενος άσκησε έφεση και το Μικτό Ορκωτό Εφετείο Δωδεκανήσου (τον Νοέμβριο του 2016) του αναγνώρισε το ελαφρυντικό της μετέπειτα καλής συμπεριφοράς και του επέβαλε ποινή 4 ετών φυλάκισης την οποία ανέστειλε επί τριετία.</p>
      <p>Συνήγορος υπεράσπισης του 49χρονου παραστάθηκε ο κ. Σάκης Κεχαγιόγλου. Αν και η πράξη, σύμφωνα με το βούλευμα του Συμβουλίου Πλημμελειοδικών Ρόδου, με το οποίο παραπέμφθηκε η υπόθεση στο ακροατήριο, έγινε το 2001, εντούτοις η σύλληψη του 49χρονου – σήμερα- Τυνήσιου έγινε μόλις το 2013.</p>
      <p>Σύμφωνα με το κατηγορητήριο, όλα φέρονται να έγιναν στις 3 Σεπτεμβρίου 2001 στις 2 το μεσημέρι στα Κολύμπια της Ρόδου όπου ο 49χρονος φέρεται να οδήγησε στο δωμάτιο του ξενοδοχείου όπου διέμενε την ανήλικη Γερμανίδα ηλικίας τότε 14 ετών με το πρόσχημα να μεταφράσει για λογαριασμό του ένα γερμανικό τραγούδι και εκεί ασέλγησε σε βάρος της, αναγκάζοντας την σε πεοθηλασμό.</p>
      <p>Πάντως απολογούμενος ενώπιον του Μικτού Ορκωτού Εφετείου Δωδεκανήσου (όπως και στο πρωτόδικο), ο 49χρονος αλλοδαπός αρνήθηκε την κατηγορία όπως αυτή του αποδίδεται και είχε ισχυριστεί πως όλα είχαν γίνει με τη συγκατάθεση αλλά και προτροπή της ανήλικης αλλοδαπής, η οποία του απέκρυψε την πραγματική της ηλικία. Ο ίδιος μάλιστα είχε τονίσει πως στο ξενοδοχείο όπου διέμεναν ήταν all inclusive και πως οι ανήλικοι φορούσαν διαφορετικά «βραχιολάκια» από αυτά των ενηλίκων, όμως η νεαρή αλλοδαπή, το είχε αλλάξει και φορούσε των ενηλίκων.</p>
    </article>
  </body>
</html>