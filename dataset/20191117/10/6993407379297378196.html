<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gruzia-protesty/30276355.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T10:17:05+00:00"/>
    <meta property="og:title" content="У Грузії заплановані нові протести після провалу голосування за виборчу реформу"/>
    <meta property="og:description" content="У Грузії на 17 листопада заплановані протести після того, як парламент країни не зміг ухвалити виборчу реформу, якої вимагали демонстранти. Біля будівлі парламенту вишикувалися силовики. Акція має п"/>
  </head>
  <body>
    <article>
      <h1>У Грузії заплановані нові протести після провалу голосування за виборчу реформу</h1>
      <address>
        <time datetime="2019-11-17T10:17:05+00:00">17 Nov 2019, 10:17</time>
      </address>
      <p>У Грузії на 17 листопада заплановані протести після того, як парламент країни не зміг ухвалити виборчу реформу, якої вимагали демонстранти.</p>
      <p>Біля будівлі парламенту вишикувалися силовики. Акція має початися близько 14:00 за київським часом.</p>
      <figure>
        <img src="https://gdb.rferl.org/3E521EC6-D0F6-42C3-9354-F11A4C80EEDB_cx1_cy13_cw99_r1.jpg"/>
      </figure>
      <p>Організатори протесту очікують появи тисяч людей у центрі Тбілісі 17 листопада, щоб чинити тиск на законодавців із вимогою змінити минулотижневе голосування.</p>
      <p>14 листопада грузинський парламент <a href="https://www.radiosvoboda.org/a/news-hruzia-zminy-do-konstytutsii-ne-uhvalyly/30271457.html">не схвалив поправку</a> до Конституції щодо переходу на пропорційну електоральну систему.</p>
      <p>Законопроєкт був відхилений у першому читанні 14 листопада. Він не отримав необхідної підтримки у мінімум 113 голосів.</p>
      <figure>
        <img src="https://gdb.rferl.org/7BD1FADA-0E62-4546-AC3C-9BFF913011AE.jpg"/>
      </figure>
      <p>Зміна виборчої системи зі змішаної на пропорційну починаючи з 2020 року була однією з вимог тисяч демонстрантів, які виходили на <a href="https://www.radiosvoboda.org/a/news-tbilisi-protesty/30011159.html">акції протесту в Грузії </a>в червні та липні 2019 року.​</p>
      <p>Через неухвалення змін на вулиці Тбілісі вийшли протестувальники. 15 листопада вони зібралися біля парламенту і перекрили рух головною вулицею міста.</p>
      <figure>
        <img src="https://gdb.rferl.org/DFE33126-5D5A-46AB-96C6-6A898EE623BC.jpg"/>
      </figure>
      <p>Крім того, рішення грузинського парламенту викликало критику ПАРЄ, а також посольства США в Тбілісі.</p>
      <p>Партія «Грузинська мрія» підтримала реформу, але рішення все одно ухвалити не вдалося.</p>
      <p>Це спонукало деяких законодавців, зокрема заступницю спікера Тамар Ханґошвілі, вийти з партії.</p>
      <figure>
        <img src="https://gdb.rferl.org/34EB1F7F-EBE2-46ED-A30F-F08867050D27_cx1_cy7_cw99_r1.jpg"/>
      </figure>
    </article>
  </body>
</html>