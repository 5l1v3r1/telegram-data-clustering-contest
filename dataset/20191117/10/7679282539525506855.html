<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-bangladesh-hopes-to-draw-indian-players-to-t20-tournament-2853941.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T10:27:10+00:00"/>
    <meta property="og:title" content="'बांग्लादेश BPL टी-20 लीग में भारतीय क्रिकेटरों को खिलाना चाहता है'"/>
    <meta property="og:description" content="बांग्लादेश क्रिकेट बोर्ड (BCB) के अध्यक्ष नजमुल हसन ने कहा है कि वह बांग्लादेश प्रीमियर लीग टी-20 टूर्नामेंट की लोकप्रियता बढ़ाने के लिए भारतीय क्रिकेटरों को खेलाना चाहते हैं और इसके लिए वह उनसे..."/>
  </head>
  <body>
    <article>
      <h1>'बांग्लादेश BPL टी-20 लीग में भारतीय क्रिकेटरों को खिलाना चाहता है'</h1>
      <address><time datetime="2019-11-17T10:27:10+00:00">17 Nov 2019, 10:27</time> by <a rel="author">एजेंसी,ढाका</a></address>
      <p>बांग्लादेश क्रिकेट बोर्ड (BCB) के अध्यक्ष नजमुल हसन ने कहा है कि वह बांग्लादेश प्रीमियर लीग टी-20 टूर्नामेंट की लोकप्रियता बढ़ाने के लिए भारतीय क्रिकेटरों को खेलाना चाहते हैं और इसके लिए वह उनसे संपर्क करेंगे। बीसीबी अपनी मशहूर टी-20 लीग में अंतरराष्ट्रीय खिलाड़ियों के पूल में भारतीय खिलाड़ियों को शामिल करना चाहता है। बांग्लादेश बोर्ड ने टी 20 लीग पर अपना नियंत्रण स्थापित कर दिया है जिसे 2011 में शुरू किया था था। बोर्ड अब आने वाले सत्र में फ्रेंचाइजियों की संख्या भी कम करने पर विचार कर रहा है।</p>
      <p>बीसीबी के अध्यक्ष ने यहां पत्रकारों से कहा कि बोर्ड भारतीय क्रिकेटरों को खेलाने का इच्छुक है। उन्होंने कहा,“हम उन भारतीय क्रिकेटरों को लीग में खिलाना चाहते हैं जो बीसीसीआई के केंद्रीय अनुबंध के बाहर हैं। हमें नहीं पता कि हम भारतीय क्रिकेटरों को बीपीएल के इस सत्र में खेला पाएंगे या नहीं लेकिन उम्मीद है कि भविष्य में जरूर ऐसा होगा।”</p>
      <p>अभी तक तीन भारतीय क्रिकेटर मानविंदर सिंह, तेज गेंदबाज मनप्रीत गोनी और पूर्व राजस्थान रॉयल्स खिलाड़ी कुमार बोरेसा को नए सत्र के लिए नामित 439 अंतरराष्ट्रीय खिलाड़ियों के ड्राफ्ट में शामिल किया गया है। बीपीएल में विदेशी खिलाड़ियों में 95 इंग्लिश, 89 पाकिस्तानी और 44 श्रीलंकाई क्रिकेटर शामिल है।</p>
      <h3>
        <a href="https://www.livehindustan.com/cricket/story-mohammed-shami-and-mayank-agarwal-rise-to-career-best-test-rankings-2853849.html">ICC Test Ranking: शमी और मयंक टेस्ट करियर की सर्वश्रेष्ठ रैंकिंग पर</a>
      </h3>
      <h3>
        <a href="https://www.livehindustan.com/cricket/story-ashton-agar-suffers-head-injury-after-dropping-brothers-catch-in-marsh-cup-watch-video-2853821.html">भाई का कैच पकड़ने में एश्टन को लगी बॉल, खून से लथपथ हुआ चेहरा- VIDEO</a>
      </h3>
      <p>भारतीय क्रिकेट कंट्रोल बोर्ड आमतौर पर अपने खिलाड़ियों को इंडियन प्रीमियर लीग (IPL) के अलावा किसी और टी-20 लीग में खेलने की अनुमति नहीं देता है। गोनी और पूर्व विश्वकप विजेता खिलाड़ी युवराज सिंह इस वर्ष ग्लोबल टी-20 कनाडा लीग में खेलने उतरे थे।</p>
      <p>बता दें कि मैच फिक्सिंग और कुछ विदेशी खिलाड़ियों के भुगतान में देरी से 2011 में शुरू किए गए बांग्लादेश प्रीमियर लीग (बीपीएल) की छवि धूमिल हुई थी, जिसके बाद देश के क्रिकेट बोर्ड ने इसे पूरी तरह से अपने नियंत्रण में ले लिया और इसे 'बंगबंधु बीपीएल' का नया नाम दिया।</p>
    </article>
  </body>
</html>