<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-coordination-committee-meeting-india-and-nepal-police-together-will-stop-smuggling-2853976.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T10:54:03+00:00"/>
    <meta property="og:title" content="समन्वय समिति की बैठक: इंडो-नेपाल पुलिस मिलकर तस्करी पर लगाएंगे रोक"/>
    <meta property="og:description" content="कोसी निरीक्षण भवन में रविवार को इंडो नेपाल पुलिस समन्वय समिति की बैठक हुई। इसकी अध्यक्षता एसपी मनोज कुमार ने की। बैठक में सीमा क्षेत्र में चल रहे शराब, मवेशी और ड्रग्स की तस्करी पर पूरी तरह रोक लगाने..."/>
  </head>
  <body>
    <article>
      <h1>समन्वय समिति की बैठक: इंडो-नेपाल पुलिस मिलकर तस्करी पर लगाएंगे रोक</h1>
      <address><time datetime="2019-11-17T10:54:03+00:00">17 Nov 2019, 10:54</time> by <a rel="author">वीरपुर(सुपौल) एक संवाददाता।</a></address>
      <p>कोसी निरीक्षण भवन में रविवार को इंडो नेपाल पुलिस समन्वय समिति की बैठक हुई। इसकी अध्यक्षता एसपी मनोज कुमार ने की। बैठक में सीमा क्षेत्र में चल रहे शराब, मवेशी और ड्रग्स की तस्करी पर पूरी तरह रोक लगाने पर चर्चा की गई। </p>
      <p>एसपी ने कहा कि सुपौल जिला की लंबी सीमा नेपाल से सटी है। सीमा पर मवेशी, शराब और ड्रग्स का कारोबार करने वालों की धड़ पकड़ के लिए नेपाल पुलिस का सहयोग जरूरी है। बैठक में मुख्य रूप से शराबबंदी के बाद नेपाल से हो रही शराब की तस्करी पर रोक लगाने के लिए नेपाल पुलिस से सहयोग मांगा गया। </p>
      <p>सुनसरी एसपी विनोद पोखरेल ने सहयोग की बात कहते हुए बताया कि नेपाल की सीमा पर चलने वाली नेपाली शराब की दुकानों को सीमा से दूर हटा दिया गया है। इसके अलावा नेपाल पुलिस भारत में शराब की तस्करी करने वालों के खिलाफ कार्रवाई कर रही है। सुनसरी एसपी ने भारतीय सीमा पर चल रहे दवा की दुकानों से ड्रग्स के कारोबार की ओर ध्यान आकृष्ट कराया। उन्होंने कहा कि इससे नेपाली युवक दिग्भ्रमित हो रहे हैं। </p>
      <p>एसपी मनोज कुमार ने इस दिशा में ठोस कार्रवाई करने की बात कही। बैठक में मवेशियों की तस्करी, नशीले पदार्थो के कारोबार पर रोक लगाने और तस्कर गिरोह को पकड़ने के लिए दोनों देशों के पुलिस ने आपसी समन्वय का भरोसा दिलाया। बैठक के बाद सुनसरी एसपी विनोद पोखरेल को विधायक नीरज कुमार बबलू, एसपी मनोज कुमार, एसएसबी कमांडेंट एचके गुप्ता ने शॉल और गुलदस्ता भेंट कर सम्मानित किया। मौके पर एएसपी रामानंद कुमार कौशल, इंस्पेक्टर केबी सिंह, दारोगा विनोद कुमार सिंह आदि मौजूद थे।<br/> </p>
    </article>
  </body>
</html>