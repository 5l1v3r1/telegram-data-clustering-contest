<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426009/kophkan-oi-gefyres-gia-synennohsh-sthn-perifereia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-17T10:15:01+00:00"/>
    <meta property="og:title" content="Κόπηκαν οι γέφυρες για συνεννόηση στην Περιφέρεια"/>
    <meta property="og:description" content="Κανένα περιθώριο συνεργασίας και συνεννόησης δεν υπάρχει μεταξύ της περιφερειακής αρχής και της μειοψηφίας και ως εκ τούτου θα πρέπει να αναμένονται σκηνικά έντονης αντιπαράθεσης και μετωπικών συγκρούσεων."/>
  </head>
  <body>
    <article>
      <h1>Κόπηκαν οι γέφυρες για συνεννόηση στην Περιφέρεια</h1>
      <h2>Με ευθύνη της περιφερειακής αρχής, όπως υποστηρίζει η «Συμμαχία Νοτίου Αιγαίου»</h2>
      <address>
        <time datetime="2019-11-17T10:15:01+00:00">17 Nov 2019, 10:15</time>
      </address>
      <p>
        <b>Κανένα περιθώριο συνεργασίας και συνεννόησης δεν υπάρχει μεταξύ της περιφερειακής αρχής και της μειοψηφίας και ως εκ τούτου θα πρέπει να αναμένονται σκηνικά έντονης αντιπαράθεσης και μετωπικών συγκρούσεων.</b>
      </p>
      <p>Οι όποιες ελπίδες υπήρχαν, εξανεμίστηκαν στη διάρκεια των προηγούμενων ημερών με αφορμή το θέμα του κλεισίματος της γέφυρας στο Χαράκι, του πρώτου σοβαρού θέματος που αντιμετωπίζει στη νέα θητεία της η περιφερειακή αρχή.</p>
      <p>«Υπάρχει αδυναμία συνεννόησης διότι δεν ανέχονται ούτε την κριτική ούτε τη διαφορετική άποψη» επισήμανε στη «Ροδιακή» κορυφαίος παράγοντας της «Συμμαχίας Νοτίου Αιγαίου» του κ. Μανώλη Γλυνού, που θεωρεί ότι οι ευθύνες για την κατάσταση αυτή βαρύνουν προσωπικά τον περιφερειάρχη κ. Γ. Χατζημάρκο και τους στενούς συνεργάτες του.</p>
      <p>Με τέτοια νοοτροπία και πρακτικές, επισημαίνει ο ίδιος παράγοντας, είναι δεδομένη η αντιπαράθεση παρά το γεγονός ότι ο τόπος έχει ανάγκη από συναίνεση και διάλογο, έτσι ώστε να υπάρχουν καλύτερες λύσεις στην αντιμετώπιση των προβλημάτων των νησιών μας.</p>
      <p>Από την άλλη πλευρά η περιφερειακή αρχή κατηγορεί τη μειοψηφία ότι βρίσκεται «κολλημένη» στην προεκλογική αντιπαράθεση και ότι ασκεί κριτική για την κριτική.<br/>Ενδεικτικές του κλίματος δεν έχει διαμορφωθεί είναι οι ανακοινώσεις που αντάλλαξαν χθες, οι οποίες επιβεβαιώνουν ότι δεν υπάρχει συνεννόηση.</p>
      <p>«Άλλοι πολιτικοί φτιάχνουν γέφυρες, άλλοι τις γκρεμίζουν» αναφέρει σε ανακοίνωσή της η «Συμμαχία Νοτίου Αιγαίου» τονίζοντας τα εξής:<br/>«Είναι πασιφανές πως η Περιφερειακή Αρχή είναι σε άρνηση. Η αγωνία της να κερδίσει τις εκλογές ήταν τόσο μεγάλη που ξέχασε τον λόγο για τον οποίο εκλέχθηκε.</p>
      <p>Αντί υπηρέτης του λαού αναδεικνύεται σε υπηρέτη πολιτικής ματαιοδοξίας.</p>
      <p>Δεν έχει κόψει μόνο το νησί της Ρόδου στα δυο και από τις δυο πλευρές, αλλά και κάθε γέφυρα διαλόγου και επικοινωνίας με οποιαδήποτε διαφορετική άποψη. Στο καθεστώς που δημιουργείται και σε οτιδήποτε μεθοδεύεται με άθλιο τρόπο για τους νησιώτες θα είμαστε απέναντι».</p>
      <p>Σε απάντησή της η Περιφέρεια, επισημαίνει τα εξής:<br/>«Η θλίψη της παράταξης Γλυνού, από το γεγονός ότι στη Γέφυρα του Μάκαρη, στη θέση Χαράκι, η διοίκηση επέδειξε αντανακλαστικά, λειτούργησε υπεύθυνα και σεβάστηκε τον απαράβατο όρο της ανθρώπινης ζωής, είναι πρόδηλη.</p>
      <p>Τουλάχιστον, ας το έκρυβαν.</p>
      <p>Θα είναι απέναντι, όχι από δική τους επιλογή, αλλά από απόφαση της κοινωνίας που έδειξε την έξοδο στη ματαιοδοξία και την τοξική φλυαρία τους».</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425961/symmaxia-notioy-aigaioy-alloi-politikoi-ftiaxnoyn-gefyres-alloi-tis-gkremizoyn"/>
        <a href="https://www.rodiaki.gr/article/425897/symmaxia-notioy-aigaioy-h-anapotelesmatikothta-kleinei-toys-dromoys"/>
      </related>
    </article>
  </body>
</html>