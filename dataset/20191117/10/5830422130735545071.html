<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140729/%D8%A7%D9%86%D8%AA%D9%82%D8%A7%D8%AF-%DA%A9%D8%A7%D8%B1%D8%B4%D9%86%D8%A7%D8%B3%DB%8C-%D8%A7%D8%B2-%D8%A7%D8%B7%D9%84%D8%A7%D8%B9-%D8%B1%D8%B3%D8%A7%D9%86%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%88-%D8%A7%D8%AB%D8%B1-%D9%85%D9%86%D9%81%DB%8C-%D8%A8%D8%B1-%D9%82%DB%8C%D9%85%D8%AA-%D8%AE%D9%88%D8%AF%D8%B1%D9%88"/>
    <meta property="og:site_name" content="boursepress.ir"/>
    <meta property="article:published_time" content="2019-11-17T10:21:00+00:00"/>
    <meta property="og:title" content="انتقاد کارشناسی از اطلاع رسانی افزایش قیمت بنزین و اثر منفی بر قیمت خودرو"/>
    <meta property="og:description" content="کارشناس خودرو با انتقاد از نحوه اطلاع رسانی دولت درباره افزایش قیمت بنزین گفت: آثار تورمی جهش قیمت بنزین منجر به افزایش بهای همه کالا‌ها از جمله خودرو خواهد شد."/>
  </head>
  <body>
    <article>
      <h1>انتقاد کارشناسی از اطلاع رسانی افزایش قیمت بنزین و اثر منفی بر قیمت خودرو</h1>
      <address>
        <time datetime="2019-11-17T10:21:00+00:00">17 Nov 2019, 10:21</time>
      </address>
      <p>
        <i>کارشناس خودرو با انتقاد از نحوه اطلاع رسانی دولت درباره افزایش قیمت بنزین گفت: آثار تورمی جهش قیمت بنزین منجر به افزایش بهای همه کالا‌ها از جمله خودرو خواهد شد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، فربد زاوه درباره چگونگی اثر افزایش قیمت بنزین بر بازار خودرو به اقتصاد آنلاین گفت: اولا در فاصله زمانی کوتاهی بین اعلام قیمت جدید بنزین تا امروز همه خودرو‌ها صاحب سهمیه بنزین شدند. نکته دوم اینکه به گفته دولت عواید این افزایش قیمت به جیب مردم برمی‌گردد. حالا اگر این حلقه پول بین مردم باقی بماند منجر به ایجاد تورم نخواهد شد اما از آنجا که اعلام شده نقدینگی حاصل از افزایش قیمت بنزین طی چند روز آینده به مردم داده می‌شود، عملا قبل از اینکه پول حاصل از قیمت جدید بنزین وارد خزانه شود دولت باید اقدام به انتشار پول کند.</p>
      <p>وی ادامه داد: در حالی که هنوز بنزینی مصرف نشده، قرار است عواید آن وارد جامعه شود. بنابراین همه کالا‌ها نه متاثر از افزایش قیمت بنزین بلکه به دلیل توزیع نقدینگی و آثار تورمی آن گران خواهد شد. حال و روز اکنون نتیجه ثبات طولانی مدت قیمت‌ها است، موافق افزایش پله‌ای بهای بنزین برای جبران کسری بودجه بودیم درحالی که دولت هیچ اقدامی در جهت جبران این کسری به جز افزایش قیمت بنزین آن هم با بازگرداندن پول آن به مردم انجام نداده است. بدین ترتیب علاوه بر ابر تورم ناشی از کسری بودجه، حالا تورم ناشی از خلق نقدینگی و بهای انرژی نیز خواهیم داشت. این کارشناس خودرو افزود: افزایش قیمت بنزین بدون انجام اصلاحات بخش‌های دیگر به خصوص عدم رسیدگی به وضعیت نامناسب خودرو‌های موجود، اثر مثبتی در اقتصاد نداشته و فشار آن مجددا بر دوش اقشار کم درآمد و دهک‌های پایین جامعه خواهد بود. نحوه اطلاع رسانی دولت درخصوص افزایش قیمت بنزین مناسب نبود و متاسفانه رفتار‌‌های این چنینی منجر به بیشتر شدن بی‌اعتمادی مردم به دولت خواهد شد.</p>
      <p>زاوه گفت: تجربه افزایش بهای بنزین در دوره‌های قبل نشان داده این متغیر بر جهش قیمت همه کالا‌ها از جمله خودرو اثر خواهد گذاشت و در این میان خودروهای گازسوز به خاطر افزایش تقاضا نسبت به سایر خودروها بیشتر دچار تورم بخشی خواهند شد.</p>
      <p>انتهای پیام</p>
    </article>
  </body>
</html>