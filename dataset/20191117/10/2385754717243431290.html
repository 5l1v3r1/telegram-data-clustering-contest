<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597748/ta-favori-gia-zlatan-symfona-me-tis-stoiximatikes-i-apodosi-gia-olympiako"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T10:27:00+00:00"/>
    <meta property="og:title" content="Τα φαβορί για Ζλάταν σύμφωνα με τις στοιχηματικές – Η απόδοση για… Ολυμπιακό!"/>
    <meta property="og:description" content="O Ζλάταν Ιμπραΐμοβιτς ανακοίνωσε την αποχώρησή του από το MLS, όχι όμως και την επόμενη ομάδα του, με τις εκτιμήσεις να δίνουν και να παίρνουν!   ..."/>
  </head>
  <body>
    <article>
      <h1>Τα φαβορί για Ζλάταν σύμφωνα με τις στοιχηματικές – Η απόδοση για… Ολυμπιακό!</h1>
      <address><time datetime="2019-11-17T10:27:00+00:00">17 Nov 2019, 10:27</time> by <a rel="author">Sigmalivesports</a></address>
      <p>O Ζλάταν Ιμπραΐμοβιτς ανακοίνωσε την αποχώρησή του από το MLS, όχι όμως και την επόμενη ομάδα του, με τις εκτιμήσεις να δίνουν και να παίρνουν!<br/> <br/>Είναι μύθος! Όπου πάει λατρεύεται κι όταν δεν ακούει «ύμνους» στο πρόσωπό του, παίρνει ο ίδιος τον ρόλο του… χειροκροτητή του εαυτού του! Στην πράξη συντηρεί τη σπουδαία εικόνα που (θέλει να) έχει ο κόσμος για εκείνον και αποτελεί το συνώνυμο του star, σε μια εποχή που κυριαρχούν πολλοί σπουδαίοι παίκτες, αλλά κανείς πιο «λαμπερός» απ’ αυτόν!<br/> <br/>«Τώρα μπορείτε να επιστρέψετε στο μπέιζμπολ». Αυτή ήταν η ατάκα με την οποία ολοκλήρωσε τον αποχαιρετισμό του στις ΗΠΑ και στους οπαδούς των Λος Άντζελες Γκάλαξι, όπου σάρωσε με 53 γκολ και 17 ασίστ σε 57 συμμετοχές! Παράλληλα, φρόντισε να ξεκαθαρίσει πως, παρότι 38 ετών, δεν σκοπεύει να τα παρατήσει! Είτε στη Serie A, είτε στη La Liga, είτε οπουδήποτε τον θέλουν και ο ίδιος βρει τον λόγο, θα πάει να παίξει και να δείξει πως έχει ακόμα πράγματα να κάνει, για να παραμείνει στον «αφρό»!<br/> <br/>Παρότι μοιάζει δύσκολο να φανταστεί κάποιος πως η επόμενη ομάδα του Ζλάταν μπορεί να είναι μια που να κυνηγά υψηλούς στόχους, κανείς δεν μπορεί να αποκλείσει το ενδεχόμενο να πραγματοποιηθεί ένα ισχυρό μεταγραφικό «μπαμ» τον ερχόμενο Ιανουάριο! Πιθανότητες έχουν πολλές ομάδες, παλιές και νέες για τον Σουηδό, των οποίων οι οπαδοί κυρίως… λιώνουν να δουν τον Ζλάταν με τη φανέλα τους!<br/> <br/>Ποια θα είναι η επόμενη ομάδα του Ζλάταν (21+)<br/> <br/>Έτσι, η κουβέντα για την επόμενη ομάδα του «φουντώνει»! Μεγάλο φαβορί φαίνεται πως είναι η Μίλαν, που ψάχνει έναν τρόπο να «ξυπνήσει» από τον ποδοσφαιρικό λήθαργο στον οποίο έχει περιπέσει εδώ και χρόνια. Η απόκτηση του Ιμπραΐμοβιτς σίγουρα θα ενθουσιάσει το κοινό του Σαν Σίρο, που σίγουρα δεν έχει και πολλά να περιμένει από την ομάδα του Πιόλι. O ίδιος ο Ζλάταν έπαιξε εκεί τη διετία 2010-12, κατέκτησε πρωτάθλημα και Κύπελλο, σκόραρε με το… τσουβάλι (56 γκολ σε 85 ματς) και σίγουρα θα ήθελε να παίξει κάπου που αποδεδειγμένα τον λατρεύουν!<br/> <br/>Για τον ίδιο λόγο πάντως, την επόμενη ομάδα του Σουηδού θα μπορούσε να αποτελέσει και η Ρεάλ Μαδρίτης! Δεδομένης της πικρής εμπειρίας του στη Μπαρτσελόνα, αλλά και την αντιπάθεια που κατά καιρούς έχει εκφράσει για τους Καταλανούς, στο Μπερναμπέου θα μπορούσε να αγαπηθεί τόσο, ώστε να πικάρει την πρώην ομάδα του ξανά! Η Ρεάλ φέτος προβληματίζει και ο Ζιντάν σίγουρα δεν θα μπορούσε παρά να τον χρησιμοποιήσει όπως ο ίδιος ξέρει τις μεγάλες βεντέτες, δηλαδή προς όφελος του συνόλου!<br/> <br/>Δείτε τις αποδόσεις για την επόμενη ομάδα του Ζλάταν (21+)<br/> <br/>Αντίστοιχα πάντως, εύκολα θα μπορούσε κάποιος να… υπολογίσει στη διάθεση του ίδιου του Ζλάταν να θελήσει να βρεθεί στο Καμπ Νόου με τα χρώματα της Μπάρτσα και να «τελειώσει» τη δουλειά που άφησε στη μέση τη σεζόν 2009/10! Τότε έφυγε περίπου σαν αποτυχημένος και ο εγωισμός του ίδιου δεν μπορεί να… αντέξει κάτι τέτοιο. Η ποιότητα στην επίθεση της Μπαρτσελόνα συνολικά δεν περισσεύει φέτος, ώστε ο Ιμπραΐμοβιτς να μη βρει ρόλο κι αν ο Βαλβέρδε ανάψει το πράσινο «φως», τότε δεν αποκλείεται να γίνει ξανά «μπλαουγκράνα»!<br/> <br/>Από κει και πέρα, πολλές ομάδες, όπως η Ατλέτικο Μαδρίτης, η Γιουβέντους, σε ένα τρομερά ενδιαφέρον «αντάμωμα» με τον Ρονάλντο, αλλά και ξεκάθαρα αουτσάιντερ, όπως η Βαγιαδολίδ και η Μπολόνια, έχουν κατά καιρούς «ακουστεί» ως μνηστήρες του 38χρονου! Στην ίδια κούρσα θέση παίρνει και ο Ολυμπιακός, αν επρόκειτο να ενεργοποιήσει την απόλυτη «βόμβα» της ιστορίας του, ίσως πιο ηχηρή κι απ’ αυτή του Ριβάλντο το 2004!<br/> <br/>Τα σενάρια για την επόμενη ομάδα του Ιμπραΐμοβιτς θα συντηρούνται μέχρι να ανακοινωθεί ο επόμενος προορισμός του! Ως τότε, όλη η Ευρώπη θα… χορεύει στον σκοπό του!<br/> <br/><b>Πηγή: gazzetta.gr</b></p>
    </article>
  </body>
</html>