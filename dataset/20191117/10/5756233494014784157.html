<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621924/%D9%85%D8%B1%D8%A7%D8%AC%D8%B9-%D8%AA%D9%82%D9%84%DB%8C%D8%AF-%D8%B9%D9%84%DB%8C%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T10:44:00+00:00"/>
    <meta property="og:title" content="مراجع تقلید علیه گرانی بنزین"/>
    <meta property="og:description" content="شايد خود سران قوا نيز پيش‌بيني نمي‌کردند که افزايش قيمت بنزين با نارضايتي و واکنش‌هاي شديد مردم روبه‌رو شود تا جايي که سياسيون، نمايندگان مجلس و... به آن واکنش نشان دهند و مردم عادي نيز در استان‌هاي مختلف با برپايي تجمعات مختلف اعتراض خود را به گوش همه برسانند."/>
  </head>
  <body>
    <article>
      <h1>مراجع تقلید علیه گرانی بنزین</h1>
      <address>
        <time datetime="2019-11-17T10:44:00+00:00">17 Nov 2019, 10:44</time>
      </address>
      <p>
        <i>شايد خود سران قوا نيز پيش‌بيني نمي‌کردند که افزايش قيمت بنزين با نارضايتي و واکنش‌هاي شديد مردم روبه‌رو شود تا جايي که سياسيون، نمايندگان مجلس و... به آن واکنش نشان دهند و مردم عادي نيز در استان‌هاي مختلف با برپايي تجمعات مختلف اعتراض خود را به گوش همه برسانند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هر چند برف روز گذشته نيز نتوانست مانع از حضور جدي مردم براي اعتراض بنزيني شود و روز گذشته جامعه صحنه اعتراضات کم و بيش مردم در استان‌هاي مختلف بود. در اين راستا علما و مراجع تقليد از تصميم اخير اظهار نارضايتي و تاسف کرده‌اند و نمايندگان نيز از طرح‌هاي دو فوريتي و سه فوريتي براي لغو اين طرح خبر داده‌اند.</p>
      <p>
        <b>نارضايتي از افزايش قيمت</b>
      </p>
      <p>بامداد جمعه بود که خبر افزايش قيمت بنزين همه مردم را شوکه کرد و به سرعت در فضاي رسانه‌اي، مجازي و شبکه‌هاي اجتماعي دست به دست چرخيد. بنزين 3000 توماني به اندازه‌اي براي مردم غير قابل هضم بود که از همان ساعات اوليه تا روزهاي بعد شاهد واکنش‌ها و اظهار نظرهاي متفاوت از سوي فعالان سياسي، اجتماعي، اقتصادي نمايندگان مجلس و سلبريتي‌ها در اين باره بوديم. حتي در فضاي مجازي نيز مي‌شد نارضايتي و اعتراض را در اظهارات مردم مشاهده کرد. جايي که بسياري از اعتراض ميداني نسبت به اين رويه خبر مي‌دادند.</p>
      <figure>
        <img src="https://aftabnews.ir/files/fa/news/1398/8/26/360189_517.jpg"/>
      </figure>
      <p>هر چند که بارش برف ديروز نيز نتوانست مانع از اين امر شود و مردم را غافلگير کند و جامعه از تکاپو براي مخالفت و ابراز نارضايتي از تصميم اخير شوراي عالي هماهنگي اقتصادي دست نکشيد. البته بايد صف اعتراضات مردمي که دغدغه معيشت و زندگي خود را دارند و اين افزايش قيمت مسلما تاثيرات منفي بر زندگي‌شان خواهد داشت را از دلواپسان و مخالفان دولت جدا کرد. چرا که آنها درصددند با دستاويز قرار دادن اين تصميم که در سطح ملي گرفته شده دولت را هدف تخطئه و تخريب قرار دهند. هر چند اين اولين بار نيست که در طول چهل سال گذشته حامل‌هاي انرژي از جمله بنزين گران مي‌شود و در دولت‌هاي پيشين نيز شاهد اين مساله بوده‌ايم. در اين راستا اگر به سابقه اصلاح قيمت‌ها نظري بيفکنيم خواهيم ديد که قيمت بنزين که در دولت اصلاحات 80 تومان بود در دولت احمدي‌نژاد به 700 تومان تغيير يافت. حال در دولت روحاني نيز در اصلاح قيمت از هزار تومان به 3 هزار تومان افزايش پيدا کرده که به قرائت برخي اين اصلاحات لازم است. هر چند که به گفته خود دولت مابه‌التفاوت اين افزايش قيمت به خود مردم بازگردانده خواهد شد. از سوي ديگر نبايد از ياد برد که اين طرح مصوب شوراي عالي هماهنگي اقتصادي است و اصلا دولت مطرح نيست و اگر دولت ميداندار شده بدين خاطر است که اجرائيات کشور را بر عهده دارد. هر چند اعتراضات صورت گرفته بحق و بجاست و با توجه به مشکلات اقتصادي و معيشتي مردم شايد بهتر بود اين طرح در زمان ديگري مطرح و اجرا مي‌شد.</p>
      <p>
        <b>همه پاسخگو باشند</b>
      </p>
      <p>نماينده دماوند در مجلس درباره اصلاح قيمت و سهميه‌بندي بنزين با بيان اينکه وکلاي ملت با اين افزايش قيمت مخالف هستند، گفت: بيستم مهر يک جلسه غيرعلني در مجلس براي تصميم‌گيري درباره بنزين صورت گرفت و پيشنهاداتي هم مطرح شد، نمايندگان با يک رأي استمزاجي مخالفت خود را اعلام و بيان کردند تا شب عيد براي اين کار دست نگه داشته شود. تصميم جدي اصلاح قيمت بنزين توسط رهبري و سران نظام گرفته شده است. ايلنا نوشت؛ قاسم ميرزايي نيکو با اشاره به اين که مجلس روز يکشنبه يک جلسه غيرعلني درباره افزايش قيمت بنزين خواهد داشت، گفت: وکلاي ملت به دنبال طرح‌هاي دو و سه فوريتي براي ملغي کردن اين مصوبه هستند. عضو فراکسيون اميد مجلس اظهار کرد: هنگامي که مجمع مي‌گويد ما در جريان نبوديم، از قول آقاي رئيسي يک چيزي توئيت و بعد تکذيب مي‌شود و پيامک‌ها به گونه‌اي سامان‌دهي مي‌شود که دولت در حال انجام دادن خطاي بزرگي است، مشخص است اقداماتي در حال انجام است که بايد تکليف‌شان هرچه زودتر مشخص شود. ميرزايي نيکو خاطرنشان کرد: از يک طرف قيمت‌ها بالا مي‌رود از طرف ديگر اقتصاد مقاومتي مطرح مي‌شود! از سوي ديگر هم در تريبون نماز جمعه عنوان مي‌شود دولت تمامي اين کارها را انجام داده است در حالي که دولت مجري مصوبات است.</p>
      <p>
        <b>طرح دو فوريتي</b>
      </p>
      <p>رئيس کميسيون امنيت ملي مجلس درباره مصوبه سران سه قوه کشور براي افزايش نرخ بنزين در کشور، اظهارداشت: من نمي‌دانم سران قوا امضا کردند يا نه، چون از جزئيات جلسه آنان اطلاعي ندارم، اما ما صددرصد با اين موضوع مخالفت مي‌کنيم. حجت‌الاسلام مجتبي ذوالنوري گفت: حرف بنده اين است که جناب آقاي رئيس مجلس اگر مي‌خواهند تصميمي در جلسه سران قوا بگيرند، بايد قبل از آن، در مجلس اين تصميم را با نمايندگان به شور بگذارد و بر اساس نظر نمايندگان در جلسه سران قوا تصميم‌گيري کنند؛ يعني خود رئيس مجلس به تنهايي براي امور به اين مهمي نمي‌تواند تصميم‌گيري کند. وي از تهيه يک طرح دو فوريتي براي مخالفت با گران شدن بنزين در صحن علني مجلس خبر داد و تصريح کرد: بنده تلفني از تعدادي از نمايندگان مجلس نظرخواهي کردم و تماما پيامک‌هايشان را حفظ کردم و نگه داشتم؛ همه اين نمايندگان تأکيد داشتند به‌عنوان موافق اين طرح دو فوريتي اسمشان نوشته و ثبت شود و لذا در اولين ساعات يکشنبه‌(امروز) که مجلس آغاز به کار مي‌کند، اين طرح را در هيات رئيسه اعلام وصول خواهم کرد. علي مطهري در يادداشتي با عنوان «دو اشتباه در نحوه گران کردن بنزين» نوشت: در اين که براي قيمت بنزين و ساير حامل‌هاي انرژي در کشور بايد فکري کرد تا آثار سوء ارزان بودن آن‌ها مانند قاچاق سوخت از بين برود ترديدي نيست، اما نحوه اجراي آن بسيار مهم است. به نظر من در اقدام اخير دو اشتباه رخ داد، يکي مربوط به مرجع تصميم‌گير است. حيطه تصميم‌گيري شوراي عالي هماهنگي اقتصادي سران قوا صرفا حل مشکلات فوري و فوتي براي دور زدن تحريم‌ها است که بايد حتي با ناديده گرفتن موقت قوانين موجود درباره آن‌ها تصميم گرفت. تصميم‌گيري درباره قيمت بنزين از اين سنخ مشکلات نيست و لزوما نبايد در آن شورا تصميم‌گيري مي‌شد، نمي‌شود نمايندگان مجلس از نوع تصميم درباره قيمت بنزين بي‌اطلاع باشند و پاسخي براي موکلان خود نداشته باشند، گرچه اجازه کلي آن را به دولت و نه به شوراي عالي سران قوا داده‌اند. اشتباه ديگر مربوط به شيب تند اين تصميم است، من خودم در جريان بررسي بودجه 98 پيشنهاد افزايش قيمت بنزين را دادم، اما به اين صورت که تا 80 ليتر به همان قيمت 1000 تومان و از آن بالاتر 3000 تومان، ولي تصويب نشد.</p>
      <p>
        <b>رد دلايل توجيه افزايش قيمت</b>
      </p>
      <p>يک عضو فراکسيون اميد مجلس با اعلام مخالفت با طرح افزايش قيمت بنزين در توئيتر خود نوشت: مقايسه يك‌طرفه قيمت بنزين بدون مقايسه درآمد كارمند و كارگر و ارزش پول ملى كشورهاى ديگر، يعني محاسبه درآمد مردم با ريال و محاسبه هزينه‌ها با دلار. بهرام پارسايي در ادامه آورد: اينكه قيمت کم «دليل اصلى» مصرف بالاى بنزين اعلام شود، آدرس غلط است. افزايش يارانه‌ها دليل و بهانه‌اي براي توجيه اين افزايش قيمت است. نمايندگان مجلس دهم با هرگونه افزايش قيمت سوخت مخالفت کردند زيرا معتقد بوده و هستيم که اين اقدام، بجز پر کردن مقطعي کسري دولت، نفع ديگري ندارد و يک موج جديد و سنگين تورمي به مردمي که در فشار اقتصادي و معيشتي مجبور به مدارا و تحمل شده‌اند، تحميل خواهدکرد.</p>
      <p>
        <b>مجلس در راس امور نيست</b>
      </p>
      <p>پروانه سلحشوري نماينده تهران و رئيس فراکسيون خانواده مجلس در واکنش به گراني بنزين در توئيتر نوشت: از وقتي بنزين گران شده مردم در تماسي‌هاي مکرر ابراز نگراني مي‌کنند. هموطنان عزيزم مدت‌هاست مجلس در راس امور نيست. اين موضوع در جلسه سران سه قوه تصميم‌گيري شده. همين يک رکن دموکراسي را نيم‌بند داشتيم که فاتحه آن هم خوانده شد.</p>
      <p>
        <b>مجلس طرح را لغو کند</b>
      </p>
      <p>يک مرجع تقليد در قم از افزايش قيمت بنزين به شدت ابراز تاسف و نگراني کرده و خطاب به نمايندگان مجلس خواستار لغو اين طرح شدند. شفقنا نوشت؛ حضرت آيت‌ا... العظمي صافي گلپايگاني در پيامي نوشتند: متأسفانه در حاليکه گراني، تورم و بيکاري بسياري از اقشار مملکت را در وضعيت سخت و ناراحت کننده‌اي قرار داده، طرحي در شب ميلاد رسول رحمت(ص) توسط سران قوا تصويب شد که موجب تأسف و نگراني شديد است. از نمايندگان مجلس مي‌خواهيم که لغو اين طرح را اعلام کنند و براي رفع مشکلات مردم، با مشورت بزرگان و اساتيد علم اقتصاد اقدام فوري نمايند.</p>
      <p>
        <b>سران قوا توضيح دهند</b>
      </p>
      <p>يک مرجع تقليد درخصوص گزاني بيانيه بنزين بيانيه‌اي صادر کرد. در بيانيه آيت‌ا... مکارم شيرازي آمده است: گراني بنزين آن هم در حدّ سه برابر و آن هم در وقت نامناسب و بدون ذکر دليل، يک شوک مهم بر افکار عمومي وارد کرد و اسباب بعضي نارضايتي‌ها گرديد. آيا بهتر نيست دولت يا رؤساي قواي سه‌گانه دلائل خود را براي اين کار بيان کنند و افکار عمومي را به مدد طلبند و اگر بعد از شنيدن آن دلائل، افکار عمومي هماهنگ شد، اقدام نمايند و اگر دولت مشکلي دارد -که قطعا دارد- آيا آن مشکل را با راه حل ديگري غير از اين راه نمي‌توان حل کرد؟ به هر حال اين کار آن هم بدين صورت، شتابزده به نظر مي‌رسد و بايد پيرامون آن بررسي بيشتري شود و آنچه افکار عمومي را قانع کند، انجام دهند.</p>
      <p>
        <b>تجديد نظر کنيد</b>
      </p>
      <p>يک استاد حوزه علميه قم نسبت به افزايش ناگهاني قيمت بنزين در شرايط فعلي ابراز ناراحتي کرد. در پيام آيت‌ا... علوي گرگاني آمده است: تمام مسئولان دلسوز و مديران مملکتي بايد توجه داشته باشند که در شرايط فعلي ايجاد آرامش در جامعه و دوري از پرداختن به مسائل حاشيه‌اي و حفظ وحدت ملي، پرهيز از ايجاد التهاب در جامعه مخصوصا در وضعيت اقتصادي مردم يک اصل مهم مي‌باشد، لذا هرگونه رفتاري که موجب بروز مشکلات معيشتي بيشتر در شرايط فعلي براي مردم شود، از نظر اينجانب ناپسند و بر خلاف مصالح ملي است. وي در بخش ديگري از اين پيام آورده است: اينجانب از همه نمايندگان مجلس مي‌خواهم که با قاطعيت جلوي ايجاد التهاب معيشتي در جامعه را گرفته و از دولت محترم نيز مي‌خواهم که تا دير نشده در تصميم خود تجديد نظر کرده و با همفکري کارشناسان دلسوز و متعهد و به‌کارگيري جوانان مؤمن و متعهد و نخبه به تقويت توليد داخلي و حل اساسي مشکلات آن اهتمام ورزند.</p>
    </article>
  </body>
</html>