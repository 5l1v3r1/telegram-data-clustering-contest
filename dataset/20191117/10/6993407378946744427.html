<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zakhopleni-ukrainski-sudna-povernut-u-neitralnykh-vodakh/30276377.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T10:41:29+00:00"/>
    <meta property="og:title" content="Захоплені Росією військові катери повернуть Україні в «нейтральних водах» – ЗМІ"/>
    <meta property="og:description" content="Захоплені українські військові катери «Бердянськ» і «Нікополь», а також буксир «Яни Капу», які вивели з акваторії «Генмола» в Керчі 17 листопада в супроводі російської берегової охорони, передадуть Ук"/>
  </head>
  <body>
    <article>
      <h1>Захоплені Росією військові катери повернуть Україні в «нейтральних водах» – ЗМІ</h1>
      <address>
        <time datetime="2019-11-17T10:41:29+00:00">17 Nov 2019, 10:41</time>
      </address>
      <p>Захоплені українські військові катери «Бердянськ» і «Нікополь», а також буксир «Яни Капу», які вивели з акваторії «Генмола» в Керчі 17 листопада в супроводі російської берегової охорони, передадуть Україні в «нейтральних водах». Про це<a href="https://ru.krymr.com/a/news-ukrainskiye-katera-vernut-v-neitralnih-vodah/30276341.html"> повідомляє</a> близьке до підконтрольної Росії влади Криму видання «Кримінформ» із посиланням силові відомства.</p>
      <p>«Деякі дії з передачі українських військових кораблів вже почалися. Катери і буксир будуть доставлені в нейтральні води Чорного моря. Після цього представники української сторони зможуть підійти і забрати кораблі», – цитує видання свого неназваного співрозмовника.</p>
      <p>За даними кореспондента проєкту Радіо Свобода Крим.Реалії, катери в супроводі російських кораблів <a href="https://ru.krymr.com/a/news-kerch-zahvachennye-korabli-vyvodyat-iz-kerchi/30276275.html">йдуть через Керченську протоку</a> в бік Чорного моря.</p>
      <p>Згідно з міжнародною базою відстеження суден Мarine Тraffic, українські буксири «Сапфір», «Титан» і «Гайдамаки» перебувають у Чорному морі біля берегів Криму, ймовірно, для того, щоб забрати захоплені Росією українські військові кораблі і супроводити їх у порт.</p>
      <figure>
        <img src="https://gdb.rferl.org/5DA63C56-4711-4803-B626-86B6D2F3164B_r1.jpg"/>
      </figure>
      <p>Вранці 17 листопада захоплені українські військові катери «Бердянськ» і «Нікополь», які перебували в акваторії порту «Генмол» у Керчі, почали готувати до відправки: на суднах і на березі біля них перебували люди в помаранчевих жилетах.</p>
      <figure>
        <img src="https://gdb.rferl.org/FDA00AAE-D148-4B7D-952A-4D6F46B96877_r1.jpg"/>
      </figure>
      <p>Помічник президента України Володимира Зеленського <a href="https://www.radiosvoboda.org/a/news-ukrajina-rosija-povernennia-korabliv/30275671.html">Андрій Єрмак заявив</a> напередодні про завершальний етап повернення в Україну трьох кораблів Військово-морських сил України, які захопила Росія із застосуванням зброї разом з екіпажами в листопаді 2018 року.</p>
      <p>«Процес повернення малих броньованих катерів «Бердянськ» і «Нікополь», а також буксира «Яни Капу», захоплених минулого листопада, вже на завершальному етапі», – <a href="https://nv.ua/ukr/ukraine/events/v-ukrajini-skoro-povernutisya-korabli-novini-ukrajini-50053952.html">сказав він</a> виданню «НВ».</p>
      <p>16 листопада в Росії видання «Коммерсант» <a href="https://www.kommersant.ru/doc/4162014">заявило</a>, що, за його даними, Росія має намір урегулювати справу з поверненням захоплених кораблів Україні до саміту в «нормандському форматі», який наразі запланований на 9 грудня.</p>
      <p>Росія <a href="https://www.radiosvoboda.org/a/29620112.html">захопила три кораблі ВМС України</a>, малі броньовані артилерійські катери «Бердянськ» і «Нікополь» і буксир «Яни Капу», і 24 українських військовослужбовців – моряків і працівників СБУ 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Кораблі не повернені досі, а моряків урешті передали Україні не безумовно, за рішенням трибуналу, а в рамках<a href="https://www.radiosvoboda.org/a/news-spysok-zvilnenykh-rosieu-ukraintsiv/30151572.html"> обміну утримуваними</a>. При цьому Росія <a href="https://www.radiosvoboda.org/a/news-moriaky-kvartyry-odesa/30195651.html">відпустила моряків</a> формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
    </article>
  </body>
</html>