<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/society/synelifthisan-diakinites-metanaston-se-ko-kai-stroggyli/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T10:57:51+00:00"/>
    <meta property="og:title" content="Συνελήφθησαν διακινητές μεταναστών σε Κω και Στρογγύλη"/>
    <meta property="og:description" content="Στον εντοπισμό 11 αλλοδαπών προέβησαν τις πρώτες πρωινές ώρες της Κυριακής, στελέχη του Λιμενικού Σώματος – Ελληνικής Ακτοφυλακής. Συγκεκριμένα, περιπολικό σκάφος Λ.Σ.-ΕΛ.ΑΚΤ. εντόπισε στη θαλάσσια περιοχή βορειοανατολικά της Στρογγυλής, ταχύπλοο σκάφος, με ικανό αριθμό αλλοδαπών επιβαινόντων."/>
  </head>
  <body>
    <article>
      <h1>Συνελήφθησαν διακινητές μεταναστών σε Κω και Στρογγύλη</h1>
      <h2>Στον εντοπισμό 11 αλλοδαπών προέβησαν τις πρώτες πρωινές ώρες της Κυριακής, στελέχη του Λιμενικού Σώματος – Ελληνικής Ακτοφυλακής. Συγκεκριμένα, περιπολικό σκάφος Λ.Σ.-ΕΛ.ΑΚΤ. εντόπισε στη θαλάσσια περιοχή βορειοανατολικά της Στρογγυλής, ταχύπλοο σκάφος, με ικανό αριθμό αλλοδαπών επιβαινόντων.</h2>
      <address><time datetime="2019-11-17T10:57:51+00:00">17 Nov 2019, 10:57</time> by <a rel="author">ΤοΒΗΜΑ Team</a></address>
      <p>Στον εντοπισμό 11 αλλοδαπών προέβησαν τις πρώτες πρωινές ώρες της Κυριακής, στελέχη του Λιμενικού Σώματος – Ελληνικής Ακτοφυλακής. Συγκεκριμένα, περιπολικό σκάφος Λ.Σ.-ΕΛ.ΑΚΤ. εντόπισε στη θαλάσσια περιοχή βορειοανατολικά της Στρογγυλής, ταχύπλοο σκάφος, με ικανό αριθμό αλλοδαπών επιβαινόντων.</p>
      <p>Ο χειριστής του εν λόγω σκάφους αρχικά δε συμμορφώθηκε στα ηχητικά και οπτικά σήματα του πληρώματος του περιπολικού σκάφους Λ.Σ.-ΕΛ.ΑΚΤ. και επιχείρησε να διαφύγει, εκτελώντας παράλληλα επικίνδυνους ελιγμούς.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Ακολούθησε καταδίωξη, ενώ ερρίφθησαν προειδοποιητικές βολές σε ασφαλή τομέα με αποτέλεσμα την ακινητοποίηση του σκάφους και το πλήρωμα του περιπολικού σκάφους Λ.Σ.-ΕΛ.ΑΚΤ., προέβη στην ασφαλή περισυλλογή και διάσωση των ανωτέρω, ενώ συνελήφθη ο 33χρονος αλλοδαπός χειριστής – διακινητής. Προανάκριση διενεργείται από το Λιμενικό Σταθμό Μεγίστης.</p>
      <p>Σε άλλο, ξεχωριστό περιστατικό, στον εντοπισμό έξι αλλοδαπών καθώς και στη σύλληψη του 22χρονου αλλοδαπού διακινητή τους προέβησαν τις βραδινές ώρες του Σαββάτου στελέχη του Λιμενικού Σώματος – Ελληνικής Ακτοφυλακής.</p>
      <p>Συγκεκριμένα, περιπολικό σκάφος Λ.Σ.-ΕΛ.ΑΚΤ. εντόπισε στη θαλάσσια περιοχή Ψαλίδι, στην Κω, ταχύπλοο σκάφος να κινείται με μεγάλη ταχύτητα με έναν επιβαίνοντα. Ο χειριστής του εν λόγω σκάφους αρχικά δε συμμορφώθηκε στα ηχητικά και φωτεινά σήματα του πληρώματος του περιπολικού σκάφους Λ.Σ.-ΕΛ.ΑΚΤ. και διατήρησε μεγάλη ταχύτητα, εκτελώντας επικίνδυνους ελιγμούς.</p>
      <p>Ακολούθησε καταδίωξη με ρίψη στοχευμένης βολής ακριβείας στον εξωλέμβιο κινητήρα του σκάφους, που είχε ως αποτέλεσμα την ακινητοποίηση του και τη σύλληψη του 22χρονου αλλοδαπού χειριστή – διακινητή.</p>
      <p>Στη συνέχεια, στελέχη της οικείας Λιμενικής Αρχής, εντόπισαν τους ανωτέρω αλλοδαπούς οι οποίοι είχαν αποβιβαστεί επί της ακτής, ενώ από το Λιμεναρχείο Κω που διενεργεί την προανάκριση, κατασχέθηκε το ανωτέρω σκάφος.</p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>