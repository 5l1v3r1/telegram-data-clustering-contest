<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119406-ndnv-institucije-da-obezbede-funkcionisanje-pravne-drzave-i-zaustave-tabloide-u-lincu-novinara-n1?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-17T10:20:05+00:00"/>
    <meta property="og:title" content="NDNV: Institucije da obezbede funkcionisanje pravne države i zaustave tabloide u linču novinara N1"/>
    <meta property="og:description" content="Nezavisno društvo novinara Vojvodine (NDNV) danas je najoštrije osudilo kampanju protiv novinara i saradnika televizije N1 i pozvalo nadležne institucije da konačno reaguju na napade.&quot;Nedopustivo je da institucije kao što su policija, tužilaštvo i sudstvo u žustroj kampanji koja se vodi protiv saradnika televizije N1 i dalje ćute i da se ponašaju kao da je reč o jednoj normalnoj pojavi u društvu u kom glavni akteri izvršne vlasti i dalje tvrde da je ono demokratsko&quot;, saopštio je NDNV.Ovo najstarije nezavisno udruženje novinara izrazilo je duboku zabrinutost zbog &quot;blaćenja kolega koji u skladu sa Kodeksom novinara Srbije postavljaju pitanja od javnog značaja i insistiraju na odgovorima izvršne vlasti&quot;.&quot;Ovaj princip je osnova svake prave demokratije i zaslužuje podršku cele zajednice&quot;, poručio je NDNV.U saopštenju se dodaje da postoji velika zabrinut za bezbednost direktora programa te televizije Jugoslava Ćosića i novinara Miodraga Sovilja, zbog brutalnog linča kojem su izloženi u režimskim tabloidima.&quot;Tabloidi…"/>
  </head>
  <body>
    <article>
      <h1>NDNV: Institucije da obezbede funkcionisanje pravne države i zaustave tabloide u linču novinara N1</h1>
      <address>
        <time datetime="2019-11-17T10:20:05+00:00">17 Nov 2019, 10:20</time>
      </address>
      <p><b>Nezavisno društvo novinara Vojvodine (NDNV) danas je najoštrije osudilo kampanju protiv novinara i saradnika televizije N1 i pozvalo nadležne institucije da konačno reaguju na napade.</b><br/>"Nedopustivo je da institucije kao što su policija, tužilaštvo i sudstvo u žustroj kampanji koja se vodi protiv saradnika televizije N1 i dalje ćute i da se ponašaju kao da je reč o jednoj normalnoj pojavi u društvu u kom glavni akteri izvršne vlasti i dalje tvrde da je ono demokratsko", saopštio je NDNV.<br/>Ovo najstarije nezavisno udruženje novinara izrazilo je duboku zabrinutost zbog "blaćenja kolega koji u skladu sa Kodeksom novinara Srbije postavljaju pitanja od javnog značaja i insistiraju na odgovorima izvršne vlasti".<br/><br/>"Ovaj princip je osnova svake prave demokratije i zaslužuje podršku cele zajednice", poručio je NDNV.<br/><br/>U saopštenju se dodaje da postoji velika zabrinut za bezbednost direktora programa te televizije Jugoslava Ćosića i novinara Miodraga Sovilja, zbog brutalnog linča kojem su izloženi u režimskim tabloidima.<br/><br/>"Tabloidi su, uz očigledno odobrenje vlasti preuzeli nadležnosti pravosudja. Pozivamo gradjane, pravosudje i policiju da hitno povrate institucije i obezbede funkcionisanje pravne države. Ukoliko se tabloidima dozvoli da optužuju i presudjuju kao nekakve javne sudnice, posledice će biti nesagledive", stoji u saopštenju.<br/><br/>Dodaje se da u demokratskom poretku institucije treba da rade u interesu gradjana, pa ih je NDNV pozivao da "konačno opravdaju sopstveno postojanje i reaguju".<br/><br/>"NDNV podseća da kampanja protiv novinara koji rade u javnom interesu i u skladu sa profesionalnim standardima, ugrožava i njih, jer medijske slobode znače i slobodu pojedinca. Zato pozivamo zajednicu da se suprotstavi govoru mržnje i verbalnom nasilju", stoji u saopštenju.<br/><br/>Kako se navodi na sajtu N1, spornu konferenciju za novinare u Beogradu na vodi danas pokušavaju da povežu sa time da je predsednik Srbije bio na VMA zbog kardiovaskularnih problema.<br/><br/>N1 dodaje da je od brojnih slučajeva pretnji zaposlenima na N1 u proteklih pet godina, samo jedan počinilac dobio uslovnu kaznu zatvora, dok je drugom odredjeno lečenje u specijalističkoj ustanovi.</p>
    </article>
  </body>
</html>