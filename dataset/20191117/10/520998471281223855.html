<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/virnist-profesiyi-bukovinka-z-15-rokiv-pracyue-na-poshti-380421"/>
    <meta property="og:site_name" content="Погляд"/>
    <meta property="article:published_time" content="2019-11-17T10:31:00+00:00"/>
    <meta property="og:title" content="Вірність професії: буковинка з 15 років працює на пошті"/>
    <meta property="og:description" content="Буковинка Ольга Іллівна Даскалюк віддала роботі на пошті 44 роки"/>
  </head>
  <body>
    <article>
      <h1>Вірність професії: буковинка з 15 років працює на пошті</h1>
      <h2>Загалом Ольга Іллівна Даскалюк віддала улюбленій справі 44 роки</h2>
      <address>
        <time datetime="2019-11-17T10:31:00+00:00">17 Nov 2019, 10:31</time>
      </address>
      <p>Випускниці Брусницької школи Ользі Даскалюк ледве виповнилося 15 років, коли вона прийшла на пошту влаштовуватися на роботу. Її, звісно, не хотіли приймати, позаяк дівчині не виповнилося достатньо років. Але наполеглива брусничанка наполягла на своєму.</p>
      <p>Працювала у Чернівцях на поштамті кілька років, а коли виникла потреба повернутися на Кіцманщину підмінним оператором сільського поштового відділення – без роздумів погодилася. Відтак 14 років вона трудилася то в одному, то іншому селі, підміняючи відсутніх працівниць. І скрізь, де б вона не трудилася, характеризували її тільки позитивно.</p>
      <p>Загалом Ольга Іллівна Даскалюк віддала улюбленій справі 44 роки. І жодного разу у неї не виникало бажання змінити цю роботу на легшу. Останні понад два десятиліття вона керує сільським поштовим відділенням у селі Суховерхів Кіцманського району. В її трудовій книжці лице один запис – про прийом на роботу. Щоправда, є ще кілька десятків подяк і відзнак. Іншої справи для себе фахівець високого класу і не бачить.</p>
      <p>– Дуже люблю спілкуватися з односельцями, – зізнається Ольга Іллівна. – Вони надзвичайно мудрі, жадні до розмов, раді почути свіжі новини. А ще я по справжньому закохана у свою справу. А це додає снаги до життя.</p>
      <p>Начальник Кіцманського ЦВПЗ Мирослава Симчук якнайкращими словами характеризує Ольгу Даскалюк. Каже, що її підлегла настільки захоплена роботою, що вже 25 років не бере законну відпустку. В тісному приміщенні пошти, яке конче потребує ремонту, проходить її життя. З поставленими завданнями справляється.</p>
      <p>Ольга Іллівна разом із листоношею Наталею Веренчанською (на фото зліва) удвох обслуговують 457 дворів. Доправляють періодику, доставляють пенсію та іншу соціальну допомогу. Якщо треба щось із продуктів чи миючих засобів односельцям – принесуть також. Та й у відділенні пошти роботи вистачає, але не нарікають жінки, бо люблять і шанують свою професію.</p>
      <p>А Ольга Іллівна ще й неділі чекає або великих релігійних свят, щоб піти до місцевого храму, де вона зі своїм подарованим їй Богом голосом веде церковний хор. Не приховує, що архієпископ Чернівецький і Кіцманський ПЦУ Онуфрій запрошував її співати у кафедральному хорі храму Різдва Христового, що в обласному центрі.</p>
      <p>Шанують Ольгу Даскалюк в селі як за її прихильність і безвідмовність у роботі, так і за можливість насолодитися її музичним даром.</p>
      <p>Нагадаємо, що <a href="https://pogliad.ua/news/bukovina/viddani-profesiyi-bukovinka-piv-stolittya-schodnya-yde-do-lyudey-380079">буковинка пів століття щодня йде до людей.</a></p>
      <p>Анатолій ІСАК</p>
      <related>
        <h4>Схожі записи</h4>
        <a href="https://pogliad.ua/news/bukovina/viddani-profesiyi-bukovinka-piv-stolittya-schodnya-yde-do-lyudey-380079"/>
        <a href="https://pogliad.ua/news/bukovina/edina-sprava-na-vse-zhittya-bukovinka-uzhe-55-rokiv-pracyue-listonosheyu-379403"/>
        <a href="https://pogliad.ua/news/interview/pochesniy-gromadyanin-chernivciv-lev-feldman-cvoyiy-profesiyi-ne-zradzhuvav-nikoli-379012"/>
        <a href="https://pogliad.ua/news/bukovina/dnyami-na-bukovini-vidbudetsya-den-kar-eri-es-robota-dlya-molodi-378177"/>
      </related>
    </article>
  </body>
</html>