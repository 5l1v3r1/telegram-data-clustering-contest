<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/otnemat-tapiite-na-firmi-za-stroitelen-nadzor-406950.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T10:15:34+00:00"/>
    <meta property="og:title" content="Отнемат тапиите на фирми за строителен надзор"/>
    <meta property="og:description" content="Служебните проверки на ДНСК ще обхванат и всички издадени разрешения за строеж"/>
  </head>
  <body>
    <article>
      <h1>Отнемат тапиите на фирми за строителен надзор</h1>
      <address><time datetime="2019-11-17T10:15:34+00:00">17 Nov 2019, 10:15</time> by <a rel="author">Редактори</a></address>
      <p>По заповед на началника на Дирекцията за национален строителен контрол са прекратени удостоверенията на 6 фирми за строителен надзор. Мярката е във връзка с влезли в сила три наказателни постановления за срок от две години, с които са наложени имуществени санкции на санкционираните юридически лица, съобщават от ДНСК.</p>
      <p>С проекта на Закон за изменение и допълнение на Закона за устройство на територията е предвидено повишаване на контрола върху надзорните фирми, както от регионалните дирекции за национален строителен контрол, така и от Централно управление. За целта РДНСК ще извършват служебни проверки на комплексния доклад, съдържащ оценка за съответствие на инвестиционните проекти с основните изисквания към строежите.</p>
      <p>Освен това се предвижда служебните проверки на ДНСК да обхванат всички издадени разрешения за строеж, с изключение на издадените от министъра на регионалното развитие и благоустройството.</p>
      <p>Целта е по-стриктното изпълнение на задълженията и отговорностите на участниците в строителния процес, както и повишаване качеството на строителството, сигурността и безопасната експлоатация на строежите.</p>
      <p>За периода януари – септември тази година ДНСК е наложила имуществени санкции на фирми за строителен надзор в размер на близо 300 000 лв. и глоби на физически лица за още над 10 000 лв. За сравнение – за същия период на 2018 г. от ДНСК са наложени имуществени санкции на лица упражняващи строителен надзор в размер на близо 215 000 лв. и глоби на физически лица за над 5 000 лв.</p>
      <p>Направени са 4341 проверки на фирми, извършващи контрол при строителството на строежи от първа до трета категория. За установени нарушения са съставени 61 акта по ЗАНН, по които са издадени наказателни постановления и 4 заповеди за спиране на строежи.</p>
      <p>От началото на годината до сега ДНСК е извършила над 17 000 служебни проверки на издадени разрешения за строеж и заповеди за допълването им, като са отменени 145 разрешения за строеж.</p>
    </article>
  </body>
</html>