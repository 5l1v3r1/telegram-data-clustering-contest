<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/mytropolyt_epifaniy_pryvitav_studentiv_z_ihnim_svyatom_330920.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-17T10:34:00+00:00"/>
    <meta property="og:title" content="Митрополит Епіфаній привітав студентів з їхнім святом"/>
    <meta property="og:description" content="17 листопада у Міжнародний день студентів Митрополит Епіфаній написав звернення до студентської молоді."/>
  </head>
  <body>
    <article>
      <h1>Митрополит Епіфаній привітав студентів з їхнім святом</h1>
      <h2>17 листопада у Міжнародний день студентів Митрополит Епіфаній написав звернення до студентської молоді.</h2>
      <address>
        <time datetime="2019-11-17T10:34:00+00:00">17 Nov 2019, 10:34</time>
      </address>
      <figure>
        <img src="https://galinfo.com.ua/media/gallery/intxt/1/other/1_7a67f.jpg"/>
        <figcaption>Фото Гал-інфо, Олена Ляхович</figcaption>
      </figure>
      <p>Дорогі студенти! Сьогодні, у ваш міжнародний День, у свято молодості та надій, великих можливостей та доленосних рішень, вітаю всіх вас. Студентство – це справді особливий період у житті кожної людини. Це той сприятливий час, коли ми можемо віднайти своє покликання на цій землі, усвідомити цінність свого щоденного внеску у життя родини, країни та цілого світу. А також і в життя Церкви! Тож бажаю усім студентам сміливості у прийнятті своєї місії, долучатися до праці задля змін на краще.</p>
      <p>Бо без перебільшення – Господь покликав кожного з вас до визначних справ та звершень. Ви наділені унікальними талантами, а головне – свободою у виборі, як ці здібності розвивати. Так, сучасний світ сповнений непередбачуваностей та викликів: тисячі професій зникають, на їхньому місці з’являються все нові, щодня доводиться вчитись новому та постійно розвиватись. У буденній метушні, конкуренції у кар’єрному розвиткові, важливо пам’ятати про те, що справді робить вас щасливими, про цінності, які непідвладні часові та різноманітним зрушенням.</p>
      <p>У такій бурхливій круговерті важлива порада, міцне плече справжніх друзів. Однак найкращим порадником та помічником, безкорисно люблячим і відданим, для всіх нас - і для кожного з вас зокрема – є Господь Бог. Будьте певні: хто йде за Христом, хто довіряє Йому сокровенне, – той досягає благословенної мети – істинної свободи та справжнього щастя, які ніколи не залишать, якщо їх впустити у своє життя.</p>
      <p>Тому не бійтеся мріяти і довіряти заповітне Богові, просити у Нього сил та наснаги для реалізації своїх цілей. Будьте посланцями добра та любові, адже це завжди було і буде важливим і необхідним, незважаючи ні на що. Будьте щасливими та даруйте радість тим, хто вас оточує. Запалюйте своєю жагою до знань, покликом мрії тих, хто ще перебуває у пошуках. Нехай відвага творити добро ніколи не покидає ваших сердець.</p>
    </article>
  </body>
</html>