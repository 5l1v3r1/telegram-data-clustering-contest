<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23495882-procuror-american-nu-mai-incarcati-telefoanele-porturi-usb-publice-sau-folosind-cablurile-altora.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T10:54:00+00:00"/>
    <meta property="og:title" content="Procuror american: Nu mai încărcați telefoanele în porturi USB publice sau folosind cablurile altora"/>
    <meta property="og:description" content="Procurorul districtual din LA County a publicat, pe site-ul instituției, un anunț prin care îi îndeamnă pe oameni să nu își mai încarce telefoanele în porturi USB publice"/>
  </head>
  <body>
    <article>
      <h1>Procuror american: Nu mai încărcați telefoanele în porturi USB publice sau folosind cablurile altora</h1>
      <address><time datetime="2019-11-17T10:54:00+00:00">17 Nov 2019, 10:54</time> by <a rel="author">G.S.</a></address>
      <p><b>Procurorul districtual din LA County a publicat, pe site-ul instituției, un anunț prin care îi îndeamnă pe oameni să nu își mai încarce telefoanele în porturi USB publice - precum cele din aeroporturi, hoteluri sau baruri -, deoarece pot deveni victimele hackerilor, transmite Mediafax.<br/></b><br/>Aceste porturi pot fi folosite de infractori cibernetici pentru a prelua controlul asupra smartphone-urilor și altor dispozitive electronice. Cabluri și porturi false, care costă doar câțiva dolari și se găsesc pe internet, permit transferul de malware (aplicații și programe dăunătoare) în telefoanele victimelor. Atacatorul poate avea, apoi, acces la datele personale ale utilizatorului, inclusiv la parole sau informații bancare.<br/><br/>Procurorul le recomandă oamenilor să ia cu ei propriile încărcătoare atunci când călătoresc și să folosească prize. Mai mult, le sugerează să ia în calcul cumpărarea unei baterii externe.<br/><br/>Recent și un expert în securitate informatică i-a îndemnat pe utilizatorii de smartphone-uri să nu folosească cablurile altora sau pe cele disponibile în spaţii publice pentru a-şi încărca dispozitivele.<br/><br/>Charles Henderson, şeful echipei X-Force Red din cadrul IBM Security, conduce o echipă de experţi angajată de clienţi pentru a încerca să le compromită sistemele, expunând astfel vulnerabilităţile. Aceşti hackeri etici au reuşit să acceseze smartphone-uri prin intermediul unor cabluri USB modificate.<br/><br/>Deocamdată acesta nu este un pericol răspândit, dar ar putea fi în viitorul apropiat, spune Henderson, deoarece tehnologia este ieftină.<br/><br/>Potrivit lui, utilizatorii ar trebui să evite în special cablurile şi staţiile de încărcare din spaţiile publice, precum aeroporturile sau recepţiile hotelurilor.<br/><br/>Henderson mai spune că un cablu pentru telefon compromis nu se deosebeşte prin nimic de unul normal. Un astfel de exemplu este O.MG CABLE, care a fost anunţat anul trecut și poate fi comandat online.</p>
    </article>
  </body>
</html>