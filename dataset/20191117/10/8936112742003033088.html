<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/atp-finals-dominic-thiem-pokonal-w-polfinale-alexandra-zvereva,986032.html"/>
    <meta property="og:site_name" content="TVN24"/>
    <meta property="article:published_time" content="2019-11-17T10:32:00+00:00"/>
    <meta property="og:title" content="Thiem poskromił w Londynie obrońcę tytułu"/>
    <meta property="og:description" content="Dominic Thiem będzie rywalem Stefanosa Tsitsipasa w meczu o tytuł ATP Finals, który tradycyjnie kończy tenisowy sezon. W półfinale 26-letni Austriak pokonał zwycięzcę z Londynu sprzed roku Alexandr..."/>
  </head>
  <body>
    <article>
      <h1>Thiem poskromił w Londynie obrońcę tytułu</h1>
      <address>
        <time datetime="2019-11-17T10:32:00+00:00">17 Nov 2019, 10:32</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/b2b716ce-fcf1-4cab-af82-37b17c6c53b0.jpg?type=1&amp;srcmode=0&amp;srcx=1/1&amp;srcy=9/20&amp;srcw=1/1&amp;srch=83/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d788bf27-67a0-476c-a0c9-dfd3f0f37778-480p.mp4" autoplay="" loop=""/>
          <figcaption>Skrót meczu Federer - Thiem w ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/63e04a22-540b-46cd-b2da-95b9454c1d93-480p.mp4"/>
          <figcaption>Kubot i Melo grają razem w finałach ATP po raz trzeci</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/18767641-32d1-4ee8-a178-38d4619f3056-480p.mp4" autoplay="" loop=""/>
          <figcaption>Skrót meczu Dominic Thiem - Novak Djokovic</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d768c045-26e2-4f63-97f6-b77582723b8c-480p.mp4" autoplay="" loop=""/>
          <figcaption>Skrót meczu Berrettini - Thiem</figcaption>
        </figure>
        <figcaption>Dominic Thiem w rundzie grupowej ATP Finals pokonał Rogera Federera Foto: Getty Images | Video: Eurosport/SNTV</figcaption>
      </slideshow>
      <h3>Dominic Thiem będzie rywalem Stefanosa Tsitsipasa w meczu o tytuł ATP Finals, który tradycyjnie kończy tenisowy sezon. W półfinale 26-letni Austriak pokonał zwycięzcę z Londynu sprzed roku Alexandra Zvereva 7:5, 6:3.</h3>
      <p>Thiem przez całe spotkanie sprawiał wrażenie bardziej opanowanego, popełniał znacznie mniej błędów i skutecznie wykorzystywał nadarzające się okazje. Aż do stanu 6:5 w pierwszej partii gra toczyła się jednak gem za gem. Dopiero kiedy Zverev serwował na tie-breaka, Thiem dostał dwie szanse na przełamanie rywala. Pierwszej z nich nie wykorzystał, po czym podwójny błąd serwisowy popełnił obrońca tytułu i pierwszy set po 55 minutach padł łupem Austriaka.</p>
      <related>
        <a href="https://eurosport.tvn24.pl/tenis,115/nie-bedzie-powtorki-sprzed-dwoch-lat-final-uciekl-kubotowi,986023.html"/>
      </related>
      <p>W drugim secie obraz gry nie uległ zmianie. Obaj tenisiści konsekwentnie wygrywali swoje podania, pracując mimowolnie na rzecz czekającego na drugiego finalistę Tsitsipasa. W rozegranym kilka godzin wcześniej pierwszym półfinale Grek w podobnym czasie pokonał Rogera Federera 6:3, 6:4.</p>
      <h3>Wyszedł z opresji cało</h3>
      <p>Decydujący dla losów drugiego meczu o finał był szósty gem drugiej partii. Zverev popełnił w nim kilka prostych błędów, a fatalnie smeczując, podarował Thiemowi kolejne okazje do przełamania. Austriak wykorzystał jedną z nich i przełamał rywala na 4:2. Już w następnym gemie Zverev miał wprawdzie szansę na rebreaka, ale imponujący spokojem Thiem wyszedł z opresji cało i obronił swoje podanie.</p>
      <p>Ostatnim gemem Austriak udowodnił, że w pełni zasłużył na to zwycięstwo. As serwisowy przy prowadzeniu 30:15, a później znakomita kończąca piłka, która okazała się dla 26-letniego tenisisty przepustką do pierwszego w karierze finału londyńskiego turnieju. W trzech poprzednich startach nigdy nie przebrnął fazy grupowej.</p>
      <h3>Wyniki półfinałów ATP Finals:</h3>
      <p>Stefanos Tsitsipas (Grecja, 6) - Roger Federer (Szwajcaria, 3) 6:3, 6:4</p>
      <p>Dominic Thiem (Austria, 5) - Alexander Zverev (Niemcy, 7) 7:5, 6:3</p>
      <p>Autor: mc / Źródło: eurosport.pl</p>
    </article>
  </body>
</html>