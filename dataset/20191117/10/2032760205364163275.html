<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89840"/>
    <meta property="og:site_name" content="Denník politika"/>
    <meta property="article:published_time" content="2019-11-17T10:35:05+00:00"/>
    <meta property="og:title" content="Česi si stovkami podujatí pripomínajú 30. výročie nežnej revolúcie, premiéra Babiša vypískali"/>
    <meta property="og:description" content="17.11.2019 (Webnoviny.sk) – Česi si v nedeľu stovkami podujatí po celej republike pripomínajú 30. výročie Nežnej revolúcie a 80. výročie udalostí, ktoré viedli k uzavretiu vysokých škôl nacistami. Ministri za stranu ANO na čele s premiérom Andrejom Babišom už skoro ráno položili kvety a zapálili sviečky na pražskej Národnej triede. Prítomní ľudia ich však vypískali. Protestujúci na Babiša čakali napríklad s transparentom „Bráňme sa“ a nápisom „Bureš, ani to neskúšaj!“. Informuje o tom portál www.irozhlas.cz."/>
  </head>
  <body>
    <article>
      <h1>Česi si stovkami podujatí pripomínajú 30. výročie nežnej revolúcie, premiéra Babiša vypískali</h1>
      <address><time datetime="2019-11-17T10:35:05+00:00">17 Nov 2019, 10:35</time> by <a rel="author">Webnoviny</a></address>
      <p>17.11.2019 (Webnoviny.sk) – Česi si v nedeľu stovkami podujatí po celej republike pripomínajú 30. výročie Nežnej revolúcie a 80. výročie udalostí, ktoré viedli k uzavretiu vysokých škôl nacistami. Ministri za stranu ANO na čele s premiérom Andrejom Babišom už skoro ráno položili kvety a zapálili sviečky na pražskej Národnej triede. Prítomní ľudia ich však vypískali. Protestujúci na Babiša čakali napríklad s transparentom „<i>Bráňme sa</i>“ a nápisom „<i>Bureš, ani to neskúšaj!</i>“. Informuje o tom portál www.irozhlas.cz.</p>
      <h3>Praha hlavným dejiskom osláv</h3>
      <p>Hlavným dejiskom osláv bude Praha, kde sa uskutočnia rôzne sprievody, happeningy, koncerty, príhovory a ďalšie akcie k Dňu boja za slobodu a demokraciu sa budú konať aj v ďalších mestách. Podujatia v hlavnom meste budú sprevádzať aj dopravné obmedzenia.</p>
      <p>V centre Prahy sa prepojí niekoľko akcií zastrešených Festivalom slobody – študentami organizovaný Slobodný november na Albertove, Koncert pre budúcnosť na Václavskom námestí a Korzo Národné, ktoré sa potiahne z Národnej triedy na Jungmannovo námestie.</p>
      <h3>Zvonenie zvonov po celej krajine</h3>
      <p>Predsedovia vlád krajín V4, vrátane českého premiéra Babiša, položia na okraji Bratislavy vence k pamätníku Brána slobody a premiér sa večer v slovenskej metropole zúčastní aj na slávnostnom koncerte, ktorý Slovensko pripravilo k výročiu revolúcie.</p>
      <p>Potlačenie demonštrácie na Národnej triede pred 30 rokmi pripomenie o 17:11 zvonenie zvonov po celej krajine. K akcii sa podľa Českého rozhlasu pridala aj väčšina rozhlasových staníc tým, že v rovnakom čase pustia pieseň Modlitba pro Martu.</p>
      <p>Viac k témam: <a href="https://www.webnoviny.sk/tag/17-november/"><u>17. november</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a><br/>Zdroj: Webnoviny.sk – <a href="https://www.webnoviny.sk/cesi-si-stovkami-podujati-pripominaju-30-vyrocie-neznej-revolucie-premiera-babisa-vypiskali/"><u>Česi si stovkami podujatí pripomínajú 30. výročie nežnej revolúcie, premiéra Babiša vypískali</u></a> © SITA Všetky práva vyhradené.</p>
    </article>
  </body>
</html>