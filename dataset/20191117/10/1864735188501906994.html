<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/web-rischi-1.4890740"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-17T10:30:30+00:00"/>
    <meta property="og:title" content="Rischi del web, famiglie incoscienti"/>
    <meta property="og:description" content="Sondaggio sull’uso di internet:  &quot;Conoscono i rischi ma li snobbano&quot;. l 55% dei minorenni chatta con sconosciuti, il 65% pubblica foto sui social"/>
  </head>
  <body>
    <article>
      <h1>Rischi del web, famiglie incoscienti</h1>
      <h2>Sondaggio sull’uso di internet: "Conoscono i rischi ma li snobbano". l 55% dei minorenni chatta con sconosciuti, il 65% pubblica foto sui social</h2>
      <address><time datetime="2019-11-17T10:30:30+00:00">17 Nov 2019, 10:30</time> by <a rel="author">ANTONIO NOTO, direttore Noto sondaggi</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4890755.1573986630!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>I rischi del web, foto generica</figcaption>
      </figure>
      <p>Roma, 17 novembre 2019 - <b>Internet, </b><b>liberi tutti</b>. Sembra questo il comportamento messo in atto sia dagli adolescenti che dalle proprie famiglie. Eppure i fatti di cronaca, anche i più recenti, hanno messo in luce i pericoli derivanti dal pensare che il web sia semplicemente una piattaforma di comunicazione tra amici.<br/>È diventato un terreno fertile per pedofili che adescano minorenni oppure rubano le foto per utilizzarle per secondi scopi, come dimostra peraltro <a href="https://www.quotidiano.net/cronaca/telegram-web-1.4888968"><b>l’inchiesta che </b></a><a href="https://www.quotidiano.net/cronaca/telegram-web-1.4888968"><b>QN</b></a> ha pubblicato ieri e oggi: spesso nelle chat degli orchi online finiscono infatti le foto che ragazzine e ragazzini pubblicano sui loro profili social, su <b>Facebook o Instagram</b> per esempio.<br/>Eppure il popolo della Rete, pur essendo in parte consapevole dei rischi, non applica comportamenti consequenziali ritenendo che si tratti di casi isolati e marginali.</p>
      <p>Insomma ciò che emerge dallo studio condotto dall’Istituto Noto Sondaggi su un campione di famiglie residenti in Italia con figli adolescenti, è che manca in larga misura la consapevolezza dei <b>pericoli derivanti dalla Rete</b>. Ma è da aggiungere che tale <b>irresponsabilità</b> è un comportamento che unisce genitori e figli.<br/>Ormai l’età dell’inizio di utilizzo di internet si è abbassata enormemente: se solo 5 anni fa la maggioranza dei teenager scopriva il fascino della Rete durante le scuole medie, adesso lo scenario è completamente mutato e i <b>primi approcci con il we</b>b in maniera autonoma si hanno già con l’inizio delle <b>scuole elementari</b>.</p>
      <p>Generalmente si comincia con qualche chat per poter parlare tra compagni di classe, ma poi l’uso diventa sempre più evoluto con lo scaricare programmi e con l’ampliare la propria sfera di relazioni anche con persone non conosciute in ambito scolastico o amicale. Pertanto il<b> 92% dei minorenni naviga</b> quotidianamente in Rete. Ovviamente questa percentuale tocca quasi il 100% per chi ha più di 13 anni, mentre scende tra i più piccoli.</p>
      <p>Se poi si passa<b> </b>alla verifica di un uso consapevole di Internet, il fenomeno diventa allarmante. Il <b>62% dichiara di non subire alcun controllo</b> dai propri genitori sui propri contatti in Rete, ma non solo. A questi c’è da aggiungere un ulteriore 20% che ammette di essere controllato ma al contempo dichiara che comunque trova soluzioni per eludere il controllo. Solo il 12%, invece, ammette che i genitori vigilano sul suo operato limitandolo nell’utilizzo del web.</p>
      <p>Un altro dato che misura quanto il pericolo sia elevato è che il <b>65% dei minorenni dice che abitualmente non solo scambia foto </b>con i propri contatti ma inserisce sui vari canali social – anche con profilo aperto e accessibile a chiunque – proprie immagini, anche con viso riconoscibile. <br/>Ma il dato più allarmante è che gli stessi giovani sono per il <b>62% consapevoli dei pericoli</b> ma sono pochi quelli che mettono in atto comportamenti virtuosi per non esporsi ai rischi. Tra l’altro il 55% dice di chattare abitualmente con persone sconosciute di cui, quindi, non si ha la certezza se il sesso e l’età dichiarata corrispondono alla realtà.</p>
      <p>Se la fotografia viene scattata dalla parte dei genitori le cose non cambiano, anzi si può affermare che peggiorano in quanto gli adulti dovrebbero adottare comportamenti più virtuosi. Il 55% dichiara che non riesce a controllare l’utilizzo del web dei propri figli, solo il <b>24% pensa di controllarlo</b>, ma appena il 15% ammette di farlo con risultati soddisfacenti.<br/>Per quanto riguarda la divulgazione delle foto di minorenni, ben il <b>42% dei genitori confessa di postare immagini dei figli</b> non badando al pericolo a cui si va incontro, pur essendo consapevoli che la Rete è terreno di caccia dei pedofili.</p>
      <p>Ciò che manca,<b> </b>quindi, sembra essere soprattutto una sorta di educazione a un consumo consapevole di internet, sia diretto agli adulti che ai giovani.<br/>Così come si fanno campagne sociali sia attraverso i media che nelle scuole per sviluppare comportamenti sociali virtuosi – si pensi per esempio all’alcol o alla sicurezza stradale – probabilmente queste forme di comunicazione dovrebbero essere adottate anche per il web. <br/>Anche se si conoscono i limiti dei messaggi istituzionali e sociali, comunque fanno emergere un problema che genera discussioni in famiglia e tra amici, facendo acquisire ai cittadini una maggiore consapevolezza.</p>
      <p>
        <i>Nota informativa ai sensi dell'art.4 del Regolamento AGCOM-delibera n.256/10/CSP. Data di realizzazione del sondaggio: 16/11/2019. Committente: Quotidiano Nazionale. Campione: Panel Omnibus rappresentativo dei genitori con figli adolescenti. Tecnica di somministrazione delle interviste: Cawi. Consistenza numerica del campione: 400 genitori con figli minorenni. Rispondenti (in %: 93%).</i>
      </p>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4890779.1573986916!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>Sondaggio: come si comportano gli italiani sul web</figcaption>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/cronaca/foto/rischi-web-1.4890780"/>
        <a href="https://www.quotidiano.net/cronaca/telegram-web-1.4888968"/>
        <a href="https://www.quotidiano.net/cronaca/telegram-chat-segreta-1.4888930"/>
        <a href="https://www.lanazione.it/commento/chat-pedofile-commento-1.4888918"/>
      </related>
    </article>
  </body>
</html>