<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742121"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T10:15:00+00:00"/>
    <meta property="og:title" content="'นิชิโนะ'ยอมรับนัดนี้กดดัน ลั่นช้างศึกต้องชนะเวียดนาม"/>
    <meta property="og:description" content="“นิชิโนะ” รับ กดดัน เกมสำคัญ ลั่นต้องชนะ ชี้ฟิตทุกคน ไม่มีใครเสียขวัญ เชื่อบดกันแดนกลางมันแน่"/>
  </head>
  <body>
    <article>
      <h1>'นิชิโนะ'ยอมรับนัดนี้กดดัน ลั่นช้างศึกต้องชนะเวียดนาม</h1>
      <address>
        <time datetime="2019-11-17T10:15:00+00:00">17 Nov 2019, 10:15</time>
      </address>
      <p>
        <b>“นิชิโนะ” รับ กดดัน เกมสำคัญ ลั่นต้องชนะ ชี้ฟิตทุกคน ไม่มีใครเสียขวัญ เชื่อบดกันแดนกลางมันแน่</b>
      </p>
      <p>"ช้างศึก" ทีมฟุตบอลชาติไทย จะบุกเยือน "ดาวทอง" เวียดนาม ที่มีดิงห์ สเตเดียม ประเทศเวียดนาม ในฟุตบอลโลก 2022 รอบคัดเลือก โซนเอเชีย รอบ 2 กลุ่ม G นัดที่ 5 วันที่ 19 พ.ย.นี้ เวลาไทย 20.00 น. โดยผลงานล่าสุด ไทยบุกแพ้ มาเลเซีย 1-2 และ ดาวทอง เปิดบ้านชนะ สหรัฐอาหรับเอมิเรตส์(ยูเออี) 1-0<br/><br/>สถานการณ์ในกลุ่มนี้ ผ่าน 4 นัดเท่ากัน เวียดนาม นำจ่าฝูง 10 แต้ม ยังไม่แพ้ใคร ตามด้วย ไทย 7 แต้ม, ยูเออี กับ มาเลเซีย 6 แต้ม และ อินโดนีเซีย ไม่มีแต้ม โดยอีกคู่กลุ่มนี้ เตะวันเดียวกัน มาเลเซีย พบ อินโดนีเซีย  <br/><br/>ความเคลื่อนไหวทีมชาติไทย เมื่อวันที่ 17 พ.ย. อากิระ นิชิโนะ กุนซือใหญ่ชาวญี่ปุ่น นำลูกทีมซ้อมช่วงเย็นที่กรุงฮานอย เปิดให้สื่อมวลชนทำข่าวได้ 15 นาทีแรก โดย นิชิโนะ ให้สัมภาษณ์ก่อนเกมว่า นัดนี้นักเตะไทยน่าจะคุ้นสนามกว่าเดิม ได้ดูเกม เวียดนาม ที่ชนะ ยูเออี 1-0 ครึ่งแรกสู้กันดุเดือดในแดนกลาง จึงต้องเตรียมตัวเรื่องนี้ ส่วนครึ่งหลัง ยูเออี เหลือ 10 คน จึงไม่เห็นอะไรมาก ตนไม่กล้าพูดว่า ไทย พร้อม 100% เพราะเพิ่งมาถึงเมื่อ 16 พ.ย. แต่ข้อดีคือไม่มีใครเจ็บ และทุกคนไม่เสียกำลังใจ มั่นใจในนักเตะทุกคน ส่วนการจะเปลี่ยนแปลงทีมหรือไม่นั้น ต้องดูลักษณะการเล่นแต่ละคน และดูจากเกมที่พบมาเลเซีย ว่าอะไรที่ไม่ดี<br/><br/>“นัดนี้กดดันแน่นอน เพราะมาเจอกันเอง แต้มไป-กลับ 6 คะแนน ทีมไทยต้องคว้า 3 แต้มให้ได้ เพื่อกลับมาอยู่ในสถานการณ์ที่ดีอีกครั้ง” นิชิโนะกล่าว<br/><br/>"เต้" พิธิวัตต์ สุขจิตธรรมกุล กองกลางทีมชาติไทย กล่าวว่า แม้ทีมไทยจะเสียดายกับเกมที่แพ้ มาเลเซีย เป็นธรรมดา ที่จะผิดหวัง แต่ไม่ได้จมปลักครับ บรรยากาศในทีมตอนนี้ยังดีเหมือนเดิม โอกาสเข้ารอบยังเปิดกว้าง ทีมไทยพร้อมสู้ต่อไป</p>
    </article>
  </body>
</html>