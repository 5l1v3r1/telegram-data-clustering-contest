<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/e-devlet-te-kullanici-sayisi-44-5-milyonu-gecti-1207748.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-17T10:27:00+00:00"/>
    <meta property="og:title" content="e-Devlet'te kullanıcı sayısı 44,5 milyonu geçti"/>
    <meta property="og:description" content="Cumhurbaşkanlığı Dijital Dönüşüm Ofisi Başkanı Ali Taha Koç, e-Devlet kullanıcı sayısının 44 milyon 585 bin 564 kişiye ulaştığını belirterek, &quot;2008 yılında 5 bin 747 olan giriş sayısı da bu yıl 1 milyar 9 milyon 512 bine ulaştı.&quot; dedi."/>
  </head>
  <body>
    <article>
      <h1>e-Devlet'te kullanıcı sayısı 44,5 milyonu geçti</h1>
      <h2>Cumhurbaşkanlığı Dijital Dönüşüm Ofisi Başkanı Ali Taha Koç, e-Devlet kullanıcı sayısının 44 milyon 585 bin 564 kişiye ulaştığını belirterek, "2008 yılında 5 bin 747 olan giriş sayısı da bu yıl 1 milyar 9 milyon 512 bine ulaştı." dedi.</h2>
      <address>
        <time datetime="2019-11-17T10:27:00+00:00">17 Nov 2019, 10:27</time>
      </address>
      <p><b>Koç, Kamu Bilişimcileri Derneğince Antalya'da düzenlenen</b>,  "4. Kamu Bilişim Zirvesi"nde, 2008'de başlatılan e-Devlet sisteminin gelişmiş verimlilik, maliyet  azaltma ve tasarruf sağladığını söyledi.</p>
      <p>e-Devletin avantajlarından birinin kağıt temelli sistemlere göre  verimliliğin artmasını sağlamak olduğuna vurgulayan Koç, kağıt temelli işlerin  e-Devlet kanalıyla elektronik ortamdan sunulmasının insan gücüne olan ihtiyacı  azalttığını kaydetti.</p>
      <p>Böylece, sürecin daha az çalışanla yürütülmesi ve dolayısıyla işletme  maliyetlerinin azalmasını sağladığına değinen Koç, vatandaşların, e-Devlet  kapısından günün her saati fiziki olarak hiçbir kamu kurumuna gitmeden anlık  olarak hizmet alabildiğini bildirdi.</p>
      <p>Bu durumun ciddi zaman tasarrufu sağladığını anlatan Koç, e-Devletin  işletmeler ve vatandaşlar ile devlet arasında daha iyi, kolay iletişim  sağladığını ifade etti.</p>
      <p>
        <b>"e-Devlet kapısından 5 bin 75 farklı hizmet sunulmakta"</b>
      </p>
      <p>e-Devletin kamu kurumları ve vatandaşlar için süreçleri  basitleştirmeye yardımcı olduğunu, devlet bilgi programlarına ve hizmetlerine  erişimi kolaylaştırdığını aktaran Koç, vatandaşların, istedikleri zaman ve  istedikleri yerden devlet dairelerine ve acentelerine fiziksel seyahat  gerekmeksizin etkileşim kurabileceklerini söyledi.</p>
      <p>Koç, sistem sayesinde kişilerin kendilerine ait verileri anlık olarak  gördüğünü, süreçleri online olarak takip edebildiğini dile getirdi.</p>
      <p>Koç,<b> e-Devlet</b> kullanıcı sayısının 2008'de 6 bin 990 kişi olduğunu  belirterek, şöyle konuştu:</p>
      <p>"e-Devlet kullanıcı sayısı 44 milyon 585 bin 564 kişiye ulaştı. 2008  yılında 5 bin 747 olan giriş sayısı da bu yıl 1 milyar 9 milyon 512 bine ulaştı.  Her yıl bu sayılar artıyor. e-Devlet kapısından 5 bin 75 farklı hizmet  sunulmakta. Bunların 2 bin 535'i devlet kurumu hizmetleri, 2 bin 88'i belediye  hizmetleri, 396'sı özel kurum hizmetleri, 54'ü su ve kanalizasyon hizmetlerinden  oluşuyor. Bu yıl 944 yeni hizmet e-Devlet kapısına entegre edildi. Kamu  hizmetlerinin e-Devlet kapısına entegre edilmesi çalışmaları devam etmektedir."</p>
      <p>
        <b>En fazla kullanılan kurum Sosyal Güvenlik Kurumu</b>
      </p>
      <p>e-Devlet üzerinden en fazla kullanılan kurumun Sosyal Güvenlik Kurumu  (SGK) olduğuna dikkati çeken Koç, "Kullanıcılarımız e-Devlet üzerinden 234 milyon  641 bin kere 4A hizmet dökümü, 143 milyon 847 bin kere dava dosyası sorgulaması,  121 milyon 542 kez vergi borcu sorgulaması, 70 milyon 535 bin kez mobil hat  sorgulaması yaptı ayrıca SGK tescil ve hizmet dökümü, araç plakasına yazılan ceza  sorgulaması, e-bordro hizmeti, icra dosyası sorgulaması, tapu bilgileri  sorgulaması, yükseköğretim mezun belgesi sorgulaması da en fazla tercih edilen  hizmetlerden oldu."  diye konuştu.</p>
    </article>
  </body>
</html>