<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/football/2019/11/17/spira-li-koshmaryt-v-rodniia-futbol-poredniiat-antirekord.429901"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T10:50:00+00:00"/>
    <meta property="og:title" content="Спира ли кошмарът в родния футбол? Поредният антирекорд"/>
    <meta property="og:description" content="Най-слабото представяне в евроквалификации за всички времена | Dnes.bg"/>
  </head>
  <body>
    <article>
      <h1>Спира ли кошмарът в родния футбол? Поредният антирекорд</h1>
      <h2>Най-слабото представяне в евроквалификации за всички времена</h2>
      <address><time datetime="2019-11-17T10:50:00+00:00">17 Nov 2019, 10:50</time> by <a rel="author" href="https://www.dnes.bg/author/33" target="_blank">Екип на Dnes.bg</a></address>
      <p>В неделя приключва още един кошмарен за българския футбол цикъл от квалификации. Поредните, които няма да запомним с нищо добро. Всъщност последният шанс за нещо добро е довечера, пише <a href="https://www.gol.bg/nacionalen-otbor/2019-11-17/otiva-si-koshmaren-tsikal-v-istoriyata-na-balgarskiya-futbol"><b>Gol.bg</b></a>.</p>
      <p>Само победа над вече класиралия се за еврофиналите тим на Чехия може поне малко да намали резила ни и да предотврати поредния антирекорд във вече 95-годишната история на националния отбор.</p>
      <p>Дори и при равен, ще запишем най-слабото представяне в евроквалификации за всички времена. Досега само още веднъж сме завършвали пресявките за този форум без победа. Това е станало при първото ни участие в тях - за Евро 1960.</p>
      <p>И тогава обаче се представяме далеч по-достойно от сега, защото макар и да не записваме победа, това става само в 2 мача. Регламентът е такъв, че трябва да се изправим срещу силния тим на Югославия в два мача на разменено гостуване.</p>
      <p>Елиминирани сме след 1:1 у дома и 0:2 в Белград. За силата на онзи югославски тим може да съдим по това, че по-късно той достига до финала на европейското, където губи от СССР.</p>
      <p>Оттогава насам, най-лошото ни представяне бе в квалификациите за Евро 2012. В тях тимът бе воден от трима селекционери - Станимир Стоилов, Лотар Матеус и Михаил Мадански.</p>
      <p>Спечелихме само 1 мач - гостуването на Уелс с 1:0 при дебюта на Матеус. В крайна сметка обаче взехме едва 5 точки. В сегашните квалификации сме с 3 и ако не победим и демотивираните чехи, ще запишем резил номер 1 за всички времена.</p>
      <p>Двубоят днес е от 19,00 часа на стадион „Васил Левски”. Любопитното е, че и сега тимът ни бе воден от трима селекционери. Националите започнаха цикъла с Петър Хубчев. След напускането му отборът бе поет от Красимир Балъков, а след неговата оставка на кормилото застана Георги Дерменджиев.</p>
    </article>
  </body>
</html>