<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376411/erdoganin-eski-danismani-gazete-mansetlerini-bana-soruyorlardi"/>
    <meta property="og:site_name" content="Milli Gazete"/>
    <meta property="article:published_time" content="2019-11-17T10:51:00+00:00"/>
    <meta property="og:title" content="Erdoğan’ın eski danışmanı: Gazete manşetlerini bana soruyorlardı"/>
    <meta property="og:description" content="Gazeteci Kemal Öztürk, Cumhurbaşkanı Erdoğan’ın başbakanlığı döneminde ifa ettiği &quot;danışmanlık&quot; görevinde iken &quot;Gazete manşetleri bir gün önce bana gönderilip 'Uygun mu' diye soruluyordu&quot; dedi."/>
  </head>
  <body>
    <article>
      <h1>Erdoğan’ın eski danışmanı: Gazete manşetlerini bana soruyorlardı</h1>
      <h2>Gazeteci Kemal Öztürk, Cumhurbaşkanı Erdoğan’ın başbakanlığı döneminde ifa ettiği "danışmanlık" görevinde iken "Gazete manşetleri bir gün önce bana gönderilip 'Uygun mu' diye soruluyordu" dedi.</h2>
      <address>
        <time datetime="2019-11-17T10:51:00+00:00">17 Nov 2019, 10:51</time>
      </address>
      <p>Cumhurbaşkanı Erdoğan'ın başbakanlığı döneminde basın danışmanlığını yapan ve Anadolu Ajansı'nın eski genel müdürü gazeteci Kemal Öztürk, "danışmanlık" görevinin bilinmeyenlerini Çağlar Cilara'nın YouTube kanalında anlattı. Başbakanlıktaki basın danışmanlığı döneminde "Bugün çok bağımsız ve çok özgür gazetecilik yaptığını söyleyen arkadaşlarımız, o zamanlar ertesi günün gazete manşetlerini bana gönderiyorlardı. "Uygun mudur" diye soruyordu ve öyle yayınlıyordu." açıklamasında bulundu. Söz konusu gazetecilerin bugün aktif ve muhalif olduğunu söyleyen Öztürk, "Meydan okuyanlar, çok yüksek perdeden etik mesajlar verenlerin şeceresini iyi biliyorum." dedi.</p>
      <h3>"HİÇ KİMSENİN EKMEĞİYLE OYNAMADIM"</h3>
      <p>2003-2007 arası, dönemin TBMM Başkanı Bülent Arınç’a, 2007-2011 arası, dönemin Başbakanı Recep Tayyip Erdoğan’a danışmanlık yaptığını hatırlatan Öztürk, basın danışmanlığının çok baskın olmadığını aktardı. Öztürk, “Gönül rahatlığıyla şunu söyleyebilirim: Basın danışmanıyken hiç kimsenin ekmeğiyle oynamadım. Hiçbir köşe yazarının kalemi susturulsun diye kimseyi aramadım ve müdahale etmedim” ifadelerini kullandı.</p>
      <p>"Bir köşe yazarı 'Onun yüzünden işten atıldım' diyebilir. Ben bunu çıkar kendisiyle konuşurum. Bu konuda çok rahatım” diyen Öztürk şöyle devam etti:</p>
      <blockquote>"Suyun akışını değiştirecek kadar müdahil değildim çünkü benden önce bunlarla ilgili çok sık sorunlar yaşandığı için daha yumuşak bir basın danışmanlığı süreci geçirilmesini daha uygun gördüm.</blockquote>
      <blockquote>Ama şunu söyleyeyim: Bugün çok bağımsız ve çok özgür gazetecilik yaptığını söyleyen arkadaşlarımız, o zamanlar gazete yönetiyorlardı. Ve ben istemeden, ertesi günün gazete manşetlerini bana gönderiyorlardı. “Uygun mudur" diye soruyordu ve öyle yayınlıyordu."</blockquote>
      <p>Söz konusu gazetecilerin bugün aktif ve muhalif olduğunu söyleyen Öztürk, isimleri ifşa etmeceğini söyledi ve ekledi: Meydan okuyanlar, çok yüksek perdeden etik mesajlar verenlerin şeceresini iyi biliyorum.</p>
      <h3>"ERDOĞAN'IN BASIN DANIŞMANLIĞI DÖNEMİMİ YAZMAM"</h3>
      <p>Çağlar Cilara’nın "Anılarınızı yazmayı düşünüyor musunuz?" şeklindeki sorusuna ise Kemal Öztürk, şöyle cevap verdi:</p>
      <blockquote>"Anadolu Ajansı’nda geçirdiğim dönemi yazmaya başladım. Nisanda Anadolu Ajansı’nın 100’üncü yılı. O kitabı çıkaracağım.</blockquote>
      <blockquote>Bülent Arınç dönemini yazmayı düşünüyorum. Arınç’ın meclis başkanlığı dönemi ve AK Parti'nin ilk beş yılı."</blockquote>
      <p>"Başbakanlık dönemini çok yazmayı düşünmüyorum” diyen Öztürk bunun, “Devlet terbiyesi” ile ilgili olduğunu vurguladı:</p>
      <blockquote>"Bir gazeteninin bağımsız genel yayın yönetmeni olsam, canımı acıtacak şekilde bile olsa yazarım. Çünkü sizin gibi genç gazetecilerin bunu okuması ve “Ben bir gün genel yayın yönetmeni olursam bu hataları yapmayayım” demesi gerekiyor."</blockquote>
    </article>
  </body>
</html>