<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-due-to-qualities-of-leadership-and-struggling-life-these-leaders-reached-jharkhand-assembly-2853910.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T10:18:25+00:00"/>
    <meta property="og:title" content="झारखंड विधान सभा चुनाव 2019: कोई स्कूल परिसर तो कोई खेल के मैदान से पहुंचा विधानसभा"/>
    <meta property="og:description" content="अविभाजित बिहार के समय छोटानागपुर और कोल्हान की धरती में ऐसे आदिवासी नेता हुए जिन्हें अपने जीवन के शुरुआती दौर में राजनीति से कोई लेना-देना नहीं था। लेकिन अपने नेतृत्व करने के गुण व संघर्षरत जीवन की..."/>
  </head>
  <body>
    <article>
      <h1>झारखंड विधान सभा चुनाव 2019: कोई स्कूल परिसर तो कोई खेल के मैदान से पहुंचा विधानसभा</h1>
      <address><time datetime="2019-11-17T10:18:25+00:00">17 Nov 2019, 10:18</time> by <a rel="author">रांची, आशीष तिग्गा</a></address>
      <p>अविभाजित बिहार के समय छोटानागपुर और कोल्हान की धरती में ऐसे आदिवासी नेता हुए जिन्हें अपने जीवन के शुरुआती दौर में राजनीति से कोई लेना-देना नहीं था। लेकिन अपने नेतृत्व करने के गुण व संघर्षरत जीवन की बदौलत वे विधानसभा तक पहुंचे।</p>
      <p>1950 से लेकर 1990 के बीच आदिवासियों का आंदोलन चरम सीमा पर था। अलग राज्य की मांग हर आदिवासी की आवाज थी। इस आंदोलन ने कई ऐसे नेता पैदा किये जिनके राजनीतिक जीवन की शुरुआत, खेल के मैदान, चर्च के स्कूल या रेलवे की नौकरी करते हुई। इसमें कोई शिक्षक था तो कोई हॉकी या फुटबाल खिलाड़ी या फिर रेलवे में कैबिन मैन। परंतु समाज को आगे ले जाने व जनजातीय समुदाय की आवाज बनने की उत्सकुता ने उन्हें एक सफल राजनीतिज्ञ के रूप में स्थापित किया। </p>
      <p>1939-49 तक मरंग गोमके जयपाल सिंह मुंडा आदिवासी महासभा के अध्यक्ष रहे। उन्होंने आदिवासियों की आवाज को राष्ट्रीय पटल पर लाने में अहम भूमिका निभाई थी। जयपाल सिंह मुंडा की पढ़ाई विदेश में हुई थी। परंतु वे एक अच्छे हॉकी खिलाड़ी थे। अपने खेल की बदौलत कई बार उन्होंने भारत को स्वर्ण पदक तक दिलाया। जयपाल सिंह के प्रयास से 1950 में झारखंड पार्टी की स्थापना हुई। जयपाल सिंह संविधान सभा और संसद तक गए।</p>
      <p>दूसरी ओर झारखंड गोमके के रूप में चर्चित एनई होरो 70 के दशक में चुनाव मैदान में उतरे। वे भी झारखंड पार्टी के संस्थापकों में से एक थे। वे पहले शिक्षक थे और बाद में जीईएल चर्च के सचिव भी रहे। इसके बाद उन्होंने राजनीतिक जीवन की शुरुआत की। वे चुनाव जीते और बिहार सरकार में मंत्री तक बने। कोल्हान क्षेत्र में सारंडा टाइगर के रूप में पुकारे जाने वाले विधायक बहादुर उरांव पहले रेलवे में कैबिन मैन थे। इसी क्रम में उन्होंने आदिवासी रेलवे कर्मचारियों को सूदखोरों के जाल से बचाने के लिए आंदोलन शुरू किया। इसके बाद 1980 के दशक में वे राजनीति जीवन में आए और 1990-1995 तक झामुमो के टिकट पर चक्रधरपुर के विधायक रहे। इसी क्षेत्र से एक और विधायक उभरे- सुखदेव मांझी।  वे एक फुटबाल खिलाड़ी थे और मैट्रिक पास थे।</p>
      <p>उन्हें भी जयपाल सिंह मुंडा ने मैदान में खेलते हुए देखा और झापा से टिकट देकर चुनाव लड़वाया था। वे चक्रधरपुर और 1962 चाईबासा के विधायक भी रहे।</p>
    </article>
  </body>
</html>