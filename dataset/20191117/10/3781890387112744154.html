<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/742106"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T10:05:00+00:00"/>
    <meta property="og:title" content="'เบลล่า'โต้ข่าวรับงานแล้วอิดออด ไม่ยอมโปรโมท"/>
    <meta property="og:description" content="เบลล่า-ราณี แจงข่าวถูกโยงเป็นนางเอกช่องน้อยสี รับงานโปรโมทและไม่ยอมโปรโมทให้ พร้อมเคลียร์ประเด็นสวมบทเจ๊ดัน พีค-กองทัพ ในละครเรื่องแรก"/>
  </head>
  <body>
    <article>
      <h1>'เบลล่า'โต้ข่าวรับงานแล้วอิดออด ไม่ยอมโปรโมท</h1>
      <address>
        <time datetime="2019-11-17T10:05:00+00:00">17 Nov 2019, 10:05</time>
      </address>
      <p>
        <b>เบลล่า-ราณี แจงข่าวถูกโยงเป็นนางเอกช่องน้อยสี รับงานโปรโมทและไม่ยอมโปรโมทให้ พร้อมเคลียร์ประเด็นสวมบทเจ๊ดัน พีค-กองทัพ ในละครเรื่องแรก</b>
      </p>
      <p>หลังมีข่าวเม้าท์หลุดออกมาว่ามีนางเอกเบอร์ต้นช่องน้อยสี อิดออดรับงานจากลูกค้าแล้วไม่โปรโมทให้ งานนี้นางเอกสาวคนดัง <b>เบลล่า-ราณี</b> ก็โดนโยงไปกับเขาด้วย ล่าสุดเจอตัวสาวเบลล่าในงานบวงสรวงละคร “ให้รักพิพากษา Dare To Love” ที่เจ้าตัวต้องมาประกบกับหนุ่ม <b>พีค-กองทัพ</b> ลูกชายของนักแสดงรุ่นใหญ่ <b>ปราบ-ยุทธพิชัย </b>เลยต้องถามถึงเรื่องนี้ทันที พร้อมประเด็นที่คนมองว่าสาวเบลล่าสวมบทเป็นเจ๊ดันหนุ่มพีคด้วย</p>
      <figure>
        <img src="https://www.dailynews.co.th/admin/upload/20191117/news_RVVpqRUDgh161902_533.jpg?v=201911180912?v=1717"/>
      </figure>
      <p><b>เบลล่า</b> เผยว่า <br/>“คนมองเป็นเจ๊ดันไม่อยากให้มองแบบนั้น แต่ถ้าน้องดังก็ดี(ยิ้ม)ละครเรื่องแรกเราก็อยากจะให้คนดูสนุกกับละครของเรานี่แหละ เบลเต็มที่อะไรที่แนะนำได้ก็ทำ แต่ไม่ได้ถึงขั้นว่าน้องต้องอย่างนั้นอย่างนี้ก็คงไม่ใช่ แต่สนับสนุนน้อง อยากให้ประสบความสำเร็จไปด้วยกัน ที่คนเทียบละครแนวรักต่างวัยเหมือนกับละครของพี่แอฟ-ทักษอร และต่อ-ธนภพ เบลว่าเรื่องนี้นะเท่าที่เบลเคยเล่นละครมา เรื่องนี้ไม่เหมือนใครเลย เป็นอะไรที่ใหม่มากสำหรับตัวเบลเองด้วย มันเป็นคนแบบมนุษย์และมีหลายมิติในตัวเองและเบลว่าแต่ละเรื่องก็มีเอกลักษณ์หรือเส้นเรื่องที่ไม่เหมือนกันอยู่แล้ว ก็อยากจะให้เปิดใจและสนับสนุนพวกเราด้วยค่ะ”</p>
      <figure>
        <img src="https://www.dailynews.co.th/admin/upload/20191117/news_xPGvuTTgeJ161904_533.jpg?v=201911180912?v=9450"/>
      </figure>
      <p>
        <b>
          <i>“ส่วนข่าวเม้าท์เรื่องนางเอกเบอร์ต้นช่องน้อยสี ที่คนโยงเป็นเบล จริงๆเบลไม่ได้รับงานรีวิวหรืองานโปรโมท แต่อะไรที่เราเป็นพรีเซ็นเตอร์อยู่แล้ว อันนั้นเบลเต็มที่อยู่แล้ว ซึ่งเขาจะมีตารางมาหรือระบุอยู่ในสัญญามาว่ายังไง ซึ่งเราไม่สามารถอิดออดได้ไม่งั้นเบลอาจจะโดนฟ้องได้(ยิ้ม)เบลไม่ซีเรียสที่คนมองแบบนี้ เพราะถ้าตามไอจีเบลก็จะเห็นว่าเบลก็ขายของบ่อยอยู่ แต่ที่ลงคือเราเป็นพรีเซ็นเตอร์ ประเด็นนี้เลยตกไป(ยิ้ม)เบลไม่นอยด์นะที่โดนสงสัยเพราะคนสนใจมั้งเราอยู่หน้าสื่อและเห็นกันตลอดเลยคิดว่าเป็นเราหรือเปล่า ซึ่งมันเป็นปกติอยู่แล้วอย่างข่าวอักษรย่อก็มีเรื่อยๆนะ บางทีเบลยังแอบติดตามเลย(หัวเราะ)”</i>
        </b>
      </p>
      <figure>
        <img src="https://www.dailynews.co.th/admin/upload/20191117/news_FywOSzxzOP161905_533.jpg?v=201911180912?v=4498"/>
      </figure>
    </article>
  </body>
</html>