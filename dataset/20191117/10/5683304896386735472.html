<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/technology/technology-news/2019/11/17/firefox-at-15-its-rise-fall-and-privacy-first-renaissance.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T10:00:00+00:00"/>
    <meta property="og:title" content="മധുരപ്പതിനഞ്ചിനെക്കാൾ മധുരപ്രതികാരത്തിന്റെ ചരിത്രമാണ് ഈ ‘കുറുക്കന്റേത്’"/>
    <meta property="og:description" content="മധുരപ്പതിനഞ്ചിനെക്കാൾ മധുരപ്രതികാരത്തിന്റെ ചരിത്രമാണ് ഫയർഫോക്സിന്റേത്. സ്വന്തത്ര സോഫ്റ്റ്‍വെയറായി വളർന്നു വന്ന്, പിന്നീട് ക്രോമിയം വിപ്ലവത്തിൽ.Firefox.Technology News. Tech News. Malayalam Technology News. Manorama Online"/>
  </head>
  <body>
    <article>
      <h1>മധുരപ്പതിനഞ്ചിനെക്കാൾ മധുരപ്രതികാരത്തിന്റെ ചരിത്രമാണ് ഈ ‘കുറുക്കന്റേത്’</h1>
      <address><time datetime="2019-11-17T10:00:00+00:00">17 Nov 2019, 10:00</time> by <a rel="author">മനോരമ ലേഖകൻ</a></address>
      <p>മധുരപ്പതിനഞ്ചിനെക്കാൾ മധുരപ്രതികാരത്തിന്റെ ചരിത്രമാണ് ഫയർഫോക്സിന്റേത്. സ്വന്തത്ര സോഫ്റ്റ്‍വെയറായി വളർന്നു വന്ന്, പിന്നീട് ക്രോമിയം വിപ്ലവത്തിൽ അടിപതറി വീണ്, ഒടുവിൽ സ്വകാര്യതയും സുരക്ഷയും ആയുധമാക്കി മാസ് എൻട്രിയിലൂടെ തിരിച്ചെത്തി തിളങ്ങി നിൽക്കുമ്പോൾ ഡേറ്റ ചോർത്തിയും പരസ്യം വിതറിയും ജീവിക്കുന്ന വൻമരങ്ങളുടെ വസന്തം കൊഴിഞ്ഞു തുടങ്ങിയിട്ടുണ്ട്. ഗൂഗിൾ ക്രോം അരങ്ങുവാഴുന്ന വെബ് ബ്രൗസറുകൾക്കിടയിൽ കേവലം 4.3 % മാത്രം സാന്നിധ്യമുള്ള ഫയർഫോക്സിന് എന്തു പ്രാധാന്യമാണ് എന്നു സംശയിക്കാം. എന്നാൽ, എല്ലാവരും ഡേറ്റ ചോർത്തുന്ന കാലത്ത് ഇന്റർനെറ്റ് ഉപയോഗിക്കുന്നവർക്ക് വിശ്വസിക്കാൻ ഒരു ഫയർഫോക്സ് എങ്കിലും ഉണ്ടെന്നത് പുതിയ പ്രതീക്ഷയാണ്.</p>
      <p>2004 നവംബർ 9ന് ഫയർഫോക്സ് ബ്രൗസർ സേവനം ആരംഭിക്കുമ്പോൾ ഇന്റർനെറ്റിൽ 90% ട്രാഫിക്കും മൈക്രോസോഫ്റ്റ് ഇന്റർനെറ്റ് എക്സ്പ്ലോറർ വഴിയാണ്. വിൻഡോസ് ഓപ്പറേറ്റിങ് സിസ്റ്റത്തോടൊപ്പമെത്തുന്ന ബ്രൗസർ എന്ന നിലയ്ക്ക് മറ്റൊരു ബ്രൗസറിന് എന്തെങ്കിലും സാധ്യതയുണ്ടെന്ന് ആരും കരുതിയതുമില്ല. എന്നാൽ, ഫയർഫോക്സ് അതിവേഗം വളർന്നു. 2009 ആയപ്പോഴേക്കും ആകെ ഉപയോക്താക്കളിൽ മൂന്നിലൊന്നു പേരും ഫയർഫോക്സ് ഉപയോഗിക്കുന്നവരായി. </p>
      <p>എന്നാൽ, തുടർന്നങ്ങോട്ടു കഥ മാറി. 2008ൽ രംഗപ്രവേശം ചെയ്ത ഗൂഗിൾ ക്രോം വെബ് ബ്രൗസിങ് എന്ന അനുഭവത്തെയാകെ പുനർനിർവചിച്ചു. കോഡ് അധിഷ്ഠിതമായ ഫയർഫോക്സും ബ്രൗസർ എൻജിനിൽ പ്രവർത്തിക്കുന്ന ക്രോമും തമ്മിൽ താരതമ്യം പോലും അസാധ്യമായി. വേഗമായിരുന്നു ക്രോമിലേക്ക് ഉപയോക്താക്കളെ ആകർഷിച്ചത്. ഫയർഫോക്സും ഇന്റർനെറ്റ് എക്സ്പ്ലോററും ഉപേക്ഷിച്ച് ആളുകൾ ക്രോമിലേക്കു ചേക്കേറി. </p>
      <p>ക്രോം പുറത്തിറങ്ങുന്നതു വരെ ഗൂഗിൾ ഹോം പേജിൽ ഫയർഫോക്സിന്റെ പരസ്യം നൽകുകയും ഫയർഫോക്സിൽ ഗൂഗിളിനെ ഡിഫോൾട് ബ്രൗസറാക്കുകയുമൊക്കെ ചെയ്തു. ക്രോം വളർന്നതോടെ ആ സൗഹൃദം ഇല്ലാതായി. 2013ൽ ഗൂഗിളിന്റെ ആൻഡ്രോയ്ഡ് ഓപ്പറേറ്റിങ് സിസ്റ്റത്തെ വെല്ലുവിളിച്ചുകൊണ്ട് ഫയർഫോക്സ് മൊബൈൽ ഓപ്പറേറ്റിങ് സിസ്റ്റം അവതരിപ്പിച്ചെങ്കിലും വിജയിച്ചില്ല. 2017ൽ ഫയർഫോക്സ് ആ പദ്ധതി അവസാനിപ്പിക്കുകയും ചെയ്തു.</p>
      <p>2016ൽ വികസിപ്പിച്ചെടുത്ത ക്വാൻഡം ബ്രൗസർ എൻജിനാണ് ഫയർഫോക്സിന്റെ മടങ്ങിവരവിനും താരപരിവേഷത്തിനും വഴിയൊരുക്കിയത്. 2017ൽ ക്വാൻഡം ബ്രൗസർ അവതരിപ്പിച്ചതു മുതൽ അടിക്കടി പുതുമകളും പരീക്ഷണങ്ങളും ഫയർഫോക്സ് ആവർത്തിക്കുന്നു. പരസ്യക്കാരെയും ഡേറ്റ ട്രാക്കർമാരെയും ബ്രൗസറിൽ നിന്നു തുരത്തി, ബ്രൗസറിന്റെ നിയന്ത്രണം പൂർണമായി ഉപയോക്താക്കളുടെ കൈകളിലേൽപിച്ചു - ഉപയോക്താക്കളുടെ ഡേറ്റ കൊണ്ടു പ്രവർത്തിക്കുന്ന ഗൂഗിളിന് ഒരിക്കലും സ്വപ്നം കാണാൻ പോലും കഴിയാത്ത വിപ്ലവം.</p>
    </article>
  </body>
</html>