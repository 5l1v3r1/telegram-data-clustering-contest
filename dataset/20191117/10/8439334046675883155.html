<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/gallida-gennise-se-nuchterino-klamp-kai-charise-sto-neogennito-isobia-eleutheri-eisodo-sto-magazi.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-17T10:00:00+00:00"/>
    <meta property="og:title" content="Γαλλίδα γέννησε σε νυχτερινό κλαμπ και «χάρισε» στο νεογέννητο ισόβια ελεύθερη είσοδο στο μαγαζί"/>
    <meta property="og:description" content="Η γέννα έγινε τα ξημερώματα της περασμένης Δευτέρας στην πόλη Τουλούζ."/>
  </head>
  <body>
    <article>
      <h1>Γαλλίδα γέννησε σε νυχτερινό κλαμπ και «χάρισε» στο νεογέννητο ισόβια ελεύθερη είσοδο στο μαγαζί</h1>
      <address>
        <time datetime="2019-11-17T10:00:00+00:00">17 Nov 2019, 10:00</time>
      </address>
      <p>Η γέννα έγινε τα ξημερώματα της περασμένης Δευτέρας στην πόλη Τουλούζ.</p>
      <p>Ένα σπάνιο περιστατικό με μια 19χρονη να γεννάει σε νυχτερινό κλαμπ στο οποίο διασκέδαζε μέχρι τις 5:30 τα ξημερώματα σημειώθηκε την περασμένη Δευτέρα στην πόλη Τουλούζ της Γαλλίας.</p>
      <p>Η 19χρονη διασκέδαζε στο κλαμπ Ο όταν ξαφνικά την έπιασαν οι πόνοι της γέννας με τους άλλους πελάτες και τους εργαζομένους στο νυχτερινό μαγαζί να βοηθούν για να έρθει με ασφάλεια στον κόσμο το παιδί.</p>
      <p>Όταν όλα τελείωσαν χωρίς απρόοπτα και με χαμόγελα, οι υπεύθυνοι του κλαμπ ανακοίνωσαν ότι το νεογέννητο θα έχει ισοβίως ελεύθερη είσοδο στο μαγαζί.</p>
      <p>«Ήταν 5:30 τα ξημερώματα, την ώρα που κλείνουμε. Ήρθε ένας άνδρας της ασφάλειας και μου είπε "έλα, είναι κάτι επείγον". Τότε είδα ότι η κοπέλα γεννούσε» περιέγραψε τι συνέβη η διευθύντρια του κλαμπ.</p>
      <p>Σύμφωνα με την ίδια ένας από τους εργαζομένους στο κλαμπ ήταν σε απευθείας επικοινωνία με ειδικούς «οι οποίοι μας είπαν τι να κάνουμε».</p>
      <p>Πληροφορίες αναφέρουν ότι η κοπέλα είχε πάει στο κλαμπ με έναν φίλο της προκειμένου να αλλάξει παραστάσεις λόγω ενός προσωπικού προβλήματος που αντιμετώπιζε.</p>
      <p>Πηγή: protothema.gr</p>
    </article>
  </body>
</html>