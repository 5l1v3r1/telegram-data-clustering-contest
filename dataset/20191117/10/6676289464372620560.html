<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/englezoaica-abuzata-roman-recidivist-325881.html"/>
    <meta property="og:site_name" content="Observator"/>
    <meta property="article:published_time" content="2019-11-17T10:02:00+00:00"/>
    <meta property="og:title" content="Englezoaică abuzată de un român recidivist, dezvăluiri cutremurătoare"/>
    <meta property="og:description" content="Sharon Jones, o englezoaică de 42 de ani, din Leigh, oraş situat în apropiere de Manchester, a avut puterea să facă dezvăluiri tulburătoare în presa locală, la un an după ce a fost abuzată de un român recidivist."/>
  </head>
  <body>
    <article>
      <h1>Englezoaică abuzată de un român recidivist, dezvăluiri cutremurătoare</h1>
      <address><time datetime="2019-11-17T10:02:00+00:00">17 Nov 2019, 10:02</time> by <a rel="author">Cristi Ioniţă</a></address>
      <p>
        <b>
          <b>Sharon Jones, o englezoaică de 42 de ani, din Leigh, oraş situat în apropiere de Manchester, a avut puterea să facă dezvăluiri tulburătoare în presa locală, la un an după ce a fost abuzată de un român recidivist.</b>
        </b>
      </p>
      <p>În noiembrie anul trecut, cu doar două zile înainte să împlinească 42 de ani, Sharon Jones, mamă a patru copii, l-a cunoscut pe Vasile, un român de 49 de ani, într-un club de noapte din localitatea amintită.</p>
      <h3>Sharon a fost abuzată de român cu două zile înainte de a împlini 42 de ani</h3>
      <p>Conform <a href="https://www.mirror.co.uk/news/uk-news/the-serial-rapist-who-attacked-20897750">Mirror Online</a>, Sharon a plecat singură spre casă, însă românul a urmărit-o, a luat-o pe sus, a dus-o în garsoniera lui şi a violat-o timp de aproximativ două ore.</p>
      <p>La un an de la teribilele clipe prin care a trecut, englezoaica a avut puterea necesară să facă o serie de dezvăluiri tulburătoare în presa locală.</p>
      <p>Printre altele, Sharon a precizat că "<i>încă nu înţeleg de ce mi s-a întâmplat chestia asta. Îmi aduc aminte că m-a aruncat pe o canapea şi a rupt pantalonii de mine. Am fost atât de terifiată încât am făcut pe mine, însă el zâmbea şi părea că se amuză pe seama suferinţei mele. Eram îngrozită. Am crezut că o să mă ucidă, că o să mă strângă de gât. Deja îmi imaginam cum decurge înmormântarea mea. El râdea şi cred că vorbea în limba lui. Se înfrupta din suferinţa mea. În cele din urmă s-a oprit</i>".</p>
      <p>Chiar şi după cele două ore de agonie, Sharon era în continuare convinsă că va fi ucisă. Aşa că şi-a încercat norocul, respectiv să scape folosindu-se de abilităţile de asistent social.</p>
      <p>L-a convins să o elibereze, "<i>mi-a arătat uşa şi mi-a zis du-te</i>", dar coşmarul avea să continue.</p>
      <p>Dat în primire la poliţie, Vasile a fost eliberat pe cauţiune, iar distanţa dintre casa lui şi cea a englezoaicei abuzate era de doar 400 de metri, Leigh fiind, de altfel, un orăşel cu numai câteva mii de suflete.</p>
      <p>Astfel că, inevitabil, Sharon l-a mai văzut de cel puţin două ori pe Vasile în momente care avea să-i îngheţe sângele în vene.</p>
      <h3>Românul care a abuzat-o pe englezoaică era recidivist</h3>
      <p>Mai mult, pe parcursul anchetei Sharon a aflat, întâmplător, că Vasile a mai fost închis de două ori în România, tot pentru viol, având deja 16 ani de închisoare la activ.</p>
      <p>A fost momentul în care englezoaica a început să pună sub semnul întrebării puterea autorităţilor de a-i ţine departe de ţară pe infractorii străini: "<i>Ne punem încrederea în Guvern să ne protejeze şi ei continuă să ne dezamăgească. Nu am primit nici măcar o scrisoare de iertare de la autorităţi care să spună că le pare rău că au permis unui asemenea individ să intre în ţară. Nu îşi fac datoria să protejeze femeile</i>".</p>
      <p>În cele din urmă, magistraţii de la Curtea Coroanei din Bolton l-au condamnat pe Vasile la închisoare pe viaţă, cu posibilitatea de a cere eliberarea pe cauţiune după ce a stat cel puţin 10 ani după gratii.</p>
      <p>Românul a stat doar patru zile după gratii. A fost găsit cu gâtul tăiat în celulă şi deocamdată încă nu se ştie exact dacă s-a sinucis sau a fost ucis prin înjunghiere de un coleg de celulă.</p>
      <p>Când a aflat că Vasile s-a sinucis, primul gând al lui Sharon a fost că "<i>mă tem că va avea în permanenţă o putere asupra mea. Va rămâne mereu în mintea mea. Trebuie să adun fărâmiţele din viaţa mea şi să-mi reconstruiesc una. Chiar am vrut să mă sinucid când am auzit că e posibil ca şi el să se fi sinucis. Mă temeam că imaginea lui mă va obseda în permanenţă. Am încercat să găsesc o urmă de umanitate în actele lui, dar în condiţiile în care am fost a treia victimă, mi-e greu să cred că a existat aşa ceva în el vreodată</i>".</p>
    </article>
  </body>
</html>