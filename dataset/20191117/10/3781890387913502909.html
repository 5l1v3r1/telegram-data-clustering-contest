<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742107"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T10:45:00+00:00"/>
    <meta property="og:title" content="เผาแล้ว'อดีตทพ.'เหยื่ออุ้มฆ่า 2ผู้ต้องหาโยนบาปให้'ด.ต.'"/>
    <meta property="og:description" content="เผาแล้วร่างเหยื่ออดีตทหารพราน ถูกแก๊งตชด.ยิงเจาะกะโหลก ญาติร่ำไห้ยากทำใจ แฉเหตุถูกอุ้มฆ่า แค่ไม่ยอมเป็นสายสืบจับยาเสพติด ขณะที่ 2 ผู้ต้องหาซัดทอด 'ดาบตำรวจ' ลั่นไก"/>
  </head>
  <body>
    <article>
      <h1>เผาแล้ว'อดีตทพ.'เหยื่ออุ้มฆ่า 2ผู้ต้องหาโยนบาปให้'ด.ต.'</h1>
      <address>
        <time datetime="2019-11-17T10:45:00+00:00">17 Nov 2019, 10:45</time>
      </address>
      <p>
        <b>เผาแล้วร่างเหยื่ออดีตทหารพราน ถูกแก๊งตชด.ยิงเจาะกะโหลก ญาติร่ำไห้ยากทำใจ แฉเหตุถูกอุ้มฆ่า แค่ไม่ยอมเป็นสายสืบจับยาเสพติด ขณะที่ 2 ผู้ต้องหาซัดทอด "ดาบตำรวจ" ลั่นไก</b>
      </p>
      <p>จากกรณี ด.ต.ธีรยุทธ พิมพขัน เจ้าหน้าที่ ตชด.สังกัด 41 ปฏิบัติหน้าที่ มว.ฉก.ตชด.4453 บ้านปากบาง ต.ตาเนาะแมเราะ อ.เบตง จ.ยะลา พร้อมด้วย ส.ต.อ.สุรศักดิ์ พนาลี และ  ส.ต.อ.วีรพงศ์ พุฒดำ อุ้ม นายชูเกียรติ อยู่สุข อายุ 29 ปี อดีตทหารพราน 47 จ.ยะลา ไปฆ่าที่บริเวณโคนต้นกล้วยในป่า ห่างจากถนนมหามงคล ต.เบตง อ.เบตง จ.ยะลา เมื่อวันที่ 10 พ.ย. ที่ผ่านมา ก่อนที่เช้าวันที่ 14พ.ย. ตำรวจจะสามารถจับกุมตัวส.ต.อ.สุรศักดิ์ และ  ส.ต.อ.วีรพงศ์ได้ที่ หน่วยปฏิบัติการ มว.ฉก.ตชด.4453 บ้านปากบาง ต.ตาเนาะแมเราะ อ.เบตง จ.ยะลา ตามที่เสนอข่าวไปแล้วนั้น<br/><br/>ความคืบหน้าเมื่อเวลา 13.00 น. วันที่ 17 พ.ย.ที่สถานฌาปนกิจ วัดพุทธาธิวาส อ.เบตง  จ.ยะลา ซึ่งเป็นสถานที่ฌาปนกิจศพของ นายชูเกียรติ มี พ.ต.ท.กรณ์ ไชยเสือ ผบ.ฉก.ตชด.44 ได้เป็นประธานวางดอกไม้จันทน์ ทั้งนี้มีตำรวจ ตชด.445 เบตง ญาติ และเพื่อนๆ มาร่วมงานเป็นจำนวนมาก โดยบรรยากาศเป็นไปอย่างโศกเศร้า มีนางอิ้น อยู่สุข แม่ผู้ตาย  น.ส.ทิพยาภรณ์ ชีถนอม พี่สาวผู้ตาย รวมถึงญาติๆ คอยต้อนรับแขกที่มาร่วมงาน</p>
      <figure>
        <img src="https://www.dailynews.co.th/admin/upload/20191117/news_OkhYPKyuks162935_533.jpg?v=20191118133?v=5455"/>
      </figure>
      <p>นายณัฐพงษ์ ชีถนอม พี่เขยผู้ตาย กล่าวว่า  วานนี้( 16 พ.ย.)พี่สาวผู้ตาย ได้ไปที่ สภ.เบตง เพื่อสอบถามความคืบหน้าจากตำรวจชุดติดตามคดี ซึ่งทราบว่า ขณะนี้ ด.ต.ธีรยุทธ์ ได้หลบหนีไปยัง จ.สุราษฎร์ธานี ซึ่งเป็นบ้านของด.ต.ธีรยุทธ หลังจากตำรวจจับกุมเพื่อนร่วมแก๊งได้ 2 คน โดยผู้ต้องหาให้การซัดทอดว่า  ด.ต.ธีรยุทธเป็นคนยิงนายชูเกียรติเสียชีวิต ซึ่งก่อนเกิดเหตุ ส.ต.อ.สุรศักดิ์ ผู้ต้องหาได้มาหาผู้ตายที่บ้าน จากนั้นได้มีการพูดคุยกัน กระทั่งเวลา 16.00 น.ผู้ตายได้ออกจากบ้านไปยังฐานปฏิบัติการ ตชด.ที่อยู่ไม่ไกลจากบ้าน จากนั้นได้ขี่จยย. ออกไปในตัวเมืองเบตง โดยนัดแนะกับส.ต.อ.สุรศักดิ์ เพื่อตกลงเรื่องที่ให้ผู้ตายไปทำการล่อซื้อยาเสพติดในพื้นที่ อ.เบตง แต่ทางผู้ตายไม่ทำ เนื่องจากผู้ตาย เป็นคนในพื้นที่หากมีการจับกุมตามที่ ตชด.ชุดนี้ให้ทำการล่อซื้อ ผู้ตายกลัวจะมีปัญหาภายหลัง ซึ่งหลังจากไม่สามารถตกลงกันได้ทางด.ต.ธีรยุทธ จึงใช้ปืนขนาด 9 มม.ยิงเข้ากลางศีรษะนายชูเกียรติ 2 นัด จากนั้นได้นำร่างไปโยนทิ้งในป่ากล้วย และนำจยย.ของผู้ตายไปโยนทิ้งในคลองเบตง จากนั้นด.ต.ธีรยุทธได้หายตัวไป กระทั่งจับผู้ต้องหาได้ 2 คน<br/> <br/>ด้าน แม่ผู้ตาย กล่าวว่า รู้สึกเสียใจอย่างมากกับการจากไปของลูกชาย ลูกชายเป็นคนดี ชอบช่วยเหลือผู้อื่น ไม่คาดคิดเลยว่าจะถูก เพื่อนตำรวจที่มากินข้าวด้วยกัน มานอนเล่นด้วยกันที่บ้าน เป็นคนฆ่า อยากให้ตำรวจเร่งจับกุมผู้ต้องหาที่ยังหลบหนีโดยเร็ว</p>
      <figure>
        <img src="https://www.dailynews.co.th/admin/upload/20191117/news_zVgqcEpNpL162933_533.jpg?v=20191118133?v=7748"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/crime/741956">ตชด.'ตั้งแก๊งอุ้มฆ่า'อดีตทพ.' ชัก9มม.ซัดเจาะกะโหลก...</a></p>
    </article>
  </body>
</html>