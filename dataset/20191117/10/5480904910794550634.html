<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/u-hlavkovy-koleje-dnes-zaznely-predevsim-vyzvy-k-dialogu/1822033?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T10:33:00+00:00"/>
    <meta property="og:title" content="U Hlávkovy koleje dnes zazněly především výzvy k dialogu"/>
    <meta property="og:description" content="Praha - Především výzvy k dialogu a hledání toho, co spojuje současnou společnost, zazněly na dnešním pietním shromáždění u Hlávkovy koleje. Přes dvě stovky účastníků si zde připomněly tragické události z listopadu 1939, kdy okupanti při protinacistické demonstraci smrtelně zranili studenta Jana Opletala. Uzavření vysokých škol nacistickými okupanty 17. listopadu 1939 a umučeného a popravené studenty si dnes připomněli zástupci akademické obce, dnešních studentů, armády i politici."/>
  </head>
  <body>
    <article>
      <h1>U Hlávkovy koleje dnes zazněly především výzvy k dialogu</h1>
      <address><time datetime="2019-11-17T10:33:00+00:00">17 Nov 2019, 10:33</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Především výzvy k dialogu a hledání toho, co spojuje současnou společnost, zazněly na dnešním pietním shromáždění u Hlávkovy koleje. Přes dvě stovky účastníků si zde připomněly tragické události z listopadu 1939, kdy okupanti při protinacistické demonstraci smrtelně zranili studenta Jana Opletala. Uzavření vysokých škol nacistickými okupanty 17. listopadu 1939 a umučeného a popravené studenty si dnes připomněli zástupci akademické obce, dnešních studentů, armády i politici.</p>
      <slideshow>
        <figure>
          <img src="https://i3.cn.cz/6/1574027865_P201911170876101.jpg"/>
        </figure>
        <figure>
          <img src="https://i3.cn.cz/6/1574027898_P201911170876601.jpg"/>
        </figure>
        <figure>
          <img src="https://i3.cn.cz/6/1574027833_P201911170876001.jpg"/>
        </figure>
        <figure>
          <img src="https://i3.cn.cz/6/1574027307_P201911170873401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>Předseda správní rady Hlávkovy nadace Václav Pavlíček, který se akce ze zdravotních důvodů nemohl zúčastnit, ve svém zaslaném projevu připomněl, že mezi popravenými studenty byli lidé rozdílné politické orientace. Také ocenil skutečnost, že se letos do kalendáře po několikaletém úsilí vrátil Mezinárodní den studentstva a Hlávkova kolej byla zařazena mezi státní kulturní památky.</p>
      <p>Místopředseda Senátu Milan Štěch (ČSSD) uvedl, že události let 1939 a 1989 mají společnou touhu po svobodě a demokracii. "Ne vše je optimální, ale pokrok zde je. Máme nejnižší nezaměstnanost v Evropě a jsme bezpečným státem," konstatoval.</p>
      <p>Rektor Univerzity Karlovy Tomáš Zima přítomné vyzval, aby se soustředili především na to, co je spojuje. Účastníci piety se po položení pamětních věnců vydali k pamětní desce Jana Opletala a Václava Sedláčka, která je v nedaleké Žitné ulici.</p>
    </article>
  </body>
</html>