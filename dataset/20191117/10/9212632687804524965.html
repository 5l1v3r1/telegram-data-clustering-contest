<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/517977/hinaan-jadi-pemangkin"/>
    <meta property="og:site_name" content="HM Online"/>
    <meta property="article:published_time" content="2019-11-17T10:02:19+00:00"/>
    <meta property="og:title" content="Hinaan jadi pemangkin"/>
    <meta property="og:description" content="BEKAS doktor siswazah ini disahkan menghidap penyakit gangguan bipolar tahap dua ketika menjalani latihan perubatan selama empat tahun di sebuah hospital di Pahang."/>
  </head>
  <body>
    <article>
      <h1>Hinaan jadi pemangkin</h1>
      <address><time datetime="2019-11-17T10:02:19+00:00">17 Nov 2019, 10:02</time> by <a rel="author">Salman Hamat, Muhamaad Apendy Issahak dan Nor ‘Asyikin Mat Hayin</a></address>
      <p>BEKAS doktor siswazah ini disahkan menghidap penyakit gangguan bipolar tahap dua ketika menjalani latihan perubatan selama empat tahun di sebuah hospital di Pahang.</p>
      <p>Lebih malang, penyakit itu menyebabkan lesen perubatannya ditarik sebelum diberhentikan kerana gagal menamatkan latihan berkenaan dalam tempoh ditetapkan pada 2015.</p>
      <p>Biarpun kecewa tetapi peristiwa itu menjadi titik tolak kepada perubahan hidupnya yang membawanya meneroka bidang perniagaan sehingga kini bergelar usahawan berjaya.</p>
      <p>Dr Muhammad Farhan Mohamad Nor, 31, bakal membuka cawangan kelima kedai menjual aksesori telefon bimbit di Raub, Pahang. Dua cawangan di Temerloh manakala di Jerantut dan Jengka masing-masing satu cawangan.</p>
      <p>Lebih membanggakan setelah empat tahun mengusahakan perniagaan itu, hasil jualan empat kedai Dr Muhammad Farhan mencecah RM1.2 juta tahun lalu.</p>
      <p>Menurutnya, kejayaan dikecapinya tidak datang bergolek dan bukan mudah dia berada pada tahap ini kerana mengharungi pelbagai cabaran yang menguji semangatnya.</p>
      <p>“Paling mencabar pandangan serong orang ramai yang melihat saya menjual aksesori telefon bimbit di pasar malam dan kaki lima selepas ditamatkan latihan perubatan.</p>
      <figure>
        <img src="https://assets.hmetro.com.my/images/articles/erg65767dsg_1573956131.jpg"/>
      </figure>
      <p>“Ada yang memandang rendah apabila mengetahui saya menghidapi penyakit ini (gangguan bipolar) dan menganggap saya tidak mempunyai masa depan.</p>
      <p>“Namun, segala hinaan dan sindiran ini saya jadikan sebagai perangsang untuk membuktikan mampu lebih berjaya berbanding orang lain meskipun sakit dan tidak normal,” katanya yang turut dikesan menghidap autisme tahun ini.</p>
      <p>Katanya, dia tidak membuat pinjaman daripada mana-mana institusi kewangan untuk memula dan mengembangkan perniagaannya.</p>
      <p>“Modal memulakan perniagaan ini RM200 daripada hasil jualan di pasar malam. Setiap keuntungan diperoleh saya mengumpulnya sehingga boleh membuka kedai pertama dan berkembang ke cawangan kelima.</p>
      <p>“Rahsia kejayaan saya ialah sentiasa tekun, tidak berputus asa dan memberi fokus terhadap perniagaan sehingga berjaya,” katanya.</p>
      <p>Kata graduan Universiti Putra Malaysia (UPM) itu, dia menjadi usahawan kerana minat sejak kecil dan mempelajari ilmu perniagaan menerusi laman sosial.</p>
      <p>“Memandangkan perniagaan semakin berkembang, saya mempelajari ilmu perniagaan yang lebih tersusun bersama Majlis Amanah Rakyat (Mara).</p>
      <p>“Saya ingin menasihati doktor pelatih yang gagal menamatkan latihan supaya tidak berputus asa dan bukan bermakna kegagalan itu selama-lamanya.</p>
      <p>“Ada banyak lagi peluang yang boleh membantu mereka lebih berjaya. Saya sendiri tidak menyangka beralih bidang daripada perubatan kepada aksesori telefon bimbit,” katanya.</p>
      <p>Bapa kepada seorang anak itu berkata, dia merancang memperkenalkan kedai aksesori telefon bimbit menggunakan lori untuk membantu belia yang tidak mempunyai pengalaman menceburi bidang perniagaan.</p>
      <p>“Inisiatif ini tercetus apabila melihat ramai sukar mencari pekerjaan dan perniagaan ini membuka peluang perniagaan kepada mereka,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2018/01/307543/status-oku-tak-bunuh-semangat"/>
        <a href="https://www.hmetro.com.my/mutakhir/2017/10/268435/produk-tulen-berkualiti"/>
        <a href="https://www.hmetro.com.my/geny/2018/03/325678/bermula-sejak-usia-15-tahun"/>
        <a href="https://www.hmetro.com.my/utama/2019/11/517974/panik-hingga-nak-bunuh-diri"/>
        <a href="https://www.hmetro.com.my/hati/2018/10/385390/antara-kemurungan-mania"/>
        <a href="https://www.hmetro.com.my/hati/2019/07/479482/jurulatih-usahawan-digital"/>
        <a href="https://www.hmetro.com.my/node/118008"/>
        <a href="https://www.hmetro.com.my/mutakhir/2017/08/250703/langkah-tepat-rm30000"/>
      </related>
    </article>
  </body>
</html>