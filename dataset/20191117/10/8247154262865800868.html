<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/kredmash-gotuietsya-vidznachati-150-richchya-zavodu"/>
    <meta property="og:site_name" content="Кременчугская газета"/>
    <meta property="article:published_time" content="2019-11-17T10:00:00+00:00"/>
    <meta property="og:title" content="«Кредмаш» готується відзначати 150-річчя заводу"/>
    <meta property="og:description" content="Також наступного року 60-річний ювілей відзначатиме заводська газета «Кременчуцький машинобудівник».  "/>
  </head>
  <body>
    <article>
      <h1>«Кредмаш» готується відзначати 150-річчя заводу</h1>
      <address>
        <time datetime="2019-11-17T10:00:00+00:00">17 Nov 2019, 10:00</time>
      </address>
      <p>
        <b>Також наступного року 60-річний ювілей відзначатиме заводська газета «Кременчуцький машинобудівник».</b>
      </p>
      <p> </p>
      <p>Наступного 2020-го року виповнюється 150 років від заснування Кременчуцького заводу дорожніх машин «Кредмаш». Як повідомляє прес-служба підприємства, для всього колективу це – визначна подія.</p>
      <p>«Біографія трудового колективу довжиною у півтора століття – це шлях, сповнений буремних подій, становлення, зростання, виходу на світові ринки. Це історія багатьох поколінь, трудових династій, кожна з яких залишила неповторний слід у біографії заводу.</p>
      <p>Вже зараз розпочато підготовку до відзначення 150-річного ювілею нашого підприємства. Вийшов наказ №405 (08.08.2019 р.), яким затверджено склад організаційного комітету з підготовки і проведення заходів, присвячених 150-річчю заводу. Його очолює технічний директор О.І.Довбня.»,-сказано у прес-релізі підприємства.</p>
      <p>За даними з підприємства, членами комітету є заступники гендиректора В.В.Шибко, І.Є.Грек, М.Ю.Косих, голова профкому Ю.М.Качала, Почесний працівник заводу В.В.Куленко, голова ради ветеранів А.І.Пітулько, директор КСК Т.О.Кухтик та інші.</p>
      <p>Організаційний комітет розробив заходи з підготовки до відзначення 150-річчя заводу і обговорив їх на першому засіданні.</p>
      <p>З нагоди поважного ювілею будуть запрошені гості, споживачі. Заплановано провести конференцію з метою ознайомлення зі створенням зразків нової дорожньої техніки, перспективними розробками.</p>
      <p>Для гостей будуть організовані екскурсії цехами заводу, до НТЦ «Інформаційні системи», на соціальні об’єкти.</p>
      <p>Молодь, школярі побувають у заводському музеї, в цехах і на монтажному майданчику під час Дня відкритих дверей.</p>
      <p>До 150-річчя заводу буде видано буклет, де знайдуть місце розповіді про здобутки колективу упродовж останніх десяти років.</p>
      <p>Планується позначати ювілейною символікою продукцію заводу, корпоративні сувеніри. Буде впорядкована і прикрашена територія підприємства, встановлено пам’ятний знак.</p>
      <p>Оргкомітет хотів би, щоби у підготовці до свята взяло участь якомога більше заводчан. Є намір звернутися до умільців, яких є багато у підрозділах, з проханням виготовити цікаві ювілейні сувеніри і показати їх на урочистостях у Палаці культури.</p>
      <p>Також наступного року 60-річний ювілей відзначатиме заводська газета «Кременчуцький машинобудівник» – літописець історії та сьогодення нашого трудового колективу. Тож ми чекаємо від ветеранів цікавих розповідей про свій шлях на заводі; від наших активних дописувачів – заміток про колег, нарисів-спогадів, віршів, фотознімків. Кращі автори будуть відзначені винагородами.</p>
      <p>У переліку святкових заходів – конкурс професійної майстерності, проведення акції «Пам’ять серця», зустріч керівництва з ветеранами, меморіальні заходи до річниці визволення Кременчука, ювілейні спортивні змагання тощо.</p>
      <p> </p>
      <p>Клим Соколов</p>
    </article>
  </body>
</html>