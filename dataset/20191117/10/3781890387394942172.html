<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742126"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T10:24:00+00:00"/>
    <meta property="og:title" content="มท.2 มอบโฉนดที่ดิน 354 แปลงให้ชาวสงขลา"/>
    <meta property="og:description" content="'นิพนธ์'รมช.มหาดไทยมอบโฉนดที่ดิน 354 แปลงให้ชาวสงขลา แก้ปัญหาประชาชนไร้เอกสารสิทธิ์ในที่ดิน"/>
  </head>
  <body>
    <article>
      <h1>มท.2 มอบโฉนดที่ดิน 354 แปลงให้ชาวสงขลา</h1>
      <address>
        <time datetime="2019-11-17T10:24:00+00:00">17 Nov 2019, 10:24</time>
      </address>
      <p>
        <b>"นิพนธ์"รมช.มหาดไทยมอบโฉนดที่ดิน 354 แปลงให้ชาวสงขลา แก้ปัญหาประชาชนไร้เอกสารสิทธิ์ในที่ดิน</b>
      </p>
      <p>เมื่อวันที่ 17 พ.ย. ที่ศาลาอเนกประสงค์ เทศบาลตำบลม่วงงาม อ.สิงหนคร จ.สงขลา  นายนิพนธ์ บุญญามณี รมช. มหาดไทย เป็นประธานในพิธีมอบโฉนดที่ดิน ตามโครงการ "มอบโฉนดที่ดินทั่วไทย นำสุขคลายทุกข์ให้ประชาชน"  มีนายนิสิต จันทร์สมวงศ์ อธิบดีกรมที่ดิน ปลัดจังหวัดสงขลา รองอธิบดีกรมที่ดิน ผู้อำนวยการสำนักมาตราฐานการออกหนังสือ เจ้าพนักงานที่ดินจังหวัดสงขลา นายอำเภอสิงหนคร นายอำเภอสทิงพระ ตลอดจนถึงกำนัน ผู้ใหญ่บ้าน และราษฎรผู้รับมอบโฉนดที่ดินร่วมในการ"มอบโฉนดที่ดินทั่วไทย นำสุขคลายทุกข์ให้กับประชาชน"  ทั้งนี้ในปีงบประมาณ 2562 กรมที่ดินได้จัดทำโครงการมอบโฉนดที่ดินทั่วไทย นำสุขคลายทุกข์ให้ประชาชน โดยได้ดำเนินการสำรวจรังวัดทำแผนที่ เพื่อออกโฉนดที่ดินในจ.สงขลา ตามโครงการที่ดินสำรวจจัดทำรูปแปลงโฉนดที่ดิน และเดินสำรวจออกโฉนดที่ดินด้วยระบบ RTK GNSS Network ให้ครอบคลุมทั่วประเทศ และเป็นการสนับสนุนนโยบายของรัฐ ที่ต้องการแก้ไขปัญหาความเดือดร้อนของราษฎรที่ยังไม่มีเอกสารสิทธิ์ในที่ดิน ซึ่งดำเนินการโดยศูนย์อำนวยการเดินสำรวจออกโฉนดที่ดินในจ.สงขลา โดยมีเป้าหมายจำนวน 8000 แปลง และในครั้งนี้เป็นโฉนดที่ดิน ที่ได้ดำเนินการในท้องที่ ต.วัดจันทร์ อ.สทิงพระ และต.ม่วงงาม อ.สิงหนคร จำนวน 354 แปลง</p>
      <figure>
        <img src="https://www.dailynews.co.th/admin/upload/20191117/news_IOkYXYgcHo175001_533.jpg?v=201911180911?v=9031"/>
      </figure>
      <p>   <br/>นายนิพนธ์  กล่าวว่า การออกโฉนดที่ดินได้ดำเนินการสำรวจรังวัดทำแผนที่ เพื่อออกโฉนดที่ดินในพื้นที่จังหวัดสงขลา ตามโครงการเดินสำรวจจัดทำรูปแปลงโฉนดที่ดิน และเดินสำรวจออกโฉนดที่ดินด้วยระบบ RTK GNSS Network ให้ครอบคลุมทั่วประเทศ ซึ่งถือเป็นนโยบายสำคัญของรัฐบาล ที่ต้องการแก้ไขปัญหาความเดือดร้อนของราษฎร ที่ยังไม่มีเอกสารสิทธิ์ในที่ดิน โดยกรมที่ดินกระทรวงมหาดไทยเป็นหน่วยงานหลัก ในการเร่งรัดการออกโฉนดที่ดิน ซึ่งขณะนี้มีโฉนดที่ดินตามโครงการแล้วเสร็จ พร้อมที่จะมอบให้แก่ประชาชนผู้เป็นเจ้าของที่ดิน ในต.วัดจันทร์ อ.สทิงพระ และต.ม่วงงาม อ.สิงหนคร จำนวน 354 แปลง ซึ่งถือว่าโฉนดที่ดินเป็นเอกสารสิทธิ์ที่มีความสำคัญมาก สามารถใช้เป็นหลักทรัพย์ค้ำประกัน และใช้เป็นแหล่งทุนในการประกอบอาชีพ ซึ่งนับวันที่ดินจะหายาก และมีราคาสูงขึ้น จึงตัองรู้จักหวงแหนโฉนดที่ดินของตน ซึ่งเป็นเอกสารสิทธิ์ที่สำคัญไว้ให้ดี และถ้าหากประสงค์จะดำเนินการจดทะเบียนสิทธิ และนิติกรรมประเภทใด  สามารถที่จะขอคำปรึกษาจากเจ้าพนักงานที่ดินจังหวัด เจ้าพนักงานที่ดินจังหวัดสงขลา หรือเจ้าหน้าที่สำนักงานที่ดินได้ทุกแห่ง.</p>
    </article>
  </body>
</html>