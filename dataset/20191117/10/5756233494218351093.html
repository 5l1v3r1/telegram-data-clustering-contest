<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621925/%D8%B9%D8%B6%D9%88-%D8%B4%D9%88%D8%B1%D8%A7%DB%8C-%D8%B4%D9%87%D8%B1%D8%AA%D9%87%D8%B1%D8%A7%D9%86-%D9%84%D8%B2%D9%88%D9%85-%D8%AA%D8%B9%DB%8C%DB%8C%D9%86-%D9%81%D8%B6%D8%A7%E2%80%8C%D9%87%D8%A7-%D9%88-%D9%85%D8%AD%D9%84%E2%80%8C%D9%87%D8%A7%DB%8C%DB%8C-%D8%A8%D8%B1%D8%A7%DB%8C-%D8%AA%D8%AC%D9%85%D8%B9%D8%A7%D8%AA-%D9%85%D8%B1%D8%AF%D9%85%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T10:46:00+00:00"/>
    <meta property="og:title" content="عضو شورای شهرتهران: لزوم تعیین فضا‌ها و محل‌هایی برای تجمعات مردمی"/>
    <meta property="og:description" content="عضو شورای شهر تهران با بیان اینکه مردم باید اعتراضات احتمالی خود را به شیوه مسالمت آمیز مطرح کنند گفت: پیش‌تر شورای شهر مصوبه‌ای داشت که براساس آن ایجاد فضا‌های برای تجمع پیش بینی شده بود که این مصوبه در هیئت تطبیق رد شد و اتفاقات روز گذشته نشان داد که لازم است هر چه زودتر فکری به حال این محل‌های تجمع کنیم."/>
  </head>
  <body>
    <article>
      <h1>عضو شورای شهرتهران: لزوم تعیین فضا‌ها و محل‌هایی برای تجمعات مردمی</h1>
      <address>
        <time datetime="2019-11-17T10:46:00+00:00">17 Nov 2019, 10:46</time>
      </address>
      <p>
        <i>عضو شورای شهر تهران با بیان اینکه مردم باید اعتراضات احتمالی خود را به شیوه مسالمت آمیز مطرح کنند گفت: پیش‌تر شورای شهر مصوبه‌ای داشت که براساس آن ایجاد فضا‌های برای تجمع پیش بینی شده بود که این مصوبه در هیئت تطبیق رد شد و اتفاقات روز گذشته نشان داد که لازم است هر چه زودتر فکری به حال این محل‌های تجمع کنیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت نظری صبح امروز در تذکر پیش از دستور خود با بیان این که پیرو افزایش قیمت بنزین شاهد اعتراض از سوی اقشاری از مردم بوده‌ایم، گفت: نرخ بنزین افزایش یافته و اعتراض و انتقادت مردم در این زمینه را باید به رسمیت شناخت، اما مردم نیز باید از شیوه‌های دموکراتیک اعتراض کنند.</p>
      <p>وی با بیان این که من تا بامداد امروز در کنار زحمت کشان منطقه ۵ بودم که شاهد رفع خسارات و اتفاقات ناشی از سوء اعتراض بودند گفت: باید بگویم این سرمایه‌های شهر هستند و در حالی که ما در شرایط دشواری قرار داریم که نمی‌توانیم اتوبوس نو داشته باشیم چرا سرمایه‌های شهر تخریب می‌شوند.</p>
      <p>نظری با بیان این که اتفاقات این گونه به هیچ وجه نمی‌تواند به نفع مردم باشد و مردم باید اعتراضات احتمالی خود را به شیوه مسالمت آمیز مطرح کنند گفت: پیشتر شورای شهر مصوبه‌ای داشت که براساس آن ایجاد فضا‌های برای تجمع پیش بینی شده بود که این مصوبه در هیئت تطبیق رد شد و اتفاقات روز گذشته نشان داد که لازم است هر چه زودتر فکر‌ی به حال این محل‌های تجمع کنیم.</p>
      <p>وی همچنین در مورد بارش برف روز گذشته با بیان این که از دو هفته قبل شهرداری می‌دانست که قرار است برف ببارد گفت:، اما در برخی از مناطق تمهیدات به خوبی اندیشیده نشده بود و به همین دلیل هم مقابله خوبی با برف صورت نگرفت.</p>
      <p>این عضو شورای شهر تهران در خاتمه همچنین عنوان کرد: صدا و سیما غیرمنصفانه به شهرداری تاخت و این در حالی بود که قریب به اتفاق مناطق عملکرد خوبی داشتند، اما شهردار باید درجای خود برای شهرداران و مناطقی که عملکرد خوبی نداشتند فکری کند.</p>
    </article>
  </body>
</html>