<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/ovo-vec-postaje-tradicija-kad-je-partizan-domacin-u-derbiju-zelite-li-da-se-nastavi-i-veceras-392986.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-17T10:36:00+00:00"/>
    <meta property="og:title" content="Ovo već postaje tradicija kad je Partizan domaćin u derbiju, želite li da se nastavi i večeras?"/>
    <meta property="og:description" content="Sve je počelo od onog duela u Kupu Koraća, kada je Partizan formalno bio u ulozi domaćina..."/>
  </head>
  <body>
    <article>
      <h1>Ovo već postaje tradicija kad je Partizan domaćin u derbiju, želite li da se nastavi i večeras?</h1>
      <h2>Sve je počelo od onog duela u Kupu Koraća, kada je Partizan formalno bio u ulozi domaćina...</h2>
      <address><time datetime="2019-11-17T10:36:00+00:00">17 Nov 2019, 10:36</time> by <a rel="author">Darko Mitrović</a></address>
      <p><b>Prvi put u novoj sezoni, a poslednji u ovoj kalendarskoj godini, večeras se sastaju Partizan i Crvena zvezda.<br/></b><br/>Za promenu, večerašnji dvoboj gledaćemo u ''Štark Areni'', našoj najvećoj dvorani, pa se očekuje i mnogo veći broj gledalaca nego ranije, pogotovo što je Partizan dozvolio prodaju karata i za gostujuće navijače. <br/><br/>Meč počinje u 20 časova, uz direktne TV prenose na ''Areni Sport'' i O2 TV, a ni jedni ni drugi neće moći da nastupe u najjačim sastavima. Partizan će morati bez Korija Voldena i mladog Uroša Trifunovića, Zvezda bez Derika Brauna i Stratosa Perperoglua. <br/><br/>Ako se osvrnemo na prethodne duele Partizana i Crvene zvezde od početka ove godine u kojima je Partizan bio domaćin, ono što je najuočljivije jeste to što su sve utakmice bile veoma uzbudljive, do poslednjih sekundi rezultatski neizvesne i rešavane su ''na jednu loptu''. <br/><br/>Partizan je formalno bio domaćin u finalu Kupa Radivoja Koraća 17. februara, kada je slavio sa 76:74, a čovek odluke bio je Džok Lendejl. <br/><br/>Potom, 30. marta, u polufinalu plej-ofa ABA lige, crno-beli su slavili pred svojim navijačima u ''Pioniru'' sa 70:67, a slično je bilo i u drugoj utakmici finala plej-ofa Superlige Srbije, kada je Zagorac doneo pobedu Partizanu od 73:72. <br/><br/>Prethodni meč ova dva rivala bio je onaj duel posle kog je Zvezda odbranila titulu prvaka Srbije. Odigran je 17. juna, opet uzbudljiva završnica, ali ovoga puta su crveno-beli imali svog heroja Bilija Berona, koji je poentirao za konačnih 76:75, uz primedbe iz Partizana na broj koraka koji je Beron tom prilikom napravio. <br/><br/>Nadamo se da večeras sudije neće biti u prvom planu, da će meč proteći u sportskoj atmosferi, pa ako sve bude začinjeno još jednom uzbudljivom završnicom, verujemo da nećete imati ništa protiv...</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/kosarka/trinkijeri-vise-zeli-pobede-na-kraju-sezone-u-derbijima-392952.html"/>
        <a href="https://www.sportske.net/vest/kosarka/novica-najavljuje-derbi-prizeljkuje-rekord-392951.html"/>
        <a href="https://www.sportske.net/vest/kosarka/gist-o-grobarima-kao-neprijateljskom-okruzenju-kako-ce-se-snaci-392936.html"/>
        <a href="https://www.sportske.net/vest/kosarka/zasedao-upravni-odbor-partizana-ovo-je-presek-stanja-u-klubu-uz-vaznu-ostojinu-poruku-pred-derbi-392924.html"/>
        <a href="https://www.sportske.net/vest/kosarka/el-top-10-svi-vole-dobriceve-blokade-hajnsovo-ne-veselom-392912.html"/>
      </related>
    </article>
  </body>
</html>