<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobileworld.it/2019/11/17/app-cortana-ios-android-addio-242332/"/>
    <meta property="og:site_name" content="MobileWorld"/>
    <meta property="article:published_time" content="2019-11-17T10:44:48+00:00"/>
    <meta property="og:title" content="Tempi duri per Cortana: l’app per iOS e Android cesserà presto di esistere in diversi mercati"/>
    <meta property="og:description" content="Che Cortana – l'assistente vocale sviluppato da Microsoft – non se la passi affatto bene è noto da tempo, tanto che lo stesso CEO Satya Nadella all'inizio"/>
  </head>
  <body>
    <article>
      <h1>Tempi duri per Cortana: l’app per iOS e Android cesserà presto di esistere in diversi mercati</h1>
      <h2>L'Italia per ora è esclusa da questa prima ondata, ma non si intravede un futuro roseo per l'assistente vocale di Microsoft.</h2>
      <address><time datetime="2019-11-17T10:44:48+00:00">17 Nov 2019, 10:44</time> by <a rel="author" href="https://www.mobileworld.it/author/tomdelly/" target="_blank">Edoardo Carlo Ceretti</a></address>
      <p>Che <b>Cortana </b>– l’assistente vocale sviluppato da <b>Microsoft </b>– non se la passi affatto bene è noto da tempo, tanto che lo stesso CEO Satya Nadella all’inizio di quest’anno ha <a href="https://www.smartworld.it/tecnologia/addio-cortana-microsoft-ne-pianifica-la-subordinazione-google-assistant-ed-alexa.html">sventolato bandiera bianca</a>, dichiarando di non considerare più Cortana un vero e proprio rivale dei ben più affermati Google Assistant e Amazon Alexa. La nuova <b>accelerata</b> però desta preoccupazioni tra i fan del colosso di Redmond: <b>l’app ufficiale di Cortana per</b> <a href="https://www.mobileworld.it/tag/ios-13/">iOS</a> <b>e</b> <a href="https://www.androidworld.it/tag/android-10/">Android</a> <b>cesserà di esistere dal 31 gennaio 2020</b>.</p>
      <p>In realtà, la dismissione dell’app interesserà inizialmente soltanto alcuni mercati, ovvero <b>Regno Unito, Australia, Germania, Messico, Cina, Spagna, Canada e India</b>, ma non è affatto escluso che successivamente ne seguiranno anche altri. Microsoft ha intenzione di integrare più profondamente Cortana nella suite di app Office 365, relegandola però ad un ruolo puramente <b>subalterno</b>.</p>
      <p>Persino <b>Microsoft Launcher</b> – il launcher Android sviluppato dall’azienda – verrà aggiornato dopo il 31 gennaio prossimo per <b>fare a meno</b> <b>di Cortana</b>, che al momento ne risulta parte integrante dell’esperienza utente. Presto Cortana farà il suo <a href="https://www.mobileworld.it/2019/11/06/cortana-arrivo-outlook-vi-leggera-le-email-fissera-le-riunioni-ios-android-foto-240754/">debutto su Outlook</a>, lasciando intendere un futuro sempre più rivolto all’<b>ambito <i>business</i></b>, offrendo campo libero a Assistant e Alexa in quello <i>consumer</i>.</p>
      <p>
        <a href="https://apps.apple.com/us/app/cortana/id1054501703">Disponibile su AppStore</a>
      </p>
      <p>
        <a href="https://play.google.com/store/apps/details?id=com.microsoft.cortana&amp;hl=it">Disponibile su Google Play</a>
      </p>
      <p>Via: <a href="https://www.theverge.com/2019/11/16/20967875/microsoft-cortana-ios-android-app-removal-countries-support-document">The Verge</a></p>
    </article>
  </body>
</html>