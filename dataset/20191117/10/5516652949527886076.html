<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426025/aspida-prostasias-sto-aigaio-me-tethwrakismena-kai-drones"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-17T10:00:02+00:00"/>
    <meta property="og:title" content="Ασπίδα προστασίας στο Αιγαίο με τεθωρακισμένα και drones"/>
    <meta property="og:description" content="Τα αμερικανικά τεθωρακισμένα"/>
  </head>
  <body>
    <article>
      <h1>Ασπίδα προστασίας στο Αιγαίο με τεθωρακισμένα και drones</h1>
      <h2>Στα σχέδια του υπουργείου Αμυνας και του Γενικού Επιτελείου Στρατού να εξοπλίσουν τα νησιά του Αιγαίου</h2>
      <address>
        <time datetime="2019-11-17T10:00:02+00:00">17 Nov 2019, 10:00</time>
      </address>
      <p>Στα σχέδια του υπουργείου Αμυνας και του Γενικού Επιτελείου Στρατού να εξοπλίσουν τα νησιά του Αιγαίου δημιουργώντας επιπλέον «ασπίδα» απέναντι στην τουρκική προκλητικότητα περιλαμβάνει τεθωρακισμένα και drones.</p>
      <p>
        <b>Τα αμερικανικά τεθωρακισμένα</b>
      </p>
      <p>Είναι τεθωρακισμένα 4Χ4 και ολόκληρη τη δεκαετία του 2000 προστάτευαν τον αμερικανικό στρατό στο Αφγανιστάν και στο Ιράκ από τις συχνές ενέδρες με εκρηκτικά και βόμβες.</p>
      <p>Με αυτούς τους κινητούς «φρουρούς» («Guardian», όπως είναι το παρατσούκλι τους), με τα τεθωρακισμένα στρατιωτικά οχήματα Μ1117 – Armored Security Vehicles, σχεδιάζουν το υπουργείο Αμυνας και το Γενικό Επιτελείο Στρατού να εξοπλίσουν τα νησιά του Αιγαίου δημιουργώντας επιπλέον «ασπίδα» απέναντι στην τουρκική προκλητικότητα.</p>
      <p>Οι Αμερικανοί προσφέρουν τα συγκεκριμένα οχήματα ως πλεονάζοντα, δηλαδή ουσιαστικά δωρεάν, αφού κόστος υπάρχει μόνο για τη μεταφορά τους. Σύμφωνα με πληροφορίες των «ΝΕΩΝ», το ΓΕΣ απάντησε θετικά για την απόκτηση 1.200 θωρακισμένων στρατιωτικών οχημάτων Μ1117.</p>
      <p>Τα οχήματα-«κομάντο» εκτιμάται ότι θα ανεβάσουν επίπεδο στην αποτρεπτική δυνατότητα των Ενόπλων Δυνάμεων κυρίως στα ελληνικά νησιά αλλά και στον Εβρο.</p>
      <p>Επρόκειτο για μια επιχειρησιακή απαίτηση καθώς έως σήμερα το πεζικό στηριζόταν σε πεπαλαιωμένα οχήματα όπως τα Μ113.</p>
      <p>Στρατιωτικές πηγές επισημαίνουν ότι τα Μ1117 – αν αποκτηθούν – θα αποτελέσουν τον καλύτερο συμπολεμιστή δίπλα και πίσω από τα υπερσύγχρονα άρματα μάχης που διαθέτει ο Ελληνικός Στρατός, τα Leo2HEL. Τα Μ1117 αντέχουν εκρηκτικά 12 κιλών, νάρκες.</p>
      <p>Μπορούν να κινηθούν σε εδάφη με κλίση 60% και να υπερπηδήσουν εμπόδια 1,5 μέτρου. Και βέβαια είναι δοκιμασμένα σε συνθήκες πραγματικών πολεμικών μαχών.</p>
      <p>Η ένταξή τους στο οπλοστάσιο του Στρατού Ξηράς στα νησιά σε συνδυασμό με τα ελικόπτερα Kiowa – που αποκτήθηκαν προσφάτως – θα αλλάξει άρδην την αποτρεπτική ισχύ των Ενόπλων Δυνάμεων στις ακριτικές περιοχές.</p>
      <p>
        <b>Τα ελληνικά drones</b>
      </p>
      <p>Την ίδια ώρα ο υπουργός Αμυνας Νικόλαος Παναγιωτόπουλος ανακοίνωσε ότι το υπουργείο έχει βάλει ήδη μπροστά το σχέδιο παραγωγής ελληνικού μη επανδρωμένου αεροσκάφους UAV.</p>
      <p>Στόχος είναι μέσα στο 2020 να υπάρχει ο «οδικός χάρτης» για την ανάπτυξη του ελληνικού UAV.</p>
      <p>«Το «τρέχει» η Γενική Διεύθυνση Αμυντικών Εξοπλισμών που έχει έρθει σε επαφή με το Αριστοτέλειο Πανεπιστήμιο Θεσσαλονίκης», ενώ αναζητούνται και κονδύλια μέσω ΕΣΠΑ. Το πρωτότυπο, είπε, υπάρχει, το Αριστοτέλειο έχει φτιάξει μοντέλα αλλά «δεν έχουμε γραμμή παραγωγής».</p>
      <p>Πηγή: https://www.in.gr</p>
    </article>
  </body>
</html>