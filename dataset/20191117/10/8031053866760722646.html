<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%85%ce%bd%ce%b5%cf%87%ce%af%ce%b6%ce%bf%ce%bd%cf%84%ce%b1%ce%b9-%ce%bf%ce%b9-%cf%83%cf%85%ce%b3%ce%ba%cf%81%ce%bf%cf%8d%cf%83%ce%b5%ce%b9%cf%82-%cf%83%cf%84%ce%bf-%cf%87%ce%bf%ce%bd%ce%b3.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T10:49:40+00:00"/>
    <meta property="og:title" content="Συνεχίζονται οι συγκρούσεις στο Χονγκ Κονγκ – Βέλη και μολότοφ κατά των αστυνομικών (εικόνες)"/>
    <meta property="og:description" content="Διαδηλωτές εκτόξευσαν βέλη και πέταξαν βόμβες μολότοφ εναντίον των αστυνομικών δυνάμεων σήμερα καθώς ξέσπασαν νέα επεισόδια βίας γύρω από τις υπό πολιορκία εγκαταστάσεις του Πολυτεχνείου του Χονγκ Κονγκ, με τους ακτιβιστές να περιμένουν την τελική επιχείρηση των αστυνομικών ύστερα από τις χθεσινοβραδινές σφοδρές συγκρούσεις."/>
  </head>
  <body>
    <article>
      <h1>Συνεχίζονται οι συγκρούσεις στο Χονγκ Κονγκ – Βέλη και μολότοφ κατά των αστυνομικών (εικόνες)</h1>
      <address>
        <time datetime="2019-11-17T10:49:40+00:00">17 Nov 2019, 10:49</time>
      </address>
      <p>
        <b>Διαδηλωτές εκτόξευσαν βέλη και πέταξαν βόμβες μολότοφ εναντίον των αστυνομικών δυνάμεων σήμερα καθώς ξέσπασαν νέα επεισόδια βίας γύρω από τις υπό πολιορκία εγκαταστάσεις του Πολυτεχνείου του Χονγκ Κονγκ, με τους ακτιβιστές να περιμένουν την τελική επιχείρηση των αστυνομικών ύστερα από τις χθεσινοβραδινές σφοδρές συγκρούσεις.</b>
      </p>
      <p>Η αστυνομία ανταπάντησε με εκτοξευτήρες νερού αφού αρκετοί διαδηλωτές εντοπίστηκαν να εκτοξεύουν βέλη από στέγες στο Πολυτεχνείο του Χονγκ Κονγκ, σε κάποια από τις πιο δραματικές σκηνές στους πέντε και πλέον μήνες διαδηλώσεων. Αξιωματικός της αστυνομίας, αρμόδιος για τις σχέσεις με τα μέσα ενημέρωσης, χτυπήθηκε από βέλος στο πόδι και μεταφέρθηκε στο νοσοκομείο, σύμφωνα με ανακοίνωση της αστυνομίας.</p>
      <p>Ο νυχτερινός ουρανός στο πανεπιστήμιο στην καρδιά της συνοικίας Καουλούν φωτίστηκε από τις βόμβες μολότοφ που πέταξαν οι διαδηλωτές, σε κάποιες περιπτώσεις χρησιμοποιώντας καταπέλτη, ενώ η αστυνομία έκανε χρήση χημικών για να τους αντιμετωπίσει.</p>
      <figure>
        <img src="https://www.pentapostagma.gr/wp-content/uploads/2019/11/arrow-hk-cover.png"/>
      </figure>
      <p>Ύστερα από μερικές ώρες ηρεμίας –με τους διαδηλωτές να κοιμούνται στα παρτέρια και τη βιβλιοθήκη του ιδρύματος– η αστυνομία εκτόξευσε και πάλι δακρυγόνα λίγο μετά τις 10 το πρωί (τοπική ώρα). Οι ακτιβιστές ανταπάντησαν με βόμβες μολότοφ.</p>
      <p>Κάποιες ώρες νωρίτερα, ομάδες Κινέζων στρατιωτών με σορτάκια και κοντομάνικες μπλούζες, ορισμένοι εξ αυτών κρατώντας κόκκινους πλαστικούς κουβάδες ή σκούπες, βγήκαν από τους στρατώνες τους σε μια σπάνια δημόσια εμφάνιση για να βοηθήσουν τους κατοίκους να καθαρίσουν βασικές οδικές αρτηρίες από οδοφράγματα και σκουπίδια.</p>
      <p>Κάποια τμήματα της πολυτεχνειούπολης έμοιαζαν περισσότερο με φρούριο, με οδοφράγματα και διαδηλωτές ντυμένους στα μαύρα, που χρησιμοποιούν τούβλα ως αυτοσχέδια όπλα και έχουν έτοιμες βόμβες μολότοφ καθώς και βέλη. «Δεν φοβόμαστε», δήλωσε ένας φοιτητής ο Αχ Λονγκ, που θέλησε να μην δώσει το πλήρες του όνομα. «Εάν δεν επιμείνουμε, θα αποτύχουμε».</p>
      <p>Το Πολυτεχνείο του Χονγκ Κονγκ είναι το τελευταίο από τα πέντε ανώτατα εκπαιδευτικά ιδρύματα που παραμένει υπό κατάληψη, με τους ακτιβιστές να το χρησιμοποιούν ως ορμητήριο για να μπλοκάρουν την κεντρική οδική σήραγγα της μητρόπολης.</p>
      <figure>
        <img src="https://www.pentapostagma.gr/wp-content/uploads/2019/11/New-Project-2019-11-15T175145.219.jpg"/>
      </figure>
      <p>Πηγή: ΑΠΕ-ΜΠΕ</p>
    </article>
  </body>
</html>