<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-v-projevu-ocenil-odvahu-vaclava-havla-video/1821965?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T10:24:00+00:00"/>
    <meta property="og:title" content="Babiš v projevu ocenil odvahu Václava Havla - video"/>
    <meta property="og:description" content="Praha - Odvaha Václava Havla za komunismu a při sametové revoluci byla obdivuhodná, řekl ve svém dnešním projevu v Národním muzeu premiér Andrej Babiš (ANO). Uvedl také, že není pyšný na to, že byl členem komunistické strany. Předseda vlády poděkoval zakladatelům Občanského fóra a dalších iniciativ, lidem, kteří pracovali v disentu a exilu, ale i těm, kdo Českou republiku přivedli do Severoatlantické aliance či Evropské unie."/>
  </head>
  <body>
    <article>
      <h1>Babiš v projevu ocenil odvahu Václava Havla - video</h1>
      <address><time datetime="2019-11-17T10:24:00+00:00">17 Nov 2019, 10:24</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Odvaha Václava Havla za komunismu a při sametové revoluci byla obdivuhodná, řekl ve svém dnešním projevu v Národním muzeu premiér Andrej Babiš (ANO). Uvedl také, že není pyšný na to, že byl členem komunistické strany. Předseda vlády poděkoval zakladatelům Občanského fóra a dalších iniciativ, lidem, kteří pracovali v disentu a exilu, ale i těm, kdo Českou republiku přivedli do Severoatlantické aliance či Evropské unie.</p>
      <slideshow>
        <figure>
          <img src="https://i3.cn.cz/6/1573982886_P201911170267501.jpg"/>
        </figure>
        <figure>
          <img src="https://i3.cn.cz/6/1573982807_P201911170266801.jpg"/>
        </figure>
        <figure>
          <img src="https://i3.cn.cz/6/1573982825_P201911170267101.jpg"/>
        </figure>
        <figure>
          <img src="https://i3.cn.cz/6/1573982140_P201911170261801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>Babiš v úvodu projevu připomněl demonstrace ze 17. listopadu 1989 a jejich brutální potlačení. "Okamžitě poté začaly v divadlech diskuse se studenty, vzniká stávkový výbor na DAMU, iniciativa Most a o dva dny později Občanské fórum. Václav Havel, jeho odvaha za komunismu a sametové revoluce byla obdivuhodná. I když názory na něj se různí, jak už to bývá u všech výrazných osobností," uvedl Babiš.</p>
      <figure>
        <iframe src="https://player.vimeo.com/video/373609241" width="640" height="360" data-service="Vimeo" scrolling="no"/>
      </figure>
      <p>"Jak jistě víte, já jsem byl členem komunistické strany. Nejsem na to pyšný. Jak jsem mnohokrát řekl, nebyl jsem v té době tak statečný a angažovaný jako Havel, navíc jsem nebyl v listopadu 1989 v Československu," dodal předseda vlády s tím, že chce alespoň zpětně vyjádřit vděk a pokoru.</p>
      <p>V projevu Babiš poděkoval studentům i hercům divadel, kteří se hned 17. listopadu 1989 začali zabývat brutálním zásahem komunistické bezpečnosti proti pokojné demonstraci. Vděk vyjádřil zakladatelům různých iniciativ a spolků a všem, kteří pracovali v disentu a exilu. Poděkoval také všem, kteří ČR přivedli do NATO, EU a schengenského prostoru. Ocenil také lidi, kteří chodí volit a pro které jsou volby důležité, i ty, kteří vyjadřují svůj názor a není jim lhostejný osud země.</p>
      <p>"Zatím jsme nedokázali spoustu z toho, co lidé v roce 1989 čekali. Ale nevzdáme to, pracujeme na tom, aby se lépe měli všichni, tedy i ti, na koho se v minulých letech někdy zapomínalo," řekl Babiš v závěru projevu.</p>
      <p>Na slavnostní akci dorazili premiéři zemí visegrádské čtyřky, tedy kromě Česka také Slovenska, Polska a Maďarska, a předseda německého Spolkového sněmu Wolfgang Schäuble. Událost zahájil videomapping nazvaný Cesta ke svobodě, který budou moci lidé vidět dnes večer na historické fasádě Národního muzea při pohledu z Václavského náměstí.</p>
      <h3>Pellegrini vyzdvihl Havla, Dubčeka a něžné převzetí moci</h3>
      <p>Slovenský premiér Peter Pellegrini ve svém dnešním projevu v Národním muzeu při příležitosti 30. výročí pádu komunismu připomněl Václava Havla a Alexandra Dubčeka jako klíčové osobnosti přerodu z komunistického do demokratického režimu. Československo podle něj je inspirativním příkladem něžného převzetí moci.</p>
      <p>"Československá forma přechodu od starého komunistického režimu k novému svobodnému a demokratickému režimu byla a stále je symbolizována dvěma klíčovými osobnostmi - Václavem Havlem a Alexandrem Dubčekem," řekl Pellegrini. "Při vzpomínce na tyto dva muže si připomeňme velmi důležitou věc, a to že změny proběhly bez násilností a v ústavním rámci. Není to samozřejmostí, jak ukazují krvavé události v jiných zemích," dodal.</p>
      <p>Česko a Slovensko si po revoluci prošly náročnou transformací politického i ekonomicko-sociálního systému. "A na rozdíl našich sousedů jsme museli řešit i státně-právní problémy. Byli jsme však schopní rozdělit společný stát a nedestabilizovali jsme region. A přestože transformace víc bolela nás Slováky, podařilo se nám společně před 15 lety zakotvit v Evropské unii," dodal předseda slovenské vlády.</p>
      <p>Také předseda německého Spolkového sněmu Wolfgang Schäuble vyzdvihl schopnost Čechů a Slováků rozdělit stát mírovým způsobem a zůstat i poté přáteli. Revoluce v roce 1989 pak podle něj byly tak různorodé, jako národy, které je uskutečnily.</p>
      <p>"17. listopad se zapsal do historie obou našich zemí. V roce 1939 začala tento den takzvaná zvláštní akce Praha. Vražedný útok německé okupační mocnosti proti českým studentům. O 50 let později to byli opět studenti a intelektuálové, kteří vyšli do ulic s heslem 'Kdy, když ne teď, kdo, když ne my'," uvedl Schäuble.</p>
      <p>Polsko i Československo uvrhl komunismus do více než čtyřicetileté izolace. V rozhodujících okamžicích v roce 1989 však naše společnosti kráčely ruku v ruce," uvedl polský premiér Mateusz Morawiecki.</p>
      <p>Předseda maďarské vlády Viktor Orbán poznamenal, že pro Maďary byl směrodatným bodem Václav Havel, který reprezentoval odpor proti představitelům komunistického režimu. Orbán také v projevu vzpomněl české filmy, například Hoří, má panenko, Ostře sledované vlaky nebo Postřižiny. Českou literaturu označil za nepřekonatelnou.</p>
      <p>Do pražského Národního muzea dnes přijeli premiéři zemí visegrádské čtyřky (V4), tedy Česka, Slovenska, Polska a Maďarska, a předseda německého Spolkového sněmu Schäuble, aby uctili výročí pádu komunismu. Po ceremoniálu, který zahájil videomapping Cesta ke svobodě a na kterém státníci vystoupili s projevy, si v muzeu prohlédli výstavu Sametová revoluce a zúčastnili se otevření multimediální expozice k dějinám 20. století, která se nachází ve spojovacím podzemním tunelu mezi oběma budovami muzea.</p>
    </article>
  </body>
</html>