<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89842"/>
    <meta property="og:site_name" content="Denník politika"/>
    <meta property="article:published_time" content="2019-11-17T10:35:27+00:00"/>
    <meta property="og:title" content="Mak cítil po vylúčení proti Chorvátsku krivdu, Boženík by gól vymenil za tri body"/>
    <meta property="og:description" content="17.11.2019 (Webnoviny.sk) – Chorvátski futbalisti boli v sobotu pripravení na oslavy postupu na budúcoročné majstrovstvá Európy. V šatni mali nachystané slávnostné trička a v Rijeke ich hnal dopredu vypredaný štadión. Po prvom polčase duelu kvalifikačnej E-skupiny však prehrávali so Slovákmi 0:1 a ich sen o kontinentálnom šampionáte sa mohol rozplynúť. Vicemajstri sveta neznervózneli, troma gólmi otočili skóre vo svoj prospech a triumfovali 3:1. „Vatreni“ zvládli už siedmy kvalifikačný cyklus bojov o ME bez prehry a úspešnú šnúru natiahli na 35 zápasov."/>
  </head>
  <body>
    <article>
      <h1>Mak cítil po vylúčení proti Chorvátsku krivdu, Boženík by gól vymenil za tri body</h1>
      <address><time datetime="2019-11-17T10:35:27+00:00">17 Nov 2019, 10:35</time> by <a rel="author">Webnoviny</a></address>
      <p>17.11.2019 (Webnoviny.sk) – Chorvátski futbalisti boli v sobotu pripravení na oslavy postupu na budúcoročné majstrovstvá Európy. V šatni mali nachystané slávnostné trička a v Rijeke ich hnal dopredu vypredaný štadión. Po prvom polčase duelu kvalifikačnej E-skupiny však prehrávali so Slovákmi 0:1 a ich sen o kontinentálnom šampionáte sa mohol rozplynúť. Vicemajstri sveta neznervózneli, troma gólmi otočili skóre vo svoj prospech a triumfovali 3:1. „<i>Vatreni</i>“ zvládli už siedmy kvalifikačný cyklus bojov o ME bez prehry a úspešnú šnúru natiahli na 35 zápasov.</p>
      <h3>Mrzí nevydarená herná sekvencia</h3>
      <p>Úvodných štyridsaťpäť minút na Štadióne Rujevica prinieslo viac radosti slovenskému tímu. Zverenci trénera Pavla Hapala viedli po treťom reprezentačnom góle Róberta Boženíka. Ten sa v 32. minúte presadil v pokutovom území, keď v sklze preľstil chorvátskeho debutanta v národnom tíme Dina Periča. „<i>Stano Lobotka mi dal vynikajúci center a ja som išiel do súboja na prednú žrď. Loptu som zasiahol, dotkol sa jej aj obranca a skončila v sieti,</i>“ povedal zakončovateľ MŠK Žilina.</p>
      <p>Boženík v pondelok oslávi jubilejné dvadsiate narodeniny. Ako tínedžer sa prebojoval do reprezentačného výberu a kouč Hapal mu dáva dôveru na hrote útoku. „<i>Je to pre mňa veľká vec, že v mojom veku hrávam takéto náročné zápasy, ale čo z toho, keď sme prehrali. Gól by som určite vymenil za tri body</i>,“ pokračoval talentovaný útočník, ktorého mrzela nevydarená herná sekvencia z druhého polčasu. Počas nej Slováci dostali tri góly v priebehu necelých dvadsiatich minút. „<i>Sme z toho smutní. Povedali sme si, že musíme prežiť úvodnú štvrťhodinu druhého dejstva, keď na nás vybehnú. Napriek tomu sme dvakrát inkasovali a Chorváti dostali zápas pod kontrolu</i>.“</p>
      <p><b>Zobraziť fotogalériu k článku:</b><br/>Slovensko – Chorvátsko (kvalifikácia o postup na ME 2020)</p>
      <h3>Makov faul nebol na žltú kartu</h3>
      <p>Slovenskí reprezentanti síce gólmi Nikolu Vlašiča a Bruna Petkoviča prišli o tesný náskok, no ešte mali dostatok času na vyrovnanie či výsledkový obrat. V 66. minúte však prišlo vylúčenie Róberta Maka po druhej žltej karte a v početnej výhode už chorvátski futbalisti dominovali na ihrisku.</p>
      <p>„<i>Pri druhej žltej karte som určite cítil krivdu. Urobil som len druhý faul v zápase a za oba som bol potrestaný kartou. Bol to súboj v strede poľa a súper ani nešiel do šance. Dotkol som sa jeho ruky, ale vyslovene som ho neťahal, takže to podľa mňa nebolo na druhú žltú kartu</i>,“ hovoril Mak.</p>
      <p>Prehra 1:3 v Chorvátsku ešte Slovákov nevyradila z hry o Euro. Priamy postup na šampionát im zabezpečí utorňajšie víťazstvo v Trnave nad hráčmi Azerbajdžanu a remíza Walesanov s Maďarmi v Cardiffe. „<i>Musíme kvalitne zregenerovať, zobrať si pozitíva a dobre sa pripraviť na súpera. Verím, že domáci zápas zvládneme a za výkony v celej kvalifikácii sa dočkáme odmeny</i>,“ vravel Boženík, ktorého doplnil krídelník ruského Zenitu Petrohrad. „<i>Vieme, že musíme vyhrať a výsledok ďalšieho zápasu neovplyvníme. Ide nám len o tri body a podľa toho k tomu aj pristúpime</i>,“ dodal 28-ročný reprezentant.</p>
      <p>Viac k témam: <a href="https://www.webnoviny.sk/tag/kvalifikacia-o-postup-na-me-2020-vo-futbale/"><u>Kvalifikácia o postup na ME 2020 vo futbale</u></a><br/>Zdroj: Webnoviny.sk – <a href="https://www.webnoviny.sk/mak-citil-po-vyluceni-proti-chorvatsku-krivdu-bozenik-by-gol-vymenil-za-tri-body/"><u>Mak cítil po vylúčení proti Chorvátsku krivdu, Boženík by gól vymenil za tri body</u></a> © SITA Všetky práva vyhradené.</p>
    </article>
  </body>
</html>