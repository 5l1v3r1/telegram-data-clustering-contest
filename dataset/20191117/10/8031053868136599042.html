<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%cf%81%ce%b1%ce%b4%cf%85%cf%86%ce%bb%ce%b5%ce%b3%ce%ae%cf%82-%ce%b2%cf%8c%ce%bc%ce%b2%ce%b1-%cf%84%ce%bf-%ce%bf%cf%85%ce%ba%cf%81%ce%b1%ce%bd%ce%b9%ce%ba%cf%8c-%cf%83%cf%84%ce%b9%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T10:18:37+00:00"/>
    <meta property="og:title" content="Βραδυφλεγής «βόμβα» το ουκρανικό στις ελληνικές εκκλησίες"/>
    <meta property="og:description" content="Κι ενώ σήμερα συμπληρώνεται μια εβδομάδα από την μνημόνευση του Επιφάνιου από τον Αρχιεπίσκοπο Ιερώνυμο και την επίσημη δηλαδή και τυπική αναγνώριση της νέας ουκρανικής εκκλησίας, το κλίμα στην Ελλαδική Εκκλησία παραμένει τεταμένο."/>
  </head>
  <body>
    <article>
      <h1>Βραδυφλεγής «βόμβα» το ουκρανικό στις ελληνικές εκκλησίες</h1>
      <address>
        <time datetime="2019-11-17T10:18:37+00:00">17 Nov 2019, 10:18</time>
      </address>
      <p>
        <b>Κι ενώ σήμερα συμπληρώνεται μια εβδομάδα από την μνημόνευση του Επιφάνιου από τον Αρχιεπίσκοπο Ιερώνυμο και την επίσημη δηλαδή και τυπική αναγνώριση της νέας ουκρανικής εκκλησίας, το κλίμα στην Ελλαδική Εκκλησία παραμένει τεταμένο.</b>
      </p>
      <p>Αντίστοιχη κατάσταση και στην Εκκλησία της Κύπρου. Ο Μητροπολίτης Λεμεσού κ. Αθανάσιος διαχώρισει τη θέση του, από τη μνημόνευση του ονόματος του Επιφανίου ως Μητροπολίτου Κιέβου, από τον Πατριάρχη Αλεξανδρείας Θεοδώρο κατά την Πατριαρχική Θεία Λειτουργία στη Λεμεσό.</p>
      <p>Ο κ.Αθανάσιος στη ζωντανή εβδομαδιαία εκπομπή του στο Ραδιοφωνικό Σταθμό της Ιεράς Μητροπόλεως Λεμεσού, σε ερώτηση ακροάτριας για το θέμα της μνημόνευση μεταξύ άλλων ανέφερε πως από την πρώτη στιγμή της άφιξης του Πατριάρχη Αλεξανδρείας στην Κύπρο, Επίσκοπος της Ιεράς Αρχιεπισκοπής σε επικοινωνία που είχε μαζί του, τον διαβεβαίωσε ότι σε συνομιλία που είχε με τον Πατριάρχη Αλεξανδρείας κ.κ. Θεόδωρο τον Β΄, έλαβε την υπόσχεση και την διαβεβαίωση ότι ο Πατριάρχης Αλεξανδρείας δεν θα μνημονεύσει τον Επιφάνιο στη Θεία Λειτουργία αλλά πάρα μόνο θα μνημόνευε τον Αρχιεπίσκοπο Κύπρου και τον οικείο Μητροπολίτη, για να μην δημιουργηθεί κανένα πρόβλημα λόγω του ότι η εκκλησία της Κύπρου δεν έχει ακόμα τοποθετηθεί επίσημα στο θέμα αυτό.</p>
      <p>Το ίδιο διαβεβαίωσαν τον Μητροπολίτη Λεμεσού κ. Αθανάσιο και εκ της συνοδείας του Πατριάρχη Αλεξανδρείας ότι δεν θα μνημονευόταν ο Επιφάνιος.</p>
      <p>Παρά ταύτα χωρίς να το γνωρίζει εκ των προτέρων ο ίδιος και χωρίς να έχει οποιαδήποτε ενημέρωση περί αλλαγής της θέσης αυτής, ο Πατριάρχης Αλεξανδρείας κ.κ. Θεόδωρος έκρινε εκείνη την ώρα της Θείας Λειτουργίας ότι έπρεπε να μνημονεύσει τον Επιφάνιο ως Μητροπολίτη Κιέβου.</p>
      <p>Καταλήγοντας ο Μητροπολίτης Λεμεσού ανέφερε ότι η μνημόνευση του Επιφανίου ως Μητροπολίτη Κιέβου, έστω και εάν έγινε στην εκκλησία της Κύπρου και ειδικότερα στην Ιερά Μητρόπολη Λεμεσού, αυτό <b>δεν εκφράζει ούτε την Μητρόπολη Λεμεσού, ούτε τον ίδιο ως Μητροπολίτη Λεμεσού, ούτε την Εκκλησία της Κύπρου.</b></p>
      <p>Ο ίδιος εμμένει σε αυτά που δήλωσε γραπτώς και δημοσιεύτηκαν ότι: «αποδέχεται και αναγνωρίζει ως κανονικό Μητροπολίτη Κιέβου και πάσης Ουκρανίας τον κ. Ονούφριο και την περί αυτόν αγία και Ιερά Σύνοδο».</p>
      <p>Στην δε Ελλαδική Εκκλησία είχαμε νέα παρέμβαση του Μητροπολίτη Κυθήρων υπερ της κανονικής Εκκλησίας. «Θα επισημαίνουμε την Κανονική αταξία και ανωμαλία στην Ουκρανία μέχρι να διευθετηθεί Ιεροκανονικώς» αναφέρει σχετικά. (Διαβάστε <a href="https://www.pentapostagma.gr/2019/11/%ce%ba%cf%85%ce%b8%ce%ae%cf%81%cf%89%ce%bd-%cf%83%ce%b5%cf%81%ce%b1%cf%86%ce%b5%ce%af%ce%bc-%ce%b8%ce%b1-%ce%b5%cf%80%ce%b9%cf%83%ce%b7%ce%bc%ce%b1%ce%af%ce%bd%ce%bf%cf%85%ce%bc%ce%b5-%cf%84.html">εδω</a> ολόκληρη την παρέμβαση)</p>
      <p>Επίσης σε επίσημη διευκρινιστική απάντηση αναγκάστηκε ο Μητροπολίτης Φωκίδος Θεόκτιστος σχετικά με δηλώσεις του αναφορικά με την έλευση στην Μητρόπολή του Ρώσων προσκυνητών, κληρικών και λαϊκών, οι οποίοι δεν αναγνωρίζουν την Αυτοκεφαλία της Ορθοδόξου Εκκλησίας της Ουκρανίας, και δηλώνει τα εξής:</p>
      <p>1. Ως Ορθόδοξοι Έλληνες έχουμε τον δικό μας Πατριάρχη, δηλαδή, τον Αρχιεπίσκοπο Κωνσταντινουπόλεως, Νέας Ρώμης και Οικουμενικό Πατριάρχη. Αν δεν ίσχυε αυτό, η Ελλάδα θα είχε ξεχωριστό Πατριαρχείο από ετών, όμως όντας ένα Γένος, έχουμε εκεί τον προσανατολισμό μας. Υπάρχει κάποιος Αρχιερέας της Εκκλησίας της Ελλάδος ο οποίος δέχεται να υβρίζουν και να συκοφαντούν τον Οικουμενικό μας Πατριάρχη; Κάθε τέτοια ύβρη αποτελεί ύβρη κατά της ίδιας της Εκκλησίας της Ελλάδος. Ο Πρόεδρος της Ιεράς Συνόδου της Εκκλησίας της Ελλάδος κ. Ιερώνυμος Β’, άλλωστε, ανέφερε προς τον Παναγιωτατο κατά την Ειρηνική του Επίσκεψη στο Φανάρι ότι: «Η Εκκλησία της Ελλάδος είναι και θα παραμείνει αμετακίνητη και εδραία στις εκκλησιολογικές αρχές, όπως αυτές τις έχουμε από Εσάς παραλάβει» (Περιοδικό «Εκκλησία», Μάϊος 2008, σελ. 339).</p>
      <p>2. Η φράση του Σεβασμιωτάτου «Δεν θα γίνονται πλέον δεκτοί στα όρια της Ιεράς Μητροπόλεως Φωκίδος Ρώσοι κληρικοί και λαϊκοί που δεν αναγνωρίζουν την υπό του Οικουμενικού Πατριάρχου μας κ. Βαρθολομαίου χορηγηθείσα αυτοκεφαλία της Ουκρανικής Εκκλησίας…», εξέφραζε την ιερά αγανάκτηση έναντι των όσων πολλών και αδίκων γράφονται όλο αυτό το διάστημα εναντίον του πιο ιερού θεσμού της πίστης μας.</p>
      <p>3. Σε καμία περίπτωση ο λόγος αυτός του Σεβασμιωτάτου δεν είχε κανονικές διαστάσεις. Εμείς δεν διακόπτουμε την κοινωνία. Αναμένουμε την επιστροφή όσων τη διέκοψαν. Ο καλόπιστος αναγνώστης θα έβλεπε πίσω από τη φράση αυτή το μεγαλείο της αγάπης του Σεβασμιωτάτου ο οποίος όντας σίγουρος ότι σε νεότερο ανακοινωθέν της Εκκλησίας της Ρωσίας θα αναφερόταν με «απαγορευτικό» το προσκύνημα εδώ των ομοπίστων αδελφών μας και για να μη γίνει αίτιος να μειωθεί ακόμη περισσότερο το κύρος αυτής της Εκκλησίας, έκανε αυτή την αναφορά αναλαμβάνοντας την ευθύνη της μη προσέλευσης προσκυνητών.</p>
      <p>Ο Μητροπολίτης μας συντάσσεται πλήρως με τη γενναία στάση του Μακαριωτάτου Αρχιεπισκόπου Αθηνών και πάσης Ελλαδος, με την αφοσίωση που απέδειξε για μια ακόμη φορά στα ιερά και τα όσια μας και με την εμπεριστατωμένη εισήγηση του ενώπιον του Σεπτού Σώματος της Ιεραρχίας της Εκκλησίας της Ελλάδος στις 12 Οκτωβρίου 2019.</p>
      <p>Κάθε άλλη ανάγνωση και μάλιστα που αποδίδει διχαστικό χαρακτήρα στους λόγους του Μητροπολίτου μας δεν εκφράζει το νόημα και την ουσία των λεγόμενων του.</p>
    </article>
  </body>
</html>