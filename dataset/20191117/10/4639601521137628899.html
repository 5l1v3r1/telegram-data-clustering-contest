<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/society/kairos-kakokairia-apo-to-vrady-tis-kyriakis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T10:57:46+00:00"/>
    <meta property="og:title" content="Καιρός : Κακοκαιρία από το βράδυ της Κυριακής"/>
    <meta property="og:description" content="Αλλάζει προς το χειρότερο και πάλι ο καιρός με βροχές και καταιγίδες την Κυριακή και τη Δευτέρα."/>
  </head>
  <body>
    <article>
      <h1>Καιρός : Κακοκαιρία από το βράδυ της Κυριακής</h1>
      <h2>Αλλάζει προς το χειρότερο και πάλι ο καιρός με βροχές και καταιγίδες την Κυριακή και τη Δευτέρα.</h2>
      <address><time datetime="2019-11-17T10:57:46+00:00">17 Nov 2019, 10:57</time> by <a rel="author">ΤοΒΗΜΑ Team</a></address>
      <p>Μεταβολή θα παρουσιάσει ο καιρός από τις βραδινές ώρες της Κυριακής, με ισχυρές βροχές και καταιγίδες κυρίως στα δυτικά τμήματα της χώρας.</p>
      <p>Τα φαινόμενα κατά τη διάρκεια των νυκτερινών ωρών θα κινηθούν ανατολικά και θα επηρεάσουν κυρίως τα βόρεια.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Η μεταβολή του καιρού θα είναι σύντομη και από τις πρωινές ώρες της Δευτέρας, αρχικά στα δυτικά και έως το απόγευμα και στις υπόλοιπες περιοχές τα φαινόμενα θα έχουν σταματήσει.</p>
      <p>Στον παρακάτω χάρτη, παρουσιάζονται τα αθροιστικά ύψη βροχής έως τις απογευματινές ώρες της Δευτέρας, όπου αναμένεται παύση των φαινομένων.</p>
      <figure>
        <img src="https://www.in.gr/wp-content/uploads/2019/11/1711_TotRain_BOLAM-600x507.jpg"/>
      </figure>
      <p>Σύμφωνα με τα διαθέσιμα προγνωστικά στοιχεία, τις πρώτες πρωινές ώρες της Δευτέρας 18/11, ισχυρές βροχές και καταιγίδες αναμένονται στη Δυτική Ελλάδα, με σημαντικά ύψη βροχής να αναμένονται στο Ιόνιο και την Ήπειρο και αργότερα στη Δυτική Στερεά και τη Βορειοδυτική Πελοπόννησο, όπως διακρίνεται στους 3-ωρους χάρτες βροχής.</p>
      <figure>
        <img src="https://www.in.gr/wp-content/uploads/2019/11/xartis-kairos2-600x595.jpg"/>
      </figure>
      <figure>
        <img src="https://www.in.gr/wp-content/uploads/2019/11/xartis-kairos3-600x595.jpg"/>
      </figure>
      <h3>Ο καιρός της Κυριακής</h3>
      <p>Νεφώσεις βαθμιαία αυξημένες με τοπικές ασθενείς βροχές κυρίως στα κεντρικά ηπειρωτικά και το Βορειοδυτικό Αιγαίο και τις βραδινές ώρες βροχές και αργότερα καταιγίδες κατά τόπους ισχυρές στο Ιόνιο και δυτικά ηπειρωτικά περιμένουμε την Κυριακή. Η ορατότητα τις νυκτερινές και πρώτες πρωινές ώρες θα είναι κατά τόπους περιορισμένη.</p>
      <p>Η θερμοκρασία θα κυμανθεί από 10 έως 19 βαθμούς στη Βόρεια Ελλάδα, 12 έως 21 βαθμούς στην Κεντρική και Νότια Ελλάδα, 10 έως 21 βαθμούς στη Δυτική Ελλάδα (στην Ήπειρο από 7 έως 17 βαθμούς Κελσίου), 15 έως 21 βαθμούς στις Κυκλάδες και έως τους 22 βαθμούς στην Κρήτη, 15 έως 22 βαθμούς στα νησιά του Ανατολικού Αιγαίου και έως τους 23 βαθμούς στα Δωδεκάνησα.</p>
      <p>Οι άνεμοι θα πνέουν στο Αιγαίο από ανατολικές διευθύνσεις ασθενείς και στο Βόρειο και Νοτιοανατολικό Αιγαίο μέτριοι 4-5 μποφόρ, ενώ στο Ιόνιο από νοτιοανατολικές διευθύνσεις ισχυροί έως σχεδόν θυελλώδεις 6-7 μποφόρ και τοπικά στο Κεντρικό και Βόρειο Ιόνιο πρόσκαιρα θυελλώδεις 8 μποφόρ.</p>
      <p>Αραιές νεφώσεις βαθμιαία πυκνότερες και αυξημένη υγρασία τις πρώτες πρωινές ώρες με αποτέλεσμα την κατά τόπους περιορισμένη ορατότητα περιμένουμε την Κυριακή στην Αττική. Η θερμοκρασία θα κυμανθεί από 13 έως 20 βαθμούς. Οι άνεμοι θα πνέουν από ανατολικές διευθύνσεις ασθενείς και τις πρωινές ώρες στα ανατολικά από βόρειες διευθύνσεις μέτριοι 4-5 μποφόρ.</p>
      <p>Λίγες νεφώσεις κατά περιόδους αυξημένες και περιορισμένη ορατότητα τις βραδινές και πρώτες πρωινές ώρες περιμένουμε την Κυριακή στη Θεσσαλονίκη. Η θερμοκρασία θα κυμανθεί από 12 έως 18 βαθμούς Κελσίου. Οι άνεμοι στο Θερμαϊκό θα πνέουν από μεταβλητές διευθύνσεις ασθενείς.</p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>