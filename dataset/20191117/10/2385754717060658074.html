<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597754/ki-omos-oi-filathloi-epistrefoun-sta-gipeda"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T10:55:00+00:00"/>
    <meta property="og:title" content="Κι όμως, οι φίλαθλοι επιστρέφουν στα γήπεδα!"/>
    <meta property="og:description" content="Αύξηση 8% στα εισιτήρια σε σχέση με τις πρώτες 10 αγωνιστικές της περσινής περιόδου. Σε τέσσερις αγωνιστικές κόπηκαν 60.000 μαγικά χαρτάκια. Τι λένε οι..."/>
  </head>
  <body>
    <article>
      <h1>Κι όμως, οι φίλαθλοι επιστρέφουν στα γήπεδα!</h1>
      <address><time datetime="2019-11-17T10:55:00+00:00">17 Nov 2019, 10:55</time> by <a rel="author">Sigmalivesports</a></address>
      <p>Αύξηση 8% στα εισιτήρια σε σχέση με τις πρώτες 10 αγωνιστικές της περσινής περιόδου. Σε τέσσερις αγωνιστικές κόπηκαν 60.000 μαγικά χαρτάκια. Τι λένε οι αριθμοί. Το SDNA έβγαλε τα κομπιουτεράκια και αναλύει…<br/> <br/>Απίστευτο κι όμως, αληθινό! Ο κόσμος επιστρέφει στα γήπεδα της Σούπερ Λιγκ!<br/> <br/>Μπορεί οι ομάδες να φωνάζουν για τη διαιτησία και το VAR και να διαμαρτύρονται, οι ανακοινώσεις να διαδέχονται η μία την άλλη, ωστόσο οι αριθμοί λένε ότι με τη συμπλήρωση των 10 πρώτων αγωνιστικών σημειώνεται στα εισιτήρια αύξηση της τάξης του 8.08% σε σχέση με πέρσι, παρά το γεγονός ότι οι αγώνες που έχουν διεξαχθεί είναι εννέα λιγότεροι.<br/> <br/>Μέσος όρος 7.611<br/> <br/>Φέτος έχουν κοπεί 532.833 εισιτήρια σε 70 αγώνες, δηλαδή μέρος όρος 7.611 εισιτήρια ενώ εκκρεμεί το ντέρμπι Ολυμπιακός - ΠΑΟΚ όπου πέρσι είχαν κοπεί στον α’ γύρο 30.532.<br/> <br/>Η… απώλεια του συγκεκριμένου αγώνα όμως, «αναπληρώνεται» από το γεγονός ότι την περσινή περίοδο, σε πρωτάθλημα με 16 ομάδες, είχαν διεξαχθεί στις 10 πρώτες αγωνιστικές 78 παιχνίδια  με θεατές, οχτώ περισσότερα δηλαδή σε σχέση με φέτος. Ο λόγος που δεν ήταν 80, ήταν ότι η ΑΕΚ είχε εκτίσει δύο αγωνιστικές τιμωρίας με Ατρόμητο και Άρη,<br/> <br/>Σε αυτά τα 78 παιχνίδια λοιπόν, είχαν διατεθεί 492.989 εισιτήρια, 39.844 εισιτήρια δηλαδή λιγότερα από φέτος,  με μέσο όρο 6.320 εισιτήρια ανά αγώνα.<br/> <br/>Θα έχεις αύξηση 106% με τη σεζόν 2017-18 αλλά δεν θα έχεις!<br/> <br/>Για την ιστορία, η αύξηση των εισιτηρίων, εκτοξεύεται σε απίστευτα νούμερα, της τάξης του 106% αν η σύγκριση γίνει με τη σεζόν 2017-18.<br/> <br/>Το ξεκίνημα όμως της συγκεκριμένης περιόδου ήταν… ιδιαίτερο και ο αριθμός δεν είναι και τόσο αξιόπιστος για δύο λόγους.<br/> <br/>1ος: Δεν είχαν διεξαχθεί τα ντέρμπι Παναθηναϊκός - ΑΕΚ και ΠΑΟΚ - Παναθηναϊκός που έχουν γίνει φέτος (η ακριβώς αντίθετη διαδρομή ισχύει για το ΠΑΟΚ - Ολυμπιακός).<br/> <br/>2ος και σημαντικότερος: Οι τιμωρίες. Μπορεί τα παιχνίδια στις 10 πρώτες αγωνιστικές της σεζόν 2017-18 να ήταν θεωρητικά 80, στην πράξη όμως ήταν 69, ένα λιγότερο σε σχέση με φέτος. Και αυτό γιατί Ο ΠΑΟΚ, εκείνη την 10άδα των αγώνων, είχε εκτίσει πέντε από τις αγωνιστικές της τιμωρίας που του είχαν επιβληθεί για τον τελικό του Κυπέλλου με την ΑΕΚ ενώ η Ένωση είχε εκτίσει τρεις αγωνιστικές τιμωρίας, ο Ολυμπιακός δύο και ο Παναθηναϊκός μία.<br/> <br/>Η σύγκριση με τη σεζόν 2017-18 λοιπόν, μένει στην άκρη καθώς υπάρχουν… θέματα, η αύξηση στα εισιτήρια όμως, με την περίοδο 2018-19, είναι… πραγματική.<br/> <br/>Βόλος εναντίον ΠΑΣ Γιάννινα<br/> <br/>Αξίζει ακόμη, να γίνει αναφορά σε ορισμένα στοιχεία, που δίνουν μεγαλύτερη σημασία στην αύξηση.<br/> <br/>Το ένα είναι στη μεγάλη κατηγορία φέτος αγωνίζεται ο νεοφώτιστος Βόλος που δεν κόβει τα εισιτήρια που έκοψε πέρσι, ο ΠΑΣ Γιάννινα που υποβιβάστηκε (Απόλλων Σμύρνης και Λεβαδειακός έκοβαν λιγότερα εισιτήρια από τους Ηπειρώτες).<br/> <br/>Ο μέσος όρος των Θεσσαλών έπειτα από πέντε παιχνίδια μπορεί να είναι 2.180 αλλά κόπηκαν 3.294 εισιτήρια με τον Παναιτωλικό (!), 4.566 με τον ΠΑΟΚ και 1.677 με τον Άρη ενώ με Ατρόμητο ο αριθμός ήταν τριψήφιος και συγκεκριμένα με τον Ατρόμητο 677 και με τον ΟΦΗ 750.<br/> <br/>Από την άλλη, ο ΠΑΣ Γιάννινα πέρσι έκοψε μέσο όρο 2.676 εισιτήρια ενώ το κυριότερο ήταν ότι σε κανένα παιχνίδι δεν έκοψε κάτω από 2.000 εισιτήρια.<br/> <br/>Οι… εξηντάρες!<br/> <br/>Ο δεύτερος λόγος προκαλεί εντύπωση για τα ελληνικά ποδοσφαιρικά δεδομένα είναι ότι σε τέσσερις  από τις πρώτες 10 αγωνιστικές, έχουν κοπεί περισσότερα από 60.000 εισιτήρια.<br/> <br/>Η πρώτη ήταν την 5η αγωνιστική όπου τα μαγικά χαρτάκια που διατέθηκαν ήταν 74.486, αριθμός που αποτελεί ρεκόρ εξαετίας για τη Σούπερ Λίγκα. Στη συγκεκριμένη αγωνιστική, έγινε το ντέρμπι της ΑΕΚ με τον ΠΑΟΚ (32.576) αλλά και οι αγώνες Ολυμπιακός - Λαμία (21.123) και Άρης - ΑΕΛ (12.134).<br/> <br/>Στην πρεμιέρα του πρωταθλήματος τα εισιτήρια ήταν 64.529, την 7η 64.399 και την 3η 61.210. Καμία από τις τρεις αγωνιστικές, δεν είχε ντέρμπι ανάμεσα στους τρεις του πρώην ΠΟΚ και τον ΠΑΟΚ.<br/> <br/>Την ίδια ώρα, σε όλο το περσινό πρωτάθλημα, ο αριθμός των αγωνιστικών με άνω των 60.000 θεατών στα γήπεδα ήταν… 0. Την 19η αγωνιστική είχαν κοπεί 59.544 εισιτήρια, τα 24.291 από τα οποία στον αγώνα ΑΕΚ - ΠΑΟΚ ενώ την 24η ο καταγεγραμμένος αριθμός των θεατών στα γήπεδα ήταν την 24η αγωνιστική (56.715) όπου στο ΑΕΚ - Παναθηναϊκός, στις εξέδρες του ΟΑΚΑ, ήταν 10.145, στο Ολυμπιακός - Άρης 19.172 και στο ΠΑΟΚ - Ατρόμητος με 19.941.<br/> <br/>Τα επόμενα στοιχήματα<br/> <br/>Το πρώτο στοίχημα λοιπόν, ο Συνεταιρισμός δείχνει το κερδίζει. Θέλετε ο ανταγωνισμός, θέλετε η μάχη στην κορυφή της βαθμολογίας που είναι «καυτή», έχουν κάνει τον κόσμο να αρχίζει να επιστρέφει στα γήπεδα, ικανοποιώντας τη Σούπερ Λίγκα και τον πρόεδρο της Μηνά Λυσάνδρου.<br/> <br/>Τα επόμενα στοιχήματα είναι να επιστρέψουν, χωρίς φόβο και οι οικογένειες στα γήπεδα και να γίνεται μετακίνηση των οπαδών των φιλοξενούμενων ομάδων σε όλα τα γήπεδα, χωρίς να δημιουργούνται επεισόδια…</p>
      <p>Πηγή: sdna.gr</p>
    </article>
  </body>
</html>