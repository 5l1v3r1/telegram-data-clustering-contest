<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fratatt-sonnen-pa-fodestua-tilbakefores/71822700"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T10:28:51+00:00"/>
    <meta property="og:title" content="Fratatt sønnen på fødestua. Tilbakeføres"/>
    <meta property="og:description" content="Kommunen anker ikke etter moras seier i den betente barnevernssaken - som også er til behandling i EMD."/>
  </head>
  <body>
    <article>
      <h1>Fratatt sønnen på fødestua. Tilbakeføres</h1>
      <h2>Kommunen anker ikke etter moras seier i den betente barnevernssaken - som også er til behandling i EMD.</h2>
      <address><time datetime="2019-11-17T10:28:51+00:00">17 Nov 2019, 10:28</time> by <a rel="author">Asle Hansen</a></address>
      <p>- Jeg har ikke ord som kan beskrive hvordan jeg har det akkurat nå. Det er som om jeg svever, og det har nok ikke helt gått opp for meg ennå at gutten min skal komme tilbake til meg, sier tobarnsmora.</p>
      <p>Torsdag skrev Dagbladet at mora i begynnelsen av 20-åra <a href="https://www.dagbladet.no/nyheter/fratatt-to-babyer-pa-fodestua/71814896">ble fratatt sønnen sin på fødestua</a>.</p>
      <p>
        <b>Hun fikk bare 43 minutter sammen med babyen sin før barnevernet tok ham.</b>
      </p>
      <p>Denne uka vant hun mot barnevernet i fylkesnemnda, som besluttet at vedtaket om omsorgsovertakelse for gutten skal oppheves.</p>
      <h3>Anker ikke</h3>
      <p>En utvidet fylkesnemnd, bestående av nemndleder, to fagkyndige medlemmer og to alminnelige medlemmer, er ikke i tvil om at den unge kvinnen er god nok mor.</p>
      <p>Vedtaket ble likevel fattet med skarp dissens, tre mot to nemndmedlemmer, knyttet til spørsmålet om hvorvidt en tilbakeføring vil være til det beste for et barn som har vært plassert i hele sitt to og et halvt år lange liv.</p>
      <p>
        <b>Dermed turte ikke den unge mora håpe på tilbakeføring av sønnen, uten nye sverdslag fra kommunen.</b>
      </p>
      <p>Nå har imidlertid kommunen gitt til kjenne overfor de biologiske foreldrenes advokater at det ferske vedtaket om tilbakeføring av den to og et halvt år gamle gutten ikke vil bli anket.</p>
      <p>Dermed vil tilbakeføringsprosessen snart settes i gang.</p>
      <h3>- På sin plass</h3>
      <p>- Min klient er overveldet, lettet og ser fram til at familien blir komplett. Kommunens beslutning er helt på sin plass. Nå må alle parter se framover for å sikre en god prosess, sier moras advokat Rikke Arnesen i advokatfirmaet Furuholmen Dietrichson og utdyper:</p>
      <p>- Det er ingen tvil om at det har vært en lang og hard kamp for mora. En kamp som først vil få sitt punktum når barnet er tilbakeført og EMD har tatt stilling til de anførte krenkelser på Den europeiske menneskerettskonvensjon (EMK).</p>
      <p>
        <b>Guttens mor håper nå på en rolig og fin tilbakeføringsprosess i samarbeid med fosterforeldrene.</b>
      </p>
      <p>- Fosterhjemmet har tatt seg veldig godt av sønnen min. Det har betydd svært mye for meg. Jeg ser for meg at fosterforeldrene vil være en stor ressurs også framover. Selv om jeg ikke har fått snakket så mye med dem, er jeg blitt veldig glad i dem, sier mora.</p>
      <p>
        <b>Hun og barnefaren er ikke lenger et par, men er venner.</b>
      </p>
      <p>- Far uttrykker at han er veldig glad for resultatet, sier hans advokat Janne Rebecca Fjelnseth.</p>
      <p>Kommunen ønsker ikke å kommentere saken.</p>
      <h3>Strasbourg-sak</h3>
      <p>I sommer ble den betente barnevernssaken <a href="https://www.dagbladet.no/nyheter/sjokkangrep-mot-norsk-barnevern/71363829">tatt til behandling i Den europeiske menneskerettsdomstol (EMD)</a>.</p>
      <p>
        <b>Barnemoras sak kan dermed få stor betydning for norsk barnevernspraksis og det nasjonale rettsapparatets behandling av barnevernssaker.</b>
      </p>
      <p>Saken har også flere likhetstrekk med saken til barnemora Trude som <a href="https://www.dagbladet.no/nyheter/trude-knuste-norge-i-strasbourg/71567869">knuste Norge i EMDs storkammer</a> 10. september i år <a href="https://www.dagbladet.no/nyheter/barnevernet-hevdet-det-sto-om-babyens-liv-papirene-viser-noe-annet/70952604">i en omstridt tvangsadopsjonssak</a>.</p>
      <h3>Langvarig plassering</h3>
      <p>Også i denne saken vurderte barnevernet tidlig at det skulle være en langvarig plassering.</p>
      <p>Barnevernet mente gutten skal bo i fosterhjem til han blir voksen.</p>
      <p>
        <b>Det framgår av møtereferat at mor ba om kurs for å styrke seg som mor, men barnevernet avslo dette.</b>
      </p>
      <p>Han var ennå ikke fylt året da barnevernet begynte å snakke med fosterhjemmet om adopsjon.</p>
      <p>Det er ingen ting i papirene som tyder på at barnevernet har hatt tanker om eller jobbet for å utrede hvorvidt en tilbakeføring til mor er mulig.</p>
      <p>Dagbladet har invitert Barne- og familiedepartementet og statsråd Kjell Ingolf Ropstad (KrF) til å gi sine vurderinger av saken, men departementet opplyser om at de ikke kommenterer saker som er til behandling i EMD.</p>
      <h3>Fødte datter</h3>
      <p>I mars fødte mora en datter som også ble tatt fra henne på fødeavdelingen.</p>
      <p>Etter fire dager fikk mor barnet hjem, da barnevernet trakk akuttvedtaket under behandling i fylkesnemnda.</p>
      <p>
        <b>Mor har vist seg å være en god mor for sin datter.</b>
      </p>
      <p>Da mor reiste krav om tilbakeføring av sin førstefødte, fikk hun endelig, og for første gang, en faglig vurdering av seg selv som mor.</p>
      <p>Kommunen engasjerte to sakkyndige psykologer. I den svært grundige og omfattende sakkyndigrapporten konkluderer de med at tilbakeføring av sønnen vil være det beste for barnet.</p>
    </article>
  </body>
</html>