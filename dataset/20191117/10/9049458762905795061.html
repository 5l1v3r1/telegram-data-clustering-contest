<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://edu.andhrajyothy.com/EduNewsArticle.aspx?SID=957318"/>
    <meta property="og:site_name" content="Andhrajyothy"/>
    <meta property="article:published_time" content="2019-11-17T10:19:35+00:00"/>
    <meta property="og:title" content="మలేసియా మేలయా.. ఉప్పొంగుతున్న తెలుగుదనం"/>
    <meta property="og:description" content="తెలుగువాళ్లు ఉన్న ప్రాంతాల్లో మాతృభాషకు ఎనలేని ఆదరణ"/>
  </head>
  <body>
    <article>
      <h1>మలేసియా మేలయా.. ఉప్పొంగుతున్న తెలుగుదనం</h1>
      <address>
        <time datetime="2019-11-17T10:19:35+00:00">17 Nov 2019, 10:19</time>
      </address>
      <ul>
        <li>
          <a href="http://edu.andhrajyothy.com/EducationCategory.aspx?TID=20">S.S.C</a>
        </li>
        <li>
          <a href="http://edu.andhrajyothy.com/EducationCategory.aspx?TID=563">INTERMEDIATE - I</a>
        </li>
        <li>
          <a href="http://edu.andhrajyothy.com/EducationCategory.aspx?TID=1201">INTERMEDIATE - II</a>
        </li>
        <li>
          <a href="http://edu.andhrajyothy.com/EducationCategory.aspx?TID=1726">CBSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=2036">CBSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=3295">CBSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4267">ICSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=4399">ICSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=4648">ICSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4976">EAMCET (Engg)</a>
        </li>
        <li>
          <a href="http://edu.andhrajyothy.com/EducationCategory.aspx?TID=5154">EAMCET (MEDICAL)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6355">IIT-JEE(Main)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6852">IIT-JEE(Advanced)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6948">COMPUTER COURSES</a>
        </li>
      </ul>
      <h3>Important Links</h3>
      <ul>
        <li>
          <a href="http://www.ugc.ac.in/">University Grants Commission</a>
        </li>
        <li>
          <a href="http://www.ncte-in.org/">National Council for Teacher Education</a>
        </li>
        <li>
          <a href="http://mhrd.gov.in/">Ministry of HRD (Education)</a>
        </li>
        <li>
          <a href="http://www.du.ac.in/du/">University of Delhi</a>
        </li>
        <li>
          <a href="http://www.jnu.ac.in/">Jawaharlal Nehru University</a>
        </li>
        <li>
          <a href="https://www.ieindia.org/">The Institution of Engineers (India)</a>
        </li>
        <li>
          <a href="http://www.aicte-india.org/">All India Council of Technical Education</a>
        </li>
      </ul>
      <p>
        <b>తెలుగువాళ్లు ఉన్న ప్రాంతాల్లో మాతృభాషకు ఎనలేని ఆదరణ</b>
      </p>
      <p>
        <b>తొలినాళ్లలో సముద్ర ఇసుకపై అక్షరం దిద్దించిన పూర్వీకులు</b>
      </p>
      <p>
        <b>ఇప్పుడు శిబిరాలు పెట్టి బోధన</b>
      </p>
      <p>
        <b>కలిసొచ్చిన అక్కడి ప్రభుత్వం</b>
      </p>
      <p>
        <b>రాజధానిలో తెలుగు అకాడమీ</b>
      </p>
      <p>
        <b>ఉగాదికి ప్రధానమంత్రే అతిథి</b>
      </p>
      <p>
        <b>(ఆంధ్రజ్యోతి రాయలసీమ ప్రత్యేక ప్రతినిధి): </b>
        <b>కాని దేశమే! కానీ, తెలుగు..దేశంలోనూ దొరకనంతగా మలేసియాలో అమ్మభాషకు ఆదరణ! ఏ మూలకు వెళ్లినా అక్షరమాలలే! పాఠశాలల నుంచి వ్యవసాయ క్షేత్రాలు, వీధులు, మార్కెట్లు దాకా, దారిచూపించే బోర్డులూ తెలుగులోనే!</b>
      </p>
      <p> </p>
      <p>మలేసియా జనాభా మూడు కోట్లు. ఆ దేశంలో ఐదు లక్షల మందికి పైగా తెలుగువాళ్లు ఉన్నారు. ఎప్పుడో రెండొందల యేళ్ల కిందట రబ్బరు తోటల్లోనూ, కొబ్బరి తోపుల్లోనూ పనిచేయడానికి కూలీలుగా తరలిపోయిన కుటుంబాల్లో ఇప్పుడు అయిదో తరం అక్కడ ఉంది. మూడు తరాలుగా మలేసియా నేల మీదే పుట్టి పెరిగినా ఇప్పటి పిల్లలు సైతం కళింగ యాసలో చక్కని తెలుగు మాట్లాడతారు. మలేసియా రాజధాని నగరం కౌలాలంపూర్‌ సహా సిత్యవాన్‌, సుంగై పటాణి, దిగువ పేరాక్‌, ఫినాంగ్‌, మధ్య పేరాక్‌, టెలుక్కాన్నన్‌, సింపాంగ్‌, సిలాంగూర్‌, తైపింగ్‌, ఈపొ, ఉలబెర్నం, కూలిం, సబాక్‌ బెర్నం, సుతై సిపుట్‌, కిల్లాన్‌, కులువాంగ్‌, రవాంగ్‌, షా ఆలం, హుతాన్‌ మెలింతాంగ్‌, బీడోర్‌, కాజాంగ్‌, సెరంబాన్‌, జోహూర్‌బారు, అంపాంగ్‌, సెనాయ్‌, టెలుక్‌ ఇంతాన్‌ ప్రాంతాల్లో తెలుగువాళ్లు పెద్ద సంఖ్యలో ఉన్నారు. కూలీలుగా, బానిసలుగా, ఖైదీలుగా బ్రిటీషు ప్రభుత్వం తరలించిన తెలుగు ప్రజలు తొలి నాళ్లలో పడ్డ బాధలు వర్ణనాతీతం.</p>
      <p> </p>
      <p>తెలుగు అక్షరాలను మరచిపోకుండా తమ పిల్లలకు నేర్పించడానికి ఆ రోజుల్లో సముద్ర ఇసుకలో అఆలు దిద్దించేవారని వృద్ధులు చెబుతారు. తమతో పాటూ వచ్చిన తెలుగు పాటను వీరు కాపాడుకున్నారు. కీర్తనలు, భజనలు, కోలాటాల్లో ఇవి ఇప్పటికీ సజీవంగా ఉన్నాయి. మలేసియాలో వందలాది తెలుగు ఆలయాలున్నాయి. తెలుగు గుడుల్లో పూజారులు అనేక మంది ఇక్కడి నుంచి వెళ్లినవారే! వీళ్లలో ఉత్తరాంధ్ర ప్రాంతం నుంచి వెళ్లినవాళ్లే ఎక్కువ కాబట్టి ఆ ప్రాంత గ్రామదేవతల ఆలయాలు ఎక్కువ. ఉగాది ఉత్సవాల్లో మలేసియా ప్రధానమంత్రి స్వయంగా పాల్గొనడం అక్కడి తెలుగుప్రజలు సాధించిన విజయం. తెలుగు స్ఫూర్తి ఇంతలా సజీవంగా ఉండడం వల్లే 1981లో రెండో ప్రపంచ తెలుగు మహా సభలకు కౌలాలంపూర్‌ వేదిక అయింది.</p>
      <p> </p>
      <p>ప్రభుత్వమే ఒక కాలంలో అక్కడ తెలుగు బడులు నడిపింది. ఇప్పటికీ మలయా, చైనా, తమిళ బడుల్లో వారానికి రెండు గంటలు తెలుగు బోధనకు కేటాయించారు. తెలుగు టీచర్లకు ప్రభుత్వమే జీతాలు ఇస్తుంది. అయినా తమ పిల్లలు తెలుగుభాషకు పూర్తిగా ఎక్కడ దూరమవుతారో అనే ఆందోళన పెద్దల్లో ఉంది. ఇందుకోసం వారాంతపు సెలవు దినాల్లో అనేక తెలుగు ఊళ్లలో ప్రత్యేక తరగతులు నిర్వహిస్తున్నారు. మలేసియా తెలుగు సంఘం ఆధ్వర్యంలో కౌలాలంపూర్‌లో యాభై కోట్ల ఖర్చుతో తెలుగు అకాడమీ భవనం నిర్మించారు. ఏడాదికోసారి వేసవి సెలవుల్లో మూడు వారాలపాటూ ఈ శిబిరం జరుగుతుంది. వయసు ప్రకారం పిల్లల్ని తరగతులుగా విభజించి తెలుగు రాయడం, చదవడం నేర్పిస్తారు.</p>
      <p> </p>
      <p>
        <b>చరిత్రహీనులుగా మిగిలిపోతారు</b>
      </p>
      <p>‘‘తెలుగు రాష్ట్రంలో తెలుగుభాషకి ఇంత దుర్గతి ఏర్పడినందుకు ఆంధ్రప్రదేశ్‌ ప్రభుత్వమే కాదు, తెలుగు ప్రజలు కూడా సిగ్గు పడాలి. తెలుగుజాతిలో పుట్టడమే తెలుగువాడి దురదృష్టం అనిపిస్తోంది. తెలుగు జాతికి పరభాషా వ్యామోహం ఎక్కువ. తెలుగుభాషకీ, సంస్కృతికీ ఎంత అవమానం జరిగినా నోరు విప్పి అడగరు. చీమ కుట్టినట్టు కూడా ఉండదు వారికి. చైనా, జపాన్‌, కొరియా వంటి చాలా దేశాల ప్రధానమంత్రులకు ఇంగ్లీషు భాష రాదు. మాతృభాషలోనే వారి చదువు, పాలనా కొనసాగుతాయి. మరి ఇంగ్లీషు భాష రానందుకు ఆ దేశాలు ఎందులో వెనుకబడ్డాయి? పొరుగునే ఉన్న తమిళనాడు, కర్ణాటక, కేరళల్లో వాళ్ల మాతృభాషలను వారు ఎలా కాపాడుకుంటున్నారో కనీసం తలతిప్పి కూడా ఆంధ్రులు చూడరా? ఆంగ్లం ఆంగ్లం అని ఎందుకు గంతులు వేస్తున్నారు? ఆంధ్రాలో తెలుగు మేధావులూ, తెలుగు భాషానాయకులూ ఏమి చేస్తున్నారు? తెలుగు భాషను కాపాడలేనివారు చరిత్ర హీనులుగా మిగిలిపోతారు.!’’</p>
      <p>
        <b>వెలగా అప్పలనాయుడు అక్కయ్య, మలేసియా తెలుగు తరగతుల ప్రధానోపాధ్యాయుడు</b>
      </p>
    </article>
  </body>
</html>