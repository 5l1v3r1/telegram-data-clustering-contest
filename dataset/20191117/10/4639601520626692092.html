<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/opinions/to-polytexneio-den-einai-plyntirio-gia-na-kseplynei-o-tsipras-kai-o-syriza-ta-xronia-tis-ntropis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T10:22:53+00:00"/>
    <meta property="og:title" content="Το Πολυτεχνείο δεν είναι «πλυντήριο» για να ξεπλύνει ο Τσίπρας και ο ΣΥΡΙΖΑ τα χρόνια της ντροπής"/>
    <meta property="og:description" content="Δικαίωμα του πρώην πρωθυπουργού να πάει στη διαδήλωση. Αλλά να το κάνει επειδή το πιστεύει, όχι υποκριτικά. Να βγάζεις το μνημονιακό κοστούμι για να φορέσεις τη φόρμα της εξέγερσης θέλοντας να θυμηθείς τα αριστερά σου φρονήματα, αυτό είναι υποκρισία"/>
  </head>
  <body>
    <article>
      <h1>Το Πολυτεχνείο δεν είναι «πλυντήριο» για να ξεπλύνει ο Τσίπρας και ο ΣΥΡΙΖΑ τα χρόνια της ντροπής</h1>
      <h2>Δικαίωμα του πρώην πρωθυπουργού να πάει στη διαδήλωση. Αλλά να το κάνει επειδή το πιστεύει, όχι υποκριτικά. Να βγάζεις το μνημονιακό κοστούμι για να φορέσεις τη φόρμα της εξέγερσης θέλοντας να θυμηθείς τα αριστερά σου φρονήματα, αυτό είναι υποκρισία</h2>
      <address><time datetime="2019-11-17T10:22:53+00:00">17 Nov 2019, 10:22</time> by <a rel="author">Κανέλλης Βασίλης Σ.</a></address>
      <p>Ο πρώην γραμματέας του ΣΥΡΙΖΑ και πρώην αναπληρωτής υπουργός Άμυνας, Πάνος Ρήγας, μας ανακοίνωσε την παραμονή της επετείου του Πολυτεχνείου ότι ο Αλέξης Τσίπρας θα βρίσκεται στην πορεία, επικεφαλής του μπλοκ του κόμματος.</p>
      <p>Μας είπε επίσης ότι για πρώτη φορά πρώην πρωθυπουργός θα πάει στην πορεία για το Πολυτεχνείο και ως εκ τούτου είναι ιστορική αυτή η κίνηση.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Τέλος, μας είπε ότι ο ΣΥΡΙΖΑ στηρίζει το φοιτητικό κίνημα και αντιδρά στην παραβίαση του ασύλου, στην επιχείρηση «Νόμος και Τάξη» κι ότι θα είναι στην πρώτη γραμμή για την προάσπιση της Δημοκρατίας.</p>
      <p>Η οποία προφανώς απειλείται από την κυβέρνηση της ΝΔ.</p>
      <p>Μπράβο στον κ. Ρήγα για την ενημέρωση που μας έκανε ότι δεν υπάρχει Δημοκρατία στη χώρα αφού δεν κυβερνά ο ΣΥΡΙΖΑ.</p>
      <p>Ακόμη περισσότερα μπράβο στον Αλέξη Τσίπρα που αποφάσισε να είναι μπροστάρης στον αγώνα αυτό κατά της «επαράτου Δεξιάς» που έχει βάλει τη χώρα στο γύψο σαν μια άλλη Χούντα.</p>
      <figure>
        <img src="https://www.in.gr/wp-content/uploads/2019/11/627876-600x400.jpg"/>
        <figcaption>Ο Τσίπρας όταν ήταν νεολαίος</figcaption>
      </figure>
      <p>Θα έχουν πολύ ενδιαφέρον οι φωτογραφίες που θα βγουν με τον Τσίπρα να κρατά τα χέρια των άλλων συντρόφων του και να σχηματίζει και μια αλυσίδα.</p>
      <p>Θα είναι πολύ σπουδαίο να τον δούμε να υψώνει και τη γροθιά του στον αέρα, κάνοντας… επέλαση στον ουρανό και φωνάζοντας «φονιάδες των λαών, Αμερικάνοι».</p>
      <p>Δικαίωμα του Τσίπρα να πηγαίνει στην πορεία για το Πολυτεχνείο, όπως δικαίωμα είναι και του κάθε Ελληνα να διαδηλώνει, να εξοργίζεται, να διαμαρτύρεται και φυσικά να θυμάται τις συγκλονιστικές στιγμές της σύγχρονης ελληνικής ιστορίας</p>
      <p>Μακάρι κι άλλοι πρώην πρωθυπουργοί –και γιατί όχι και νυν- να διαδήλωναν ειρηνικά δίνοντας παράδειγμα αγώνα, πάλης, διεκδίκησης στους απλούς πολίτες.</p>
      <p>Αλλά αυτό να το κάνουν με την καρδιά τους. Όχι υποκριτικά, όχι με σκοπιμότητες, όχι επικοινωνιακά για να γράψουν οι κάμερες και να αστράψουν τα φλας των φωτογράφων;</p>
      <p>Τι μας λέει δηλαδή τώρα ο Τσίπρας με τη συμβολική αυτή κίνησή του; Ότι είναι η καρδιά της Αριστεράς στην Ελλάδα;</p>
      <p>Ότι είναι η μορφή του αγώνα ενάντια στη Δεξιά, στο αστυνομικό κράτος, στη βία και στην φαυλότητα;</p>
      <p>Ότι είναι αυτός ο «καθαρός» πολιτικός που είναι βγαλμένος από τους δρόμους της φωτιάς και τους κοινωνικούς αγώνες;</p>
      <h3>Μιλάνε για αστυνομοκρατία</h3>
      <p>Ελεος, η υποκρισία, ο φαρισαϊσμός έχουν και τα όριά τους.</p>
      <p>Ο Αλέξης Τσίπρας δεν ήταν επί 4,5 χρόνια πρωθυπουργός της χώρας; Αυτός δεν ήταν υπεύθυνος κάθε φορά που η αστυνομία έδερνε τον κόσμο;</p>
      <p>Λίγες είναι οι φορές που έχει καταγραφεί αστυνομική βία επί ΣΥΡΙΖΑ, την ίδια στιγμή που οι «μπαχαλάκηδες» έκαναν ανεξέλεγκτα τη δουλειά τους;</p>
      <p>Για να θυμηθούμε μερικές περιπτώσεις:</p>
      <p>Το 2017 αστυνομικοί δεν έδειραν διαδηλωτές χωρίς λόγο και αν δεν υπήρχε ερασιτεχνικό βίντεο δεν θα το μαθαίναμε ποτέ;</p>
      <p>Το 2018 στην επέτειο του Πολυτεχνείου δεν χτυπήθηκαν στη Λ. Αλεξάνδρας χωρίς λόγο διαδηλωτές;</p>
      <p>Το 2018 επίσης δεν κατέβηκαν για πρώτη φορά στους δρόμους της Αθήνας οι «Αύρες», τα θωρακισμένα οχήματα εκτόξευσης νερού που έχει στο οπλοστάσιο της η Ελληνική Αστυνομία; Επί ΣΥΡΙΖΑ δεν έγινε αυτό;</p>
      <p>Ας θυμηθούμε το ξύλο και τις διώξεις μελών της Λαϊκής Ενότητας και προσωπικά του άλλοτε «συντρόφου» του Τσίπρα, του Παναγιώτη Λαφαζάνη.</p>
      <p>Να θυμηθούμε τις μόνιμες κλούβες των ΜΑΤ στην Ηρώδου Αττικού που δεν επέτρεπαν ούτε πορεία ΑΜΕΑ να πλησιάσει;</p>
      <p>Ξυλοφορτώθηκαν ή όχι φοιτητές και εργαζόμενοι επί ΣΥΡΙΖΑ;</p>
      <p>Εριξαν ή όχι χημικά σε κλειστό χώρο οι αστυνομικοί, και συγκεκριμένα μέσα στο Ειρηνοδικείο;</p>
      <p>Χρησιμοποιήθηκαν ή όχι και επί ΣΥΡΙΖΑ χημικά που είχαν λήξει;</p>
      <p>Μόλις τον περασμένο Ιανουάριο τραυματίστηκε βουλευτής του ΚΚΕ και ένα μέλος της ΔΟΕ από χειροβομβίδες κρότου –λάμψης;</p>
      <p>Ιούλιος 2017 αστυνομικοί έδειραν ή όχι μετανάστες στην οδό Μενάνδρου σε σημείο να κινδυνεύσει η ζωή τους;</p>
      <p>Κάθε φορά που ο Τσίπρας ή στελέχη του ΣΥΡΙΖΑ πήγαιναν να μιλήσουν για τη Συμφωνία των Πρεσπών υπήρχε ή όχι αστυνομοκρατία;</p>
      <p>Απειρα είναι τα παραδείγματα ωμής βίας κατά διαδηλωτών, απλών πολιτών, φοιτητών, εργαζόμενων, συνταξιούχων.</p>
      <p>Τώρα θυμήθηκαν στον ΣΥΡΙΖΑ ότι υπάρχει αστυνομικό κράτος;</p>
      <p>Τώρα θυμήθηκαν ότι πολλές φορές οι αστυνομικοί δρουν ανεξέλεγκτα, ακόμη και χωρίς να έχουν πάρει εντολή και τελικά δεν τιμωρούνται ποτέ;</p>
      <p>Κι από την άλλη η ανοχή επί χρόνια του ΣΥΡΙΖΑ στη βία των κουκουλοφόρων τι σχέση μπορεί να έχει με το Πολυτεχνείο;</p>
      <figure>
        <img src="https://www.in.gr/wp-content/uploads/2019/11/poreia708_10-600x300.jpg"/>
        <figcaption>Το μπλοκ του ΣΥΡΙΖΑ πέρυσι… Επαναστάτες που έβγαλαν τα μνημονιακά κοστούμια για δύο ώρες</figcaption>
      </figure>
      <h3>Παραδομένοι στην εξουσία τους</h3>
      <p>Αλλά ας μην ξεχάσουμε κι άλλα γεγονότα;</p>
      <p>Τον Τσίπρα να παραδίδεται στις ορέξεις των δανειστών και να υπογράφει το χειρότερο μνημόνιο για τη χώρα, αφού πρώτα ξεπούλησε το δημοψήφισμα.</p>
      <p>Τον Αλέξη Τσίπρα και την παρέα του ΣΥΡΙΖΑ που σήμερα θα διαδηλώσει στην πορεία προς την αμερικανική πρεσβεία, να σκύβει υποτακτικά το κεφάλι στους Αμερικανούς.</p>
      <p>Να πηγαίνουν στο Λευκό Οίκο και να παραδίδουν τα διαπιστευτήριά τους στον Τραμπ.</p>
      <p>Να θυμηθούμε ότι πέρυσι ο Νίκος Παππάς, ο Σκουρλέτης, η Καββαδία και άλλοι βουλευτές του ΣΥΡΙΖΑ ήταν μπροστάρηδες στο μπλοκ του κόμματος και τους αποδοκίμασε ο κόσμος για την υποκριτική τους στάση;</p>
      <p>Για ποια κοινωνικά δικαιώματα να μιλήσουν αυτοί που επί 4 χρόνια ήταν σύμμαχοι και συνεργάτες με τους Ανεξάρτητους Ελληνες;</p>
      <p>Ο δε κ. Τσίπρας πώς θα πάει στην αμερικανική πρεσβεία; Περπατώντας ή με καμιά από τις λιμουζίνες (ή τα κότερα) της «διαπλοκής» και των μεγαλοσυμφερόντων με τα οποία τα είχε βρει όσο κυβερνούσε;</p>
      <p>Γιατί θα διαδηλώσει ο ΣΥΡΙΖΑ και ο πρώην πρωθυπουργός; Επειδή έχασε τις διακοπές με το κότερο ή επειδή τσάκισε τον ελληνικό λαό με σκληρά μέτρα;</p>
      <p>Και τέλος για ποιο λόγο ο κ. Τσίπρας θα βάλει σήμερα τη μάσκα του επαναστάτη όταν επί 4,5 χρόνια φορούσε το κοστούμι του πιο συστημικού και παραδομένου στα συμφέροντα πολιτικού.</p>
      <p>Ποια είναι η σχέση του ΣΥΡΙΖΑ με την Αριστερά, τους αγώνες για «Ψωμί, Παιδεία, Ελευθερία», όταν τα προηγούμενα χρόνια η διακυβέρνηση δεν είχε καμιά σχέση με όλα αυτά;</p>
      <p>Γι’ αυτό λοιπόν λέω. Δικαίωμα του Τσίπρα να πάει στη διαδήλωση. Αλλά δεν πρέπει και να το διατυμπανίζει ως ιστορικό γεγονός.</p>
      <p>Μια βαθιά υποκριτική κίνηση είναι σαν κι αυτές που έκανε όντας ένοικος του Μαξίμου.</p>
      <figure>
        <img src="https://www.in.gr/wp-content/uploads/2019/11/602x338_394203-600x337.jpg"/>
        <figcaption>«Φονιάδες των λαών, Αμερικάνοι»</figcaption>
      </figure>
      <h3>Οχι, δεν είναι «πλυντήριο»</h3>
      <p>Διότι όταν την ώρα που θες να γίνεις… σοσιαλδημοκράτης ή απλά το νέο ΠΑΣΟΚ, ξεχνώντας οποιεσδήποτε αριστερές, προοδευτικές, φιλολαϊκές πολιτικές, τρέχεις να φορέσεις το κοστούμι της εξέγερσης προκειμένου να «αναβαπτιστείς» αυτό είναι υποκρισία.</p>
      <p>Η επέτειος της μεγάλης εξέγερσης του Πολυτεχνείου πρέπει να τιμάται όπως της πρέπει. Όχι να γίνεται το «πλυντήριο» για να ξεπλένει ο κάθε παραδομένος πολιτικός (και δη της Αριστεράς) τις αμαρτίες του ή να ξεχνά τις Ερινύες του.</p>
      <p>Δεν είναι το Πολυτεχνείο «Κολυμβήθρα του Σιλωάμ» για τον Τσίπρα και την παρέα που κυβέρνησε επί 4,5 χρόνια με σκληρό, αντιλαϊκό τρόπο κι έχοντας μόνο ως βασική του προτεραιότητα να εξυπηρετήσει συγκεκριμένα συμφέροντα.</p>
      <p>Εγχώρια ή υπερατλαντικά.</p>
      <p>Γι’ αυτό λοιπόν οι φωτογραφίες με τον Τσίπρα να υψώνει τη γροθιά στον αέρα θα είναι κόλαφος για τον ίδιο.</p>
      <p>Ο κόσμος έχει πάρει χαμπάρι την υποκρισία και τιμωρεί.</p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>