<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/archiv-bezpecnostnich-slozek-zpristupnil-unikatni-dokumenty-20191117.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T15:39:00+00:00"/>
    <meta property="og:title" content="Archiv bezpečnostních složek zpřístupnil unikátní dokumenty"/>
    <meta property="og:description" content="Dokumenty vztahující se k osobnosti Václava Havla a jeho persekuci ze strany komunistické Státní bezpečnosti (StB), ale i další archiválie mimo jiné o Chartě 77 si dnes veřejnost může prohlédnout v Archivu bezpečnostních složek (ABS). V ulici Na Struze pořádá akci nazvanou Na čaj do archivu. Budova nedaleko Národní třídy, kde se dnes odehrává řada vzpomínkových akcí k 30. výročí pádu komunistického režimu, otevřela krátce před polednem. Přišly sem už desítky lidí starší a mladší generace i rodiče s dětmi."/>
  </head>
  <body>
    <article>
      <h1>Archiv bezpečnostních složek zpřístupnil unikátní dokumenty</h1>
      <address><time datetime="2019-11-17T15:39:00+00:00">17 Nov 2019, 15:39</time> by <a rel="author">ČTK</a></address>
      <p>Osobnosti veřejného života a občanské iniciativy dnes také vydaly společné Občanské provolání k 17. listopadu. V pravé poledne ho zveřejnily v Obýváku Václava Havla na Národní třídě a současně na webových stránkách <a href="http://www.provolani19.cz/">www.provolani19.cz</a>. Deklarují v něm odhodlání občanské společnosti postavit se za základní hodnoty a principy, na nichž stojí demokratický stát.</p>
      <p>Pojmenovaly ale i rizika a problémy, s jimiž se česká demokracie 30 let po listopadu 1989 potýká. Provolání bude v tištěné podobě k dispozici v ulicích větších měst a na vzpomínkových akcích pořádaných Knihovnou Václava Havla a spřátelenými institucemi.</p>
      <figure>
        <img src="https://g.denik.cz/1/76/p201911170761901_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy-z-ceska/cesko-vyroci-sametova-revoluce-listopad-1989-pripominky-akce-20191117.html">ON-LINE: Na Václavském náměstí zazněla hymna. Lidé zvonili klíči Přečíst článek ›</a>
      </aside>
      <p>V Archivu bezpečnostních složek mohou dnes zájemci požádat o předložení jakéhokoliv dokumentu ze zhruba dvaceti kilometrů archiválií, a přitom posedět s archiváři u kávy, čaje a občerstvení, které pro návštěvníky připravili. Prohlédnout si mohou také výstavu karikatur Svět kreslí Havla.</p>
      <h3>Havel byl hlavní nepřítel</h3>
      <p>"Vystavujeme konkrétní dokumenty, které se týkají osobnosti Václava Havla, Palachova týdne a období kolem 17. listopadu (1989). Pak je tu výběr z archiválií z ranějších let. Vybrali jsme ale i svazky Správy sledování (SNB), které jsou zajímavé právě tím, že se v nich dochovaly fotografie," řekla archivářka Jitka Matyášová.</p>
      <p>Havel se stal jedním z nejsledovanějších lidí ze strany StB a byl zařazen do první kategorie nepřátelských osob až do pádu totalitního režimu v listopadu 1989.</p>
      <figure>
        <img src="https://g.denik.cz/63/55/dsc09420x_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/lidri-teto-zeme-by-meli-prestat-lhat-a-krast-rika-ucastnice-demonstrace-20191117.html">Lídři této země by měli přestat lhát a krást, říká účastnice demonstrace Přečíst článek ›</a>
      </aside>
      <p>Ačkoliv přímo k Havlově osobě se takzvaná sledka StB nedochovala, může archiv ukázat sledku na jeho bratra Ivana Miloše, který byl spolu s ním zachycován na fotografiích. "Václav Havel se setkával s řadou lidí, kteří byli zajímaví a byli Státní bezpečností sledováni," poznamenala.</p>
      <p>Velký zájem má veřejnost o korespondenční lístky, pohlednice nebo dopisy Havla s přáteli, když několikrát pobýval ve vězení, ale i petici Několik vět, dokument vypracovaný Chartou 77 na jaře 1989.</p>
      <h3>Zájem je i o další osobnosti</h3>
      <p>Lidé si často prohlížejí i menší listy papíru, na kterých známé osobnosti, jako byla herečka Vlasta Chramostová, zpěvačka Marta Kubišová, spisovatel Pavel Kohout či samotný Havel stvrdili svým podpisem a adresou bydliště souhlas s Chartou 77. K unikátům podle Matyášové patří také archiválie k nálezu odposlechů v bytě Václava Havla.</p>
      <p>Dnešní improvizovanou čajovnu umístili archiváři do badatelny, která kdysi bývala obývákem rodiny Veselíkových. Ta budovu za první republiky nechala vystavět a ve třetím patře žila Žofie Červená, podruhé provdaná Veselíková se svou dcerou, pozdější slavnou operní zpěvačkou Soňou Červenou. Veselíková přišla o dům již za nacismu, a potom opět v roce 1945, protože byla obviněna z kolaborace s nacisty, přestože byla v koncentračním táboře. Až do 80. let zde byl Archiv ministerstva vnitra.</p>
      <figure>
        <img src="https://g.denik.cz/63/66/letna-2-demonstrace-proti-babisovix_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/demonstrace-proti-andreji-babisovi-prijeli-i-sedlaci-s-traktory-20191116.html">Pražská kavárna? Nesmysl, vzkazují sedláci. Na Letnou přijeli i s traktory Přečíst článek ›</a>
      </aside>
    </article>
  </body>
</html>