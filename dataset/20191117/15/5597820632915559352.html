<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/krievija-varetu-atdot-ukrainai-kercas-sauruma-aizturetos-kugus.a338735/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-17T15:35:00+00:00"/>
    <meta property="og:title" content="Krievija varētu atdot Ukrainai Kerčas šaurumā aizturētos kuģus"/>
    <meta property="og:description" content="Jau pirmdien, 18. novembrī, Krievija varētu atdot Ukrainai trīs armijas kuģus, kas pirms gada tika arestēti Kerčas šaurumā. Šo informāciju apliecināja viens no Ukrainas prezidenta Volodimra Zelenska padomniekiem. Arī vairāki žurnālisti ir pamanījuši, ka kuģi ir jau pārvietoti no piestātnes Kerčas pilsētā, kur tie līdz šim ir atradušies."/>
  </head>
  <body>
    <article>
      <h1>Krievija varētu atdot Ukrainai Kerčas šaurumā aizturētos kuģus</h1>
      <address><time datetime="2019-11-17T15:35:00+00:00">17 Nov 2019, 15:35</time> by <a rel="author" href="https://www.lsm.lv/autors/artjoms-konohovs/" target="_blank">Artjoms Konohovs</a></address>
      <p>
        <b>Jau pirmdien, 18. novembrī, Krievija varētu atdot Ukrainai trīs armijas kuģus, kas pirms gada tika <a href="https://www.lsm.lv/raksts/zinas/arzemes/krievija-apcietina-sagustitos-ukrainu-jurniekus-es-apsvers-jaunu-sankciju-ieviesanu.a301067/">arestēti Kerčas šaurumā</a>. Šo informāciju apliecināja viens no Ukrainas prezidenta Volodimra Zelenska padomniekiem. Arī vairāki žurnālisti ir pamanījuši, ka kuģi ir jau pārvietoti no piestātnes Kerčas pilsētā, kur tie līdz šim ir atradušies.</b>
      </p>
      <p>
        <b>ĪSUMĀ:</b>
      </p>
      <ul>
        <li>
          <b>Krievija ir vienojusies ar Ukrainu par pērn rudenī aizturēto armijas kuģu atdošanu.</b>
        </li>
        <li>
          <b>Mediji: Kuģi jau ir pametuši piestātni Kerčas pilsētā.</b>
        </li>
        <li>
          <b>Nodošanas operācija notikšot neitrālajos ūdeņos, tā varētu noslēgties 18. novembrī.</b>
        </li>
        <li>
          <b>Arestēto kuģu jūrnieki jau septembra sākumā ir nokļuvuši Ukrainā.</b>
        </li>
        <li>
          <b>Tomēr jūrniekus Krievijā joprojām apsūdz par nelikumīgu robežas šķērsošanu.</b>
        </li>
      </ul>
      <p>Krievija ir vienojusies ar Ukrainu par tās armijas kuģu atdošanu. Trīs kuģi tika arestēti aptuveni pirms gada Kerčas šaurumā.</p>
      <p>Toreiz Krievijas robežsargi veica <a href="https://www.lsm.lv/raksts/zinas/arzemes/ukrainas-juras-speki-krievijas-robezsargi-atklajusi-uguni-uz-ukrainas-kugiem.a300832/">apšaudi</a> un arestēja gan kuģus, gan to apkalpi. Maskava joprojām uzstāj, ka Ukrainas kuģi nelikumīgi šķērsoja tās robežu.</p>
      <p>Savukārt Ukraina norāda, ka tā ir rīkojusies tiesiski. Kijeva esot brīdinājusi Krievijas varas iestādes par gaidāmo kuģu pārvietošanos, bet šie brīdinājumi esot palikuši bez atbildes.</p>
      <blockquote>Žurnālisti Krimā jau ir pamanījuši, ka kuģi ir pametuši piestātni Kerčas pilsētā. Nodošanas operācija notikšot neitrālajos ūdeņos. Tā varētu noslēgties jau 18. novembrī.</blockquote>
      <p>Arī Ukrainas prezidenta padomnieks Andrejs Jermaks žurnālistiem ir apstiprinājis, ka kuģu nodošana tuvojas noslēgumam.</p>
      <p>Sākotnēji tika pieļauts, ka Krievija vēlas atdot Ukrainai tās armijas kuģus pirms 9. decembrī paredzētās Normandijas formāta tikšanās Parīzē. Tās ietvaros Ukrainas, Krievijas, Francijas un Vācijas līderi apspriedīs Ukrainas austrumos esošā konflikta risināšanu. Šāda tikšanās nav notikusi jau trīs gadus. Tomēr Krievijas Ārlietu ministrija uzstāj, ka abi jautājumi neesot savstarpēji saistīti.</p>
      <figure>
        <audio src="https://static.lsm.lv/media/2019/11/c47m.mp3"/>
        <figcaption>Krievija varētu atdot Ukrainai Kerčas šaurumā aizturētos kuģus<cite>Artjoms Konohovs</cite></figcaption>
      </figure>
      <p>Arestēto kuģu jūrnieki jau septembra sākumā ir nokļuvuši Ukrainā. Tas bija iespējams, jo Krievija un Ukrainu bija vienojušās apmainīt 35 ieslodzītos no katras puses.</p>
      <p>Tomēr jūrnieki Krievijā joprojām tiek apsūdzēti par nelikumīgu robežas šķērsošanu. Portāls “Meduza.io” vēsta, ka pagaidām neesot skaidrs, kā viņi varētu piedalīties gaidāmajā tiesas procesā.</p>
      <p>Vēl maijā ANO Starptautiskais Jūras tiesību tribunāls ir atzinis, ka Krievija nelikumīgi tur Ukrainas kuģus un lika tos tūlīt atdot. Bet Krievija līdz šim ir uzstājusi, ka minētais tribunāls nebija tiesīgs lemt par šo jautājumu.</p>
      <p> <b>KONTEKSTS:</b></p>
      <p>Krievijas bruņotie spēki pērn 25. novembrī Kerčas šaurumā sagrāba trīs Ukrainas jūras spēku kuģus un<a href="https://www.lsm.lv/raksts/zinas/arzemes/krievija-apcietina-sagustitos-ukrainu-jurniekus-es-apsvers-jaunu-sankciju-ieviesanu.a301067/"> sagūstīja jūrniekus</a>, kuri atradās Maskavā apcietinājumā.</p>
      <p>Maskava incidentu Kerčas šaurumā uzskata par provokāciju un apgalvo, ka Ukrainas kuģi 25. novembrī pārkāpuši Krievijas robežu. Tikmēr neatkarīgie mediji secina, ka incidents noticis starptautiskajos ūdeņos.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/asv-robezsargs-ievainojis-krievijas-pilsoni-uz-meksikas-robezas.a338640/"/>
        <a href="https://www.lsm.lv/raksts/zinas/arzemes/lietuvas-prezidents-apzelo-divus-krievijas-spiegus-vilna-un-maskava-isteno-spiegu-apmainu.a338550/"/>
        <a href="https://www.lsm.lv/raksts/zinas/ekonomika/polija-pec-tris-gadiem-partrauks-importet-gazprom-gazi.a338581/"/>
        <a href="https://www.lsm.lv/raksts/zinas/arzemes/trampa-impicmenta-izmeklesana-liecinas-bijusi-asv-vestniece-ukraina.a338486/"/>
        <a href="https://www.lsm.lv/raksts/zinas/arzemes/mh17-katastrofas-izmekletaji-separatistu-saistiba-ar-krievu-amatpersonam--ciesaka-neka-uzskatits-ieprieks.a338469/"/>
        <a href="https://www.lsm.lv/raksts/zinas/arzemes/krievijas-politieslodzito-simbols-sencovs-vilna-ukrainai-nevajadzetu-klauvet-pie-es-durvim-ka-ubagiem.a338232/"/>
        <a href="https://www.lsm.lv/raksts/zinas/ekonomika/igaunu-finansu-ministrs-krievu-specdienesti-izmantojusi-swedbank-destabilizejosu-operaciju-finansesanai.a338320/"/>
        <a href="https://www.lsm.lv/raksts/zinas/ekonomika/bulgarija-pazino-2020-gada-klus-neatkariga-no-krievijas-gazes.a338192/"/>
      </related>
    </article>
  </body>
</html>