<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/17/oblaci-mygla-i-slab-dyjd-v-pyrviia-den-ot-sedmicata.429919"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T15:25:00+00:00"/>
    <meta property="og:title" content="Облаци, мъгла и слаб дъжд в първия ден от седмицата"/>
    <meta property="og:description" content="Градусите от 8 до 20, в сряда ще се понижат | Dnes.bg"/>
  </head>
  <body>
    <article>
      <h1>Облаци, мъгла и слаб дъжд в първия ден от седмицата</h1>
      <h2>Градусите от 8 до 20, в сряда ще се понижат</h2>
      <address><time datetime="2019-11-17T15:25:00+00:00">17 Nov 2019, 15:25</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>През следващото денонощие над страната ще преобладава облачно, в равнините и мъгливо време. На места в западните и южните райони ще превали слаб дъжд. Временни разкъсвания на облачността ще има над североизточните, а към края на деня и над югозападните райони. Вятърът ще се ориентира от юг-югоизток и ще е до умерен. Преобладаващите минимални температури ще бъдат между 8 и 13 градуса, а максималните - между 15 и 20 градуса.</p>
      <p>Атмосферното налягане слабо ще се понижи, но ще остане малко по-високо от средното за ноември, прогнозират синоптиците от НИМХ.</p>
      <p>Над Черноморието облачността ще е значителна, без валежи. Ще духа до умерен юг-югоизточен вятър. Максималните температури на въздуха ще са 13-15 градуса. Температурата на морската вода е 18 градуса. Вълнението на морето ще бъде 2-3 бала.</p>
      <p>Над планините ще преобладава облачно и мъгливо време. На места, главно в масивите от Западна и Южна България, ще превали дъжд, а над 2500 метра - сняг. Ще духа силен югозападен вятър. Максималната температура на височина 1200 метра ще е около 11 градуса, а на 2000 метра - около 6 градуса.</p>
      <p>Във вторник южният вятър временно ще отслабне. Над по-голямата част от страната облачността ще е значителна, но ще е почти без валежи, само на отделни места в южните райони ще превали слаб дъжд. Временни разкъсвания и намаления на облачността ще има в Североизточна България.</p>
      <p>В сряда вятърът от югоизток отново ще се усили, особено в източната половина от страната. Ще преобладава облачно време и от запад на изток през деня и през нощта срещу четвъртък на много места ще превали дъжд.</p>
      <p>Температурите ще започнат да се понижават.</p>
    </article>
  </body>
</html>