<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/national-team/psiholozhkite-i-nezhnata-futbolna-dusha-1407068.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-17T15:20:00+00:00"/>
    <meta property="og:title" content="Психоложките и нежната футболна душа"/>
    <meta property="og:description" content="В българския футбол има достатъчно тъжни моменти, така че всеки повод да се посмеем е добре дошъл Със сигурност имаме нов вид скандал - типично по женски"/>
  </head>
  <body>
    <article>
      <h1>Психоложките и нежната футболна душа</h1>
      <address><time datetime="2019-11-17T15:20:00+00:00">17 Nov 2019, 15:20</time> by <a rel="author">Sportlive.bg</a></address>
      <p>В <a href="https://www.sportlive.bg/bgfootball"><b>българския футбол</b></a> има достатъчно тъжни моменти, така че всеки повод да се посмеем е добре дошъл. Със сигурност имаме нов вид скандал - типично по женски. Досега в родния футбол се караха само мъже, вече започнаха и жените.</p>
      <p>Нямаме нищо против нежния пол. Напротив, той краси земното кълбо. Красиви са и двете психоложки на <a href="https://www.sportlive.bg/bgfootball/national-team"><b>националния ни отбор</b></a>. Но именно този тип хубост не е точният дрескод, с който ще се разпознава човекът, работещ във футбола.</p>
      <p>Какви психоложки са, кого и с какви напътствия точно успокояват, ходят при тях футболистите? Това първо са неща, далеч от масовия зрител. И второ - никак не е ясно дали имат коефициент на полезно действие. Ако се съди по последните резултати на националния ни отбор, даже КПД-то е с минусова температура.</p>
      <p>
        <b>Да успокояваме неможещите</b>
      </p>
      <p>От какво трябва да бъде успокояван масовият български футболист? От това, че не е обучаван и трениран правилно. Че е много далеч от тактиката, скоростта и уменията на съвременния футбол. Че не е амбициозен, няма високи цели в спорта, а тактическите указания се изпълняват в някоя дискотека в студентския град.</p>
      <p>Именно поради тези факти виждаме и какво е нивото на т.нар. ни елитни играчи и "национали". Те са по-малко слаби от другите и затова са извикани на невъзможната мисия да защитават футболното достойнство на страната ни.</p>
      <p>
        <b>Изпуснато поколение</b>
      </p>
      <p>За такива неща няма нужда от психология. Следователно - и от психоложки. В този смисъл Венцислав Стефанов е прав. Права е дори и Николета Лозанова, а знаем, че тя е тънък познавач на футболната душа...</p>
      <p>Този хумористичен момент с психоложките всъщност е поредната илюстрация на хаоса, властващ в момента в БФС. Сега гледаме и поредния сеир, след като обслужващия персонал на Борислав Михайлов не може да си подели властта...</p>
      <p>А иначе - в момента става въпрос за изпуснато поколение в българския футбол. От нас самите си зависи дали ще създадем следващо с по-голямо качество. Тези неща не стават за ден или година. А ако националите ни излизат в отговорните мачове психясали, то е заради факта, че поне са успели да осъзнаят футболната си немощ. И психоложките едва ли ще има с какво да им помогнат.</p>
      <p>
        <i>
          <b> Автор: Владислав КОЛЕВ</b>
        </i>
      </p>
      <p> </p>
      <related>
        <h4>Още по темата</h4>
        <a href="https://www.sportlive.bg/bgfootball/bgfootballother/Diktaturata-na-Ancuga-v-rodniq-futbol-1391091.html"/>
        <a href="https://www.sportlive.bg/bgfootball/national-team/Dimityr-Penev-se-sramuva-ot-rasistkiq-skandal-no-pogledna-i-kym-MVR---kakvo-napravi-to-1386051.html"/>
        <a href="https://www.sportlive.bg/bgfootball/bgfootballother/Ostavkata-na-Borislav-Mihajlov---dylgo-chakana-no-otnovo-prah-v-ochite-1385196.html"/>
        <a href="https://www.sportlive.bg/bgfootball/national-team/V-podkrepa-na-bTV-Vreme-e-da-byde-slozhen-kraj-na-absurdite-v-BFS-1382695.html"/>
      </related>
    </article>
  </body>
</html>