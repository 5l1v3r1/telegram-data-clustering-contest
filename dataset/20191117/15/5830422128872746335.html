<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140743/%D9%85%D9%88%D8%A7%D8%B6%D8%B9-%D8%B1%D8%A6%DB%8C%D8%B3-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%AF%D8%B1%D8%A8%D8%A7%D8%B1%D9%87-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-17T15:50:00+00:00"/>
    <meta property="og:title" content="مواضع رئیس قوه قضائیه درباره سهمیه‌بندی بنزین اعلام شد"/>
    <meta property="og:description" content="رئیس قوه قضائیه در مورد اجرای طرح مدیریت مصرف سوخت و مسائل به وجود آمده بیانیه‌ای ۵ ماده ای خطاب به مسئولان قضایی صادر کرد."/>
  </head>
  <body>
    <article>
      <h1>مواضع رئیس قوه قضائیه درباره سهمیه‌بندی بنزین اعلام شد</h1>
      <h2>در بیانیه 5 ماده ایی :</h2>
      <address>
        <time datetime="2019-11-17T15:50:00+00:00">17 Nov 2019, 15:50</time>
      </address>
      <p>
        <i>رئیس قوه قضائیه در مورد اجرای طرح مدیریت مصرف سوخت و مسائل به وجود آمده بیانیه‌ای ۵ ماده ای خطاب به مسئولان قضایی صادر کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، ابراهیم رییسی طی بیانیه ای خطاب به مسئولان قضایی نظر به اینکه اجرای طرح سهمیه بندی و اعلام نرخ جدید بنزین، موجب بروز برخی حوادث و نگرانی ها در جامعه شده، اعلام کرد: نسبت به پیشنهاد دولت برای اجرای طرح سهمیه بندی و اعلام نرخ جدید بنزین که با استناد به تکالیف قانونی به منظور ایجاد هماهنگی در شورای اقتصادی سران قوا مطرح و مصوب شد، فارغ از نظرات مختلف کارشناسی موجود پیرامون این طرح و شیوه اجرای آن که می توان در فضای دور از التهاب و غیرهیجانی به آن پرداخت، دستگاه قضایی خود را موظف می داند برای رفع مشکلات احتمالی در فرآیند اجرا به وظایف قانونی عمل کند.</p>
      <p>در مقاطع مختلف حیات پربرکت نظام جمهوری اسلامی هر زمان به مردم اعتماد شده، پشتیبانی و حمایت آنها عامل اصلی اجرای تصمیمات مهم و سرنوشت ساز بوده است. نظام تجربه اجرای تصمیمات مشابه را داشته است. در این مورد هم سخن گفتن با مردم و تشریح دلایل این تصمیم قبل و بعد از اجرای تصمیم ضروری می کند.</p>
      <p>لذا از طریق استانداران و مسئولین مربوطه پیگیری کنید تا دلایل این تصمیم بصورت شفاف برای مردم به ویژه اثرگذاران جامعه و نخبگان تبیین شود و دیدگاه های نخبگان و دلسوزان مورد توجه قرار گیرد.به دادستان ها تاکید می شود ضمن مراقبت نسبت به حفظ حقوق شهروندی و کرامت مردم در برابر هرگونه تعرض در مورد اشرار، وابستگان به جریانات ضد انقلاب و نفوذی هایی که با اقدامات خرابکارانه در راستای خواست دشمنان،  امنیت مردم و جامعه را هدف قرار داده اند با همکاری نیروهای انتظامی و امنیتی با قاطعیت اقدام قانونی معمول دارند.</p>
      <p>سازمان بازرسی کل موظف است ضمن نظارت دقیق بر محل هزینه کرد درآمدهای ناشی از افزایش قیمت بنزین و ایفای وظایف دولت در جهت جلوگیری از افزایش قیمت ها، اجرای کامل تعهدات دولت در برابر مردم از جمله پرداخت به موقع و منظم یارانه‌ها را مستمرا پیگیری کند تا زمینه برای افزایش اعتماد مردم فراهم شود.</p>
      <p>به معاون اول قوه قضاییه ماموریت داده می شود با تشکیل کمیته‌ای متشکل از دادستان کل، رئیس سازمان بازرسی و رئیس حوزه ریاست و با دعوت از مدیران ذیربط نسبت به پیگیری موارد فوق و بررسی وضعیت حوزه های قضایی و گزارش های دریافتی و ارائه مشورت های لازم به نحو مقتضی اقدام کنند.</p>
      <p>انتهای پیام</p>
    </article>
  </body>
</html>