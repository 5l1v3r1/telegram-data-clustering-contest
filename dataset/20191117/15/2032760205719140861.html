<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89858"/>
    <meta property="og:site_name" content="Denník politika"/>
    <meta property="article:published_time" content="2019-11-17T15:35:01+00:00"/>
    <meta property="og:title" content="Marc Márquez ukončil sezónu MotoGP napriek pomalšiemu štartu triumfom vo Valencii"/>
    <meta property="og:description" content="17.11.2019 (Webnoviny.sk) – Víťazom záverečných pretekov seriálu cestných motocyklov v najsilnejšej kubatúre MotoGP v sezóne 2019 sa v španielskej Valencii stal domáci Marc Márquez na Honde. Rodák z mesta Cervera nemal najlepší štart, ale postupne sa posúval vpred a v ôsmom kole predbehol víťaza kvalifikácie – Francúza Fabia Quartarara. Ten sa tak opäť nedočkal svojho prvého víťazstva v MotoGP a sezónu ukončil „iba“ s piatimi druhými miestami."/>
  </head>
  <body>
    <article>
      <h1>Marc Márquez ukončil sezónu MotoGP napriek pomalšiemu štartu triumfom vo Valencii</h1>
      <address><time datetime="2019-11-17T15:35:01+00:00">17 Nov 2019, 15:35</time> by <a rel="author">Webnoviny</a></address>
      <p>17.11.2019 (Webnoviny.sk) – Víťazom záverečných pretekov seriálu cestných motocyklov v najsilnejšej kubatúre MotoGP v sezóne 2019 sa v španielskej Valencii stal domáci Marc Márquez na Honde. Rodák z mesta Cervera nemal najlepší štart, ale postupne sa posúval vpred a v ôsmom kole predbehol víťaza kvalifikácie – Francúza Fabia Quartarara. Ten sa tak opäť nedočkal svojho prvého víťazstva v MotoGP a sezónu ukončil „iba“ s piatimi druhými miestami.</p>
      <h3>Jorge Lorenzo sa rozlúčil s kariérou</h3>
      <p>Pódium doplnil Austrálčan Jack Miller, trojnásobný šampión Jorge Lorenzo sa s kariérou rozlúčil 13. miestom.</p>
      <p>V triede Moto2 potvrdil výbornú formu Juhoafričan Brad Binder. Dvadsaťštyriročný pretekár vyhral posledné tri preteky sezóny a v poradí šampionátu napokon zaostal za majstrom sveta Álexom Márquezom iba o tri body. Vo Valencii obsadil druhú pozíciu Švajčiar Thomas Lüthi, ktorý na Bindera stratil 0,735 sekundy. Tretie miesto získal domáci Jorge Navarro na motocykle Speed Up.</p>
      <h3>Napínavé divadlo v Moto3</h3>
      <p>Nesmierne napínavé motoristické divadlo ponúkli preteky kategórie Moto3. Španiel Sergio García triumfoval pred Talianom Andreom Mignom, pričom rozdiel medzi nimi bol iba päť tisícin sekundy.</p>
      <p>Xavier Artigas na Honde obsadil tretiu priečku, no mimoriadne spokojný mohol byť aj Čech Filip Salač. Iba 17-ročný pretekár obsadil piate miesto, čo je jeho najlepší výsledok v sezóne.</p>
      <h3>Veľká cena Valencie – Okruh Ricarda Tormu</h3>
      <p>nedeľa</p>
      <p><b>MotoGP</b>: 1. Marc Márquez (Šp.) Honda 41:21,469 min, 2. Fabio Quartararo (Fr.) Yamaha +1,026 s, 3. Jack Miller (Aus.) Ducati +2,409, 4. Andrea Dovizioso (Tal.) Ducati +3,326, 5. Álex Rins (Šp.) Suzuki +3,508, 6. Maverick Viňales (Šp.) Yamaha +8,829<br/><b>Konečné poradie</b>: 1. Marc Márquez (Šp.) Honda 420 bodov, 2. Andrea Dovizioso (Tal.) Ducati 269, 3. Maverick Viňales (Šp.) Yamaha 211</p>
      <p><b>Moto2</b>: 1. Brad Binder (JAR) KTM 25:30,766 min, 2. Thomas Lüthi (Švaj.) Kalex +0,735 s, 3. Jorge Navarro (Šp.) Speed Up +1,045<br/><b>Konečné poradie</b>: 1. Álex Márquez (Šp.) Kalex 262 bodov, 2. Brad Binder (JAR) KTM 259, 3. Thomas Lüthi (Švaj.) Kalex 250</p>
      <p><b>Moto3</b>: 1. Sergio García (Šp.) Honda 25:17,918 min, 2. Andrea Migno (Tal.) KTM +0,005 s, 3. Xavier Artigas (Šp.) Honda +0,180<br/><b>Konečné poradie</b>: 1. Lorenzo Dalla Porta (Tal.) Honda 279 bodov, 2. Arón Canet (Šp.) KTM 200, 3. Marcos Ramírez (Šp.) Honda 183</p>
      <p>Viac k témam: <a href="https://www.webnoviny.sk/tag/moto2/"><u>Moto2</u></a>, <a href="https://www.webnoviny.sk/tag/moto3/"><u>Moto3</u></a>, <a href="https://www.webnoviny.sk/tag/motogp/"><u>MotoGP</u></a><br/>Zdroj: Webnoviny.sk – <a href="https://www.webnoviny.sk/marc-marquez-ukoncil-sezonu-motogp-napriek-pomalsiemu-startu-triumfom-vo-valencii/"><u>Marc Márquez ukončil sezónu MotoGP napriek pomalšiemu štartu triumfom vo Valencii</u></a> © SITA Všetky práva vyhradené.</p>
    </article>
  </body>
</html>