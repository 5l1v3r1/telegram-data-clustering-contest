<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/597802/arxise-i-poreia-me-tin-aimatovameni-simaia-tou-polytexneiou-vid"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T15:48:00+00:00"/>
    <meta property="og:title" content="Άρχισε η πορεία με την αιματοβαμένη σημαία του Πολυτεχνείου (vid)"/>
    <meta property="og:description" content="Σε εξέλιξη βρίσκεται αυτή την ώρα ξεχωριστή πορεία που πραγματοποιούν τα μέλη της ΠΑΣΠ με την αιματοβαμμένη σημαία του Πολυτεχνείου, που έχουν στην κατοχή..."/>
  </head>
  <body>
    <article>
      <h1>Άρχισε η πορεία με την αιματοβαμένη σημαία του Πολυτεχνείου (vid)</h1>
      <address><time datetime="2019-11-17T15:48:00+00:00">17 Nov 2019, 15:48</time> by <a rel="author">SigmaLive</a></address>
      <p>Σε εξέλιξη βρίσκεται αυτή την ώρα ξεχωριστή πορεία που πραγματοποιούν τα μέλη της ΠΑΣΠ με την αιματοβαμμένη σημαία του Πολυτεχνείου, που έχουν στην κατοχή τους μετά τη διάλυση της ΕΦΕΕ.</p>
      <p>Οι διαδηλωτές συγκεντρώθηκαν αρχικά στη συμβολή των οδών Ιπποκράτους και Ακαδημίας και στη συνέχεια κατευθύνθηκαν προς το Πολυτεχνείο όπου και άνοιξαν τη σημαία φωνάζοντας «αδέρφια ζείτε εσείς μας οδηγείτε». Στη συνέχεια το μπλοκ με τη σημαία συγκροτήθηκε πάλι και κινείται αυτή την ώρα προς την αμερικάνικη πρεσβεία. Ανάμεσα στους διαδηλωτές βρίσκεται και ο εκπρόσωπος του ΚΙΝΑΛ, Παύλος Χρηστίδης.</p>
      <p>Λίγο πριν τις 13:30 οι επισκέπτες του Πολυτεχνείου άρχισαν να εκκενώνουν τους χώρους του ιδρύματος προκεμένου να πραγματοποιηθεί ο επίσημος εορτασμός και στη συνέχεια να ακολουθήσει η πορεία προς την αμερικανική πρεσβεία.</p>
      <p>Αυτήν την ώρα σε είναι κλειστοί  οι δρόμοι γύρω από το Πολυτεχνείο ενώ σταδιακά και όταν απαιτείται θα κλείνουν και άλλοι δρόμοι προς την πρεσβεία των ΗΠΑ λόγω της πορείας που είναι προγραμματισμένο να ξεκινήσει στις 16:00.</p>
      <p>Σύμφωνα με τον σχεδιασμό της ΕΛ.ΑΣ. από τις 3 το μεσημέρι θα κλείσει ο σταθμός του Μετρό «Μέγαρο Μουσικής» ενώ 1,5 ώρα μετά (στις 16:30) θα κλείσουν οι σταθμοί «Ευαγγελισμός» και «Σύνταγμα».</p>
      <p>Υπό τον φόβο επεισοδίων στο κέντρο της Αθήνας για ακόμη μία φορά και με αφορμή το τεταμένο κλίμα ύστερα και από την αστυνομική επέμβαση στην ΑΣΟΕΕ αλλά και τις αλλαγές για το πανεπιστημιακό άσυλο, η αστυνομία βρίσκεται σε πλήρη ετοιμότητα για να αντιμετωπίσει τους ταραξίες. Πιο συγκεκριμένα οι αξιωματικοί της ΕΛ.ΑΣ. έχουν λάβει δρακόντεια μέτρα ασφαλείας, στα οποία θα συμμετέχουν 5.000 αστυνομικοί, δύο drones και ελικόπτερο.</p>
      <p>Παράλληλα, συνεργείο προχώρησε στην απομάκρυνση των πινακίδων τηλεματικής που ενημερώνουν τους επιβάτες τον χρόνο άφιξης των λεωφορείων και των τρόλεϊ έξω από το Πολυτεχνείο, προκειμένου να μην καταστραφούν σε τυχόν επεισόδια.</p>
      <p>
        <b>Το βάρος στα Εξάρχεια</b>
      </p>
      <p>Στο επίκεντρο των μέτρων ασφαλείας θα είναι και φέτος η περιοχή των Εξαρχείων, όπου συνηθίζουν να δρουν οι κουκουλοφόροι μετά το τέλος της μεγάλης πορείας με συγκρούσεις με την ΕΛΑΣ. Αξιωματικοί της Αστυνομίας εκτιμούν ότι τα πανεπιστημιακά ιδρύματα δεν θα χρησιμοποιηθούν ως ορμητήρια επιθέσεων αλλά το πεδίο συγκρούσεων θα μεταφερθεί στα Εξάρχεια. Πιθανότατα με παρκούρ επιθέσεων από τις ταράτσες κτιρίων όπως το 2014 στην επέτειο δολοφονίας του Αλέξανδρου Γρηγορόπουλου.</p>
      <p>Τα δύο drones και το ελικόπτερο θα μεταδίδουν συνεχώς εικόνες στο Κέντρο Επιχειρήσεων, προκειμένου να έχει πλήρη εικόνα η Αστυνομία και να αντιδράσει ανάλογα. Σημειώνεται, ότι στην ευρύτερη περιοχή των Εξαρχείων θα βρίσκονται και αστυνομικοί με πολιτικά.</p>
      <p>
        <b>Αστυνομία έξω από πανεπιστήμια και κυβερνητικά κτίρια</b>
      </p>
      <p>Παράλληλα, θα υπάρχουν ισχυρές αστυνομικές δυνάμεις έξω από κυβερνητικά κτήρια, πρεσβείες, πανεπιστημιακά ιδρύματα και ειδικά στο Οικονομικό Πανεπιστήμιο Αθηνών (πρώην ΑΣΟΕΕ) όπου σημειώθηκαν επεισόδια τις προηγούμενες ημέρες. Υπενθυμίζεται, ότι έπειτα από ειδική αστυνομική επιχείρηση σε εσωτερικούς χώρους της ΑΣΟΕΕ βρέθηκαν κράνη, κοντάρια, κουκούλες και διάφορα άλλα είδη. Με την κατάργηση του ασύλου η Αστυνομία θα μπορεί φέτος να επιχειρήσει και μέσα σε πανεπιστημιακούς χώρους.</p>
      <p>Επίσης, για πρώτη φορά θα είναι στους δρόμους και η νεοσύστατη Ομάδα «Δράση» που αντικατέστησε την «ΔΕΛΤΑ». Πενήντα αστυνομικοί, σε πέντε ομάδες των 10, που θα επιβαίνουν σε δίκυκλα, θα κινούνται διαρκώς σε όλους τους χώρους του κέντρου της Αθήνας και ειδικότερα στα Εξάρχεια, ενώ θα υποστηρίζουν τις ενέργειες των ΜΑΤ.</p>
      <p>
        <b>«Σε ετοιμότητα η ΕΛΑΣ για την επέτειο του Πολυτεχνείου»</b>
      </p>
      <p>Σημειώνεται, ότι η ηγεσία της ΕΛΑΣ έχει δώσει εντολές στου αστυνομικούς που θα πραγματοποιούν περιπολίες να λαμβάνουν μέτρα αυτοπροστασίας, γιατί υπάρχει φόβος για επιθέσεις εναντίον τους πέριξ του Πολυτεχνείου. «Η Αστυνομία έχει λάβει όλα τα απαραίτητα μέτρα και θα κάνει ό,τι είναι εφικτό για να διεξαχθούν ομαλά οι εκδηλώσεις για το Πολυτεχνείο. Είναι σε ετοιμότητα και θα διαφυλάξει, μεταξύ άλλων, τα δημόσια κτήρια και ειδικά τα πανεπιστημιακά ιδρύματα», δήλωσαν πηγές της ΕΛΑΣ.</p>
      <figure>
        <iframe src="https://www.youtube.com/embed/o0hVt6vWLS0" width="784" height="441" data-service="Youtube" scrolling="no"/>
      </figure>
      <p>Πληροφορίες από Ελεύθερο Τύπο</p>
    </article>
  </body>
</html>