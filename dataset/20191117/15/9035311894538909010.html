<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/17/karim-benzema-fransa-milli-takimi-kariyerim-bittiyse-birakin-baska-ulke-icin-oynayayim"/>
    <meta property="og:site_name" content="euronews"/>
    <meta property="article:published_time" content="2019-11-17T15:45:34+00:00"/>
    <meta property="og:title" content="Benzema: Fransa kariyerim bittiyse, bırakın başka ülke için oynayayım"/>
    <meta property="og:description" content="Real Madrid'in Cezayir asıllı Fransız golcüsü Karim Benzema, sosyal medyada paylaştığı mesajla ülke futbol federasyonuna göndermede bulunarak &quot;milli takıma artık çağrılmayacaksa başka bir ülke için oynamaya hazır olduğunu&quot; söyledi."/>
  </head>
  <body>
    <article>
      <h1>Benzema: Fransa kariyerim bittiyse, bırakın başka ülke için oynayayım</h1>
      <address><time datetime="2019-11-17T15:45:34+00:00">17 Nov 2019, 15:45</time> by <a rel="author">Kerem Congar</a></address>
      <p>Real Madrid'in Cezayir asıllı Fransız golcüsü Karim Benzema, sosyal medyada paylaştığı mesajla ülke futbol federasyonuna göndermede bulunarak "milli takıma artık çağrılmayacaksa başka bir ülke için oynamaya hazır olduğunu" söyledi.</p>
      <p>Benzema, Real Madrid'de başarılı bir performans çizmesine rağmen 2015 yılından bu yana <a href="https://tr.euronews.com/2019/09/09/fransa-cumhurbaskan-macron-arnavutluk-basbakanindan-milli-mars-skandal-icin-ozur-diledi">Fransa Milli Takımı</a>'nda forma şansı bulamıyordu.</p>
      <p>Twitter hesabında <a href="https://tr.euronews.com/2018/10/10/karim-benzema-ya-milli-takim-yolu-kapandi">Fransa Futbol Federasyonu Başkanı Noel Le Graet</a>'ye seslenen Benzema, "Noel, milli takımın oyuncu seçmelerine sizin karışmadığınıza inanıyorum. Şunu bilmelisiniz ki, uluslararası kariyerimi bitirebilecek tek kişi sadece ve sadece benim. Eğer işimin bittiğini düşünüyorsanız, beni bırakın ve uygun başka bir ülke için oynayayım. Bunu göreceğiz." diye yazdı.</p>
      <figure>
        <iframe data-src="https://twitter.com/euronewses/status/1195742763326857216" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Benzema ayrıca Noël Le Graet'nin kendisi hakkında söylediği, "Benzema çok iyi bir oyuncu. Belki de Real'deki en iyi oyunculardan biri. Ancak onun Fransa macerası sona erdi." dediği açıklamayı da yine hesabında paylaştı.</p>
      <figure>
        <iframe data-src="https://twitter.com/euronewses/status/1195715134964060160" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>Fransa Futbol Federasyonu Başkanı Noël Le Graët'nin Benzema hakkında söylediği "Onun Fransa macerası sona erdi" sözleri büyük ses getirmiş, bazı çevrelerce eleştiri yağmuruna tutulmuştu.</figcaption>
      </figure>
      <p>Twitter'da 10 milyonu aşkın takipçisi bulunan Benzema'nın bu paylaşımları binlerce beğeni alırken, birçok kişi tarafından yeniden paylaşıldı. Birçok sosyal medya kullanıcısı Cezayir asıllı ve Müslüman olmasından dolayı Benzema'ya ırkçılık ve ayrımcılık yapıldığını belirterek kendisine destek verdi. Cezayir asıllı <a href="https://tr.euronews.com/2015/12/10/benzema-milli-takimdan-ihrac-edildi">Benzema</a>'nın şu andaki FIFA kuralları gereğince Fransa harici başka bir ülkenin milli takımında oynama şansı bulunmuyor.</p>
      <figure>
        <img src="https://static.euronews.com/articles/stories/04/30/52/12/808x586_cmsv2_fb57e243-c62b-5c8e-868c-8266b5f9e590-4305212.jpg"/>
        <figcaption>Benzema, Galatasaray'ı İspanya'da 6-0 yendikleri maçta 1 gole imza atmıştı.Reuters</figcaption>
      </figure>
      <p>31 yaşındaki Karim Benzema 2015 Kasım'ında Fransa Milli Takımı'ndan arkadaşı <a href="https://tr.euronews.com/2017/07/11/fransiz-yargisindan-valbuenaya-kotu-haber">Mathieu Valbuena</a>'ya seks kasetiyle şantaj yaptığı ve 150 bin euro istediği gerekçesiyle hakim karşısına çıkmıştı. Benzema'nın adının karıştığı bu dava şu anda temyiz aşamasında.</p>
      <p>Benzema 2011, 2012 ve 2014'te Fransa'da yılın en iyi futbolcusu seçilmişti. 2012 Temmuz'da göreve gelen <a href="https://tr.euronews.com/2019/10/14/gunes-ve-deschampsdan-cagri-suriyeye-operasyon-macin-onune-gecmesin">Fransa Futbol Milli Takımı Teknik Direktörü Didier Deschamps</a>, Benzema'nın adının skandala karışması sonrası kendisini milli takıma çağırmadı. 2021 yılına kadar Real Madrid ile sözleşmesi bulunan Benzema, 233 gol ve 129 asistle kulüp tarihinin en başarılı forvetlerinden biri olarak gösteriliyor.</p>
      <ul>
        <li>
          <b>
            <a href="https://tr.euronews.com/2018/10/10/karim-benzema-ya-milli-takim-yolu-kapandi">'Karim Benzema'ya milli takım yolu kapandı'</a>
          </b>
        </li>
        <li>
          <b>
            <a href="https://tr.euronews.com/2018/10/08/altin-top-icin-30-kisilik-aday-listesi-belli-oldu">Altın Top için 30 kişilik aday listesi belli oldu</a>
          </b>
        </li>
        <li>
          <a href="https://tr.euronews.com/2019/11/08/mesut-ozil-ve-takim-arkadasina-bicakli-saldiri-duzenleyen-kisiye-10-yil-hapis-cezasi">
            <b>Mesut Özil ve takım arkadaşına bıçaklı saldırı düzenleyen kişiye 10 yıl hapis cezası</b>
          </a>
        </li>
      </ul>
    </article>
  </body>
</html>