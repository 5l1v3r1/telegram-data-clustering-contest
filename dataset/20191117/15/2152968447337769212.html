<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/17/nad-43-hiliadi-shofiori-sa-globeni-v-akciia-zima.429917"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T15:00:00+00:00"/>
    <meta property="og:title" content="Над 43 хиляди шофьори са глобени в акция &quot;Зима&quot;"/>
    <meta property="og:description" content="Българите си остават нетолерантни шофьори | Dnes.bg"/>
  </head>
  <body>
    <article>
      <h1>Над 43 хиляди шофьори са глобени в акция "Зима"</h1>
      <h2>Българите си остават нетолерантни шофьори</h2>
      <address><time datetime="2019-11-17T15:00:00+00:00">17 Nov 2019, 15:00</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Над 43 хиляди шофьори са глобени в започналата от началото на месеца акция "Зима", при която полицията проверява изправността на автомобилите за зимни условия.</p>
      <p>В днешния световен ден за възпоменание на жертвите от катастрофи, ръководството на МВР присъства на литургия в катедралния храм "Свети Александър Невски".</p>
      <p>Според вътрешния министър Младен Маринов българите остават нетолерантни шофьори.</p>
      <p>"Тази година, като статистика, може би се движим така, както миналата година, въпреки че миналата година имаше 70 човека по-малко загинали, което беше отчетено като положителна тенденция. За съжаление тази година, въпреки всички усилия, не можем да се похвалим със сериозно намаление. Напротив. Октомври месец го отчетохме като един много тежък месец по отношение на пътната безопасност", коментира той, цитиран от БНР.</p>
      <p>Приблизително 1 350 000 души в света загиват всяка година при пътнотранспортните произшествия. Всяка седмица в страните от Европейския съюз има около 500 смъртни случая, следствие на катастрофи.</p>
    </article>
  </body>
</html>