<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/stilius/keturi-injekcijos-finalininkai-isoko-i-mados-infekcijos-traukini/"/>
    <meta property="og:site_name" content="Made in vilnius"/>
    <meta property="article:published_time" content="2019-11-17T15:20:00+00:00"/>
    <meta property="og:title" content="Keturi „Injekcijos“ finalininkai įšoko į „Mados infekcijos“ traukinį"/>
    <meta property="og:description" content="Šeštadienį Vilniaus geležinkelio stotyje išvyko traukinys maršrutu „Injekcija 2019 – Mados infekcija 2020“. 17 konkurse dalyvavusių dizainerių laikė podiumo egzaminą ir, komisijos sprendimu, bilietai į pavasarį vyksiantį didžiausią šalies mados renginį atiteko keturiems geriausiems. Traukiniu toliau važiuos Tommaso (Kipras), Yaroslav Glazunov (Rusija), Lina Misėkaitė (Lietuva) ir E.STAR (Saimonas Tartenis, Lietuva)...."/>
  </head>
  <body>
    <article>
      <h1>Keturi „Injekcijos“ finalininkai įšoko į „Mados infekcijos“ traukinį</h1>
      <address><time datetime="2019-11-17T15:20:00+00:00">17 Nov 2019, 15:20</time> by <a rel="author">Made in Vilnius</a></address>
      <p>
        <b>Šeštadienį Vilniaus geležinkelio stotyje išvyko traukinys maršrutu „Injekcija 2019 – Mados infekcija 2020“. 17 konkurse dalyvavusių dizainerių laikė podiumo egzaminą ir, komisijos sprendimu, bilietai į pavasarį vyksiantį didžiausią šalies mados renginį atiteko keturiems geriausiems. Traukiniu toliau važiuos Tommaso (Kipras), Yaroslav Glazunov (Rusija), Lina Misėkaitė (Lietuva) ir E.STAR (Saimonas Tartenis, Lietuva).</b>
      </p>
      <figure>
        <img src="https://cdn3.hellovilnius.lt/wp-content/uploads/2019/11/10-Gintautas-Rapalis.jpg"/>
        <figcaption>Nuotrauka: Gintauto Rapalio</figcaption>
      </figure>
      <p>Jaunųjų dizainerių pasirodymus vertino dizainerė Sandra Straukaitė, „Aprangos“ grupės pirkimų vadovė Ilona Šimkūnienė, drabužių dizaineris ir kūrybinio ženklo #F6 įkūrėjas Mantas Bartkus, „Polimoda“ universiteto dėstytoja Maria Popadničenko ir prekės ženklo „labàdienà“ įkūrėjas ir kūrybos vadovas Rapolas Vosylius.</p>
      <p>Maria Popadničenko atskleidė, kad žiuri šįkart beveik nesiginčijo. „Trys nugalėtojai buvo aiškūs iš karto. Nors komisija buvo susipažinusi su kolekcijų idėjomis ir aprašymais, vertinimą nulėmė pirmasis įspūdis paties pristatymo metu ir publikos, kuri nežinojo už kolekcijų slypinčių istorijų, reakcija. Kiekvienas nugalėtojas – labai skirtingas savo vizija ir stiliumi, o modeliuose atsispindėjo ir patys kūrėjai, jų asmenybės.“</p>
      <figure>
        <img src="https://cdn1.hellovilnius.lt/wp-content/uploads/2019/11/9-Gintautas-Rapalis.jpg"/>
        <figcaption>Nuotrauka: Gintauto Rapalio</figcaption>
      </figure>
      <p>„Injekcijos“ sumanytoja Sandra Straukaitė patvirtino, kad įspūdį palieka ne vien drabužiai, bet ir pats dizaineris. „Visada labai įdomu, kas yra už kolekcijos, už drabužių ir jų pristatymo – pats kūrėjas ir jo filosofija. Žmonės tavimi tiki arba ne – jie žiūri, kaip tu pats atrodai, kokią žinią skleidi. Ir net jei esi labai kuklus, svarbiausia – tikras. Kaip laimėti „Injekciją“? Reikia būti savimi, būti grynuoliu ir daryti įspūdį čia ir dabar.“</p>
      <p>Iš Kipro į „Injekciją“ atvykęs ir kelialapį į „Mados infekciją“ laimėjęs Tommaso savo kolekcijoje „Reborn“ kalbėjo apie įvairovę ir daugiakultūriškumą verdančiame tautų katile. Jis sako, kad įsiliejimas į šurmuliuojančią gatvę, susimaišymas su daugiakultūrine aplinka sukelia katarsį, o dizainas turi tikti kiekvienam, nepriklausomai nuo jo kilmės ar aplinkos.</p>
      <figure>
        <img src="https://cdn3.hellovilnius.lt/wp-content/uploads/2019/11/8-Tautvydas-Stukas.jpg"/>
        <figcaption>Nuotrauka: Tautvydo Stuko</figcaption>
      </figure>
      <p>Kolekciją „Intuism“ komisijai ir žiūrovams pristatęs Yaroslav Glazunov (Rusija) kūryboje pasitelkia savo paties atrastą intuityvų metodą. Kurdamas jis visiškai atsiriboja nuo bet kokios informacijos ir specialiose sesijose siekia aktyvuoti grynąją menininko intuiciją. Kaip pats sako, tuomet menininkas pavirsta atsitiktinumų šaltiniu, o intuityvūs judesiai sustingsta atsitiktinėse drabužių formose ir struktūrose.</p>
      <p>„Injekcijos“ nugalėtoja Lina Misėkaitė kolekciją „Magdalenai“ paskyrė savo herojei – knygnešei ir daraktorei Magdalenai Bankaitei. Pasak kūrėjos, spaudos draudimo laikotarpiu vykę procesai prisidėjo formuojant modernią lietuvių tautą, kuri šiuo metu susiduria su globalizacijos procesais. Viena to išraiškų – suvienodėjusi žmonių apranga, iš kurios nebegalime nieko nuspręsti apie etninę ar tautinę priklausomybę ar kultūrinę tapatybę.</p>
      <figure>
        <img src="https://cdn1.hellovilnius.lt/wp-content/uploads/2019/11/7-Tautvydas-Stukas.jpg"/>
        <figcaption>Nuotrauka: Tautvydo Stuko</figcaption>
      </figure>
      <p>Ketvirtasis nugalėtojas E.STAR (Saimonas Tartenis) kolekciją „Bad Reputation“ vadina „vyriškų“ drabužių kolekcija, įkvėpta moterų, ir klausia, ar lytis vis dar turi kokią nors reikšmę? Jo kolekciją įkvėpė dvi merginų rock’n’roll grupės iš skirtingų laikmečių, kovojusios ar tebekovojančios prieš lyčių nelygybę, homofobiją, už minties bei žodžio laisvę – 70-aisiais susibūrusi „The Runaways“ ir šiandien gyvuojanti „Pussy Riot“.</p>
      <p>Pirmieji būsimosios „Mados infekcijos“ dalyviai jau žinomi, o rengėjai toliau dairosi kitų šio podiumo vertų kolekcijų. Sandra Straukaitė atskleidė, kad į duris jau beldžiasi ir Lietuvą labai nori sugrįžti čia dalyvavę dizaineriai. „Danų dizaineris Tobias Birk Nielsen parašė, kad labai nori sugrįžti ir nors tuo pat metu yra planuojamas Kopenhagos mados savaitės renginys, jis labiau norėtų pasirodyti Lietuvoje. O pernai per „Injekciją“ ant „Mados infekcijos“ podiumo patekusi latvių dizainerė Laima Jurča net buvo pasiryžusi vėl dalyvauti jaunųjų dizainerių konkurse, kad tik galėtų sugrįžti ant vieno didžiausių Lietuvos podiumų.“</p>
      <figure>
        <img src="https://cdn4.hellovilnius.lt/wp-content/uploads/2019/11/injekcija_TS_1.jpg"/>
        <figcaption>Nuotrauka: Tautvydo Stuko</figcaption>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/stilius/juozas-statkevicius-kolekcijoje-kuriamas-brutalios-ir-emancipuotos-moters-ivaizdis/"/>
        <a href="https://madeinvilnius.lt/stilius/su-pasauliniais-vardais-konkuravusi-vilnieciu-kurta-kosmetika-pelne-bronza/"/>
        <a href="https://madeinvilnius.lt/stilius/dizaino-oskaras-atiteko-viesbuciui-pacai/"/>
        <a href="https://madeinvilnius.lt/stilius/injekcijos-finalas-o-kas-rytoj/"/>
        <a href="https://madeinvilnius.lt/stilius/vokieciu-gatveje-vyks-mados-rojus-kuriame-balenciaga-taps-prieinama-daugeliui/"/>
        <a href="https://madeinvilnius.lt/stilius/mo-muziejaus-erdveje-kvies-rusiuoti-pazinti-tvaru-dizaina-bei-gyventi-samoningiau/"/>
      </related>
    </article>
  </body>
</html>