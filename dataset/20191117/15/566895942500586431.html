<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2575567/comu-u-novozbudovanomu-buveti-na-kulisa-u-ternopoli-znikae-voda"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-17T15:02:00+00:00"/>
    <meta property="og:title" content="Чому у новозбудованому бюветі на Куліша у Тернополі зникає вода?"/>
    <meta property="og:description" content="Цей бювет відбирає воду із свердловини завглибшки 80 метрів"/>
  </head>
  <body>
    <article>
      <h1>Чому у новозбудованому бюветі на Куліша у Тернополі зникає вода?</h1>
      <address><time datetime="2019-11-17T15:02:00+00:00">17 Nov 2019, 15:02</time> by <a rel="author">Антоніна Албул</a></address>
      <p>
        <i>Нещодавно на Пантелеймона Куліша у Тернополі відкрили сучасний бювет, де жителі міста можуть безкоштовно набирати воду. Глибина свердловини становить понад 80 метрів.</i>
      </p>
      <p>Однак, днями тернополяни почали скаржитися, що у бюветі повільно тече вода, а той  зовсім не  тече. В управлінні ЖКГ <a href="https://komun.te.ua/%D0%B1%D1%8E%D0%B2%D0%B5%D1%82-%D0%BD%D0%B0-%D0%B1%D1%83%D0%BB%D1%8C%D0%B2%D0%B0%D1%80%D1%96-%D0%BA%D1%83%D0%BB%D1%96%D1%88%D0%B0-%D0%BF%D0%BE%D1%82%D0%B5%D1%80%D0%B1%D1%83%D1%94-%D0%BF%D0%B5%D1%80/?fbclid=IwAR11eVHktI3oGV0Bjzj9DR4GkML-8QHKzQUK3Aqis6UXV2DsSIQ1TzEvB_M">пояснили</a>, у чому причина перебоїв із водопостачанням.</p>
      <p>"Цей бювет відбирає воду із свердловини завглибшки 80 метрів. Відповідно до технології, покращення якості води в новозбудованих артезіанських свердловинах має пройти певний час, поки свердловина очиститься і вода перестане забивати фільтри.  Зараз ми спостерігаємо інтенсивний розбір води, і це дуже добре – чим більше забирають воду, тим швидше очиститься свердловина від природних залишків", – розповідає заступник начальника управління житлово-комунального господарства, благоустрою та екології ТМР Андрій Дроздовський.</p>
      <p>За його словами, поки свердловина не очиститься, поки не вимиються підземні водоноси, доти будуть забиватися фільтри, тому час від часу робота бювету буде погіршуватися.</p>
      <p>"Це природний процес – фільтри засмічуються і зупиняється водопостачання. Підрядна організація за зверненнями управління житлово-комунального господарства, благоустрою та екології ТМР проводить прочистку фільтрів, але вони через якийсь час знову забиваються. Це все тимчасово, адже з  часом після очищення свердловини відновиться безперебійна подача води", – додає чоловік.</p>
    </article>
  </body>
</html>