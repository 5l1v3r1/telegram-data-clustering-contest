<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/flere-ting-a-vaere-bekymret-for/71829823"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T15:22:48+00:00"/>
    <meta property="og:title" content="- Flere ting å være bekymret for"/>
    <meta property="og:description" content="Ap-nestleder Hadia Tajik advarer mot klimapolitikk som fører til økte forskjeller og armod. Derfor er Tesla-skatten så viktig."/>
  </head>
  <body>
    <article>
      <h1>- Flere ting å være bekymret for</h1>
      <h2>Ap-nestleder Hadia Tajik advarer mot klimapolitikk som fører til økte forskjeller og armod. Derfor er Tesla-skatten så viktig.</h2>
      <address><time datetime="2019-11-17T15:22:48+00:00">17 Nov 2019, 15:22</time> by <a rel="author">Jørgen Gilbrant</a></address>
      <p>
        <b>- Hva bekymrer deg mest med norsk økonomi det neste året?</b>
      </p>
      <p>- Selv om det er gode tider i norsk økonomi så er det flere ting å være bekymret for. Vi risikerer å oppleve konsekvensene av handelsspenninger, konsekvensene av brexit og at en del av våre handelspartnere, for eksempel Tyskland, opplever en nedgang i sin økonomi.</p>
      <p><b>-</b> <b>Og for husholdningene?</b></p>
      <p>- Det viktigste er at folk har en trygg jobb å gå til og en lønn å leve av. Det er også all grunn til å være bekymret for utviklingen i gjelden til en del norske husholdninger. Regjeringen har tatt noen grep med gjeldsregisteret og bolig-lånsforskriften, men vi i Ap skulle helst ønsket oss et mer komplett gjeldsregister som ikke bare viste forbrukslån, men summen av alle lånene du har. Bolig, studie, kreditt.</p>
      <p><b>-</b> <b>Regjeringen foreslår å dra inn 1224 milliarder i skatt fra det norske folk i 2020, likevel foreslår dere å <a href="https://www.dagbladet.no/nyheter/vil-oke-skatter-og-avgifter-med-97-milliarder/71804902">øke med 10 milliarder </a>på toppen av dette. Får dere politikere aldri nok?</b></p>
      <p>- Det som er viktig er to ting: Hvem skal betale denne skatten? Det andre er hva man bruker skatten til. Når Ap legger fram endringer i skatteopplegget er det fordi vi ønsker mer rettferdige skatter der de som har mest betaler mer.</p>
      <p><b>-</b> <b>Dere kunne ikke omdisponert disse 1224 milliardene? Dere trengte ti milliarder til?</b></p>
      <p>- Ja, rettferdige skatter innebærer at de som har mye må betale mer. Hvis man bare fortsetter på skatteopplegget regjeringen har lagt opp til, så legger man til rette for at folk tjener penger bare på å ha penger. Mens det å tjene penger på å gå på jobben blir svekket. Det er ikke en politikk Ap står for.</p>
      <p><b>-</b> <b>De 15 milliardene dere gikk til valg på å øke skattene med i 2017 er ikke tatt inn i dette budsjettet?</b></p>
      <p>- Nei, og det er ikke sånn at det er et mål i seg selv å ta inn 15 milliarder mer i skatt. Det var ikke et løfte om et tall man skal nå, men et tall man i hvert fall ikke skal gå over. Det har vært viktig når jeg har ledet arbeidet med å lage dette alternative budsjettet at vi skal være forutsigbare i skattepolitikken vår.</p>
      <p><b>-</b> <b>Hvor forutsigbart tror du det føles for en som står i kø til å kjøpe en Tesla Model X når dere foreslår å innføre moms på halvparten av kjøpssummen?</b></p>
      <p>- Det tror jeg er forutsigbart. Ap har fremmet tilsvarende forslag tidligere.</p>
      <p><b>-</b> <b>Mener du at klima er vår tids største utfordring?</b></p>
      <p>- Det er en av våre store utfordringer. Jeg er opptatt av er at vi får utslippene ned samtidig som vi får forskjellene ned.</p>
      <p><b>-</b> <b>Så du vil ikke sette klima over kampen mot forskjellene?</b></p>
      <p>- Det er selvfølgelig mulig å kutte klimautslipp på en måte som gjør at forskjellene mellom folk øker, at folk mister jobbene sine og blir usikre på sin egen inntekt og hverdag. Men jeg tror ikke det er så lurt å gjøre det på den måten. Jeg tror det er lurt at politikken har legitimitet.</p>
      <p><b>-</b> <b>Her kommer Teslaen inn?</b></p>
      <p>- Ja, den er relevant. At man fortsetter å gi store og massive avgiftslettelser for dyre luksusbiler kan bidra til å svekke legitimiteten til de andre ordningene man har for å skape et mer klimavennlig samfunn.</p>
      <p><b>-</b> <b>Er debatten om oljenæringen og klima ekstra nær deg siden du er fra Rogaland og valgt inn fra fylket?</b></p>
      <p>- Det er ikke bare levebrødet til folk i Rogaland, det er også en del av min familiehistorie. Min far kom til Norge for å jobbe i oljeindustrien. Dette er en industri jeg kjenner fra barnsben av. Jeg har også sett effekten oljeprisfallet har hatt for Stavanger og Rogaland. Ja, jeg ser at dette handler om vanlige menneskers liv. Deres inntekt og framtidsplaner. Derfor er det viktig for meg å understreke at det ikke er noen suksess for Norge at vi kutter klimautslippene på en måte som gjør at folk blir urolige eller mister inntekten sin.</p>
      <p><b>-</b> <b>Du har ansatt en ny rådgiver, Jorid Nordmelan, fra First House. Hvorfor fant du ikke rådgiveren din i en med fagbrev som kanskje har verv i fagbevegelsen?</b></p>
      <p>- Nå kommer Jorid først og fremst fra Ap. Hun har vært aktiv i Trøndelag Ap i mange år. Hun har sittet i kommunestyret i Namsos og sittet i fylkestinget i Nord-Trøndelag. Hun er vararepresentant for Ap til Stortinget. Hun har vært ti år i Arbeiderpartiet og ti minutter i First House. Jeg er ikke i tvil om hva som har formet henne mest.</p>
      <p><b>-</b> <b>«For vanlige folk» er en av overskriftene på budsjettet. Du har to mastergrader og en bachelor. Føler du deg selv folkelig?</b></p>
      <p>- Haakon Lie og Einar Gerhardsen var opptatt av at man skulle ta seg en utdanning. De var tydelig på at det kunne være tungt og vanskelig å ta seg en utdanning, men at man burde gjøre det likevel. Jeg har fulgt den oppfordringen fra våre nestorer, da syns jeg det blir litt pussig hvis jeg etter å ha fulgt den oppfordringen får spørsmål om jeg fortsatt er i kontakt med det arbeiderbevegelsen representerer.</p>
      <p>- De skapte det rommet for helt vanlige mennesker. Det har gjort at en helt vanlig jente fra Bjørheimsbygd med foreldre som kom til Norge med ingenting i hendene, nettopp har kunnet ta den utdanningen hun ville. Og bli nestleder i Norges største parti. Var det ikke det samfunnet Gerhardsen ville skape?</p>
    </article>
  </body>
</html>