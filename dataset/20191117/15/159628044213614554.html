<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/yasam/sivil-yasam/addnin-yeni-baskani-kadem-ozbay/"/>
    <meta property="og:site_name" content="Denizli Haber"/>
    <meta property="article:published_time" content="2019-11-17T15:39:00+00:00"/>
    <meta property="og:title" content="ADD’nin yeni başkanı Kadem Özbay"/>
    <meta property="og:description" content="Atatürkçü Düşünce Derneği Denizli Şubesi’nde seçim heyecanı. Mevcut Başkan Nihat Çetin’in aday olmadığı seçimlere tek aday olarak giren Kadem Özbay başkanlığa seçildi."/>
  </head>
  <body>
    <article>
      <h1>ADD’nin yeni başkanı Kadem Özbay</h1>
      <h2>Atatürkçü Düşünce Derneği Denizli Şubesi’nde seçim heyecanı. Mevcut Başkan Nihat Çetin’in aday olmadığı seçimlere tek aday olarak giren Kadem Özbay başkanlığa seçildi.</h2>
      <address><time datetime="2019-11-17T15:39:00+00:00">17 Nov 2019, 15:39</time> by <a rel="author">Haber Merkezi</a></address>
      <p>Atatürkçü Düşünce Derneği Denizli Şubesi’nde seçim heyecanı yaşandı. Mevcut Başkan Nihat Çetin’in aday olmadığı seçimlere, Eğitim-İş eski başkanlarından Kadem Özbay tek aday olarak katıldı.</p>
      <p>Çarşaf liste ile gidilen seçimler Esnaf Sarayı’nda gerçekleştirildi. ADD üyelerinin ilgi gösterdiği seçimlere CHP İl Başkanı Mahir Akbaba, Bozkurt Belediye Başkanı Birsen Çelik, Babadağ Belediye Başkanı Ali Atlı, CHP Pamukkale İlçe Başkanı Osman Tabu da katıldı.</p>
      <p>Faaliyet ve denetim raporları ile tahmini bütçenin oylanarak onaylanmasının ardından, görevi devretmeye hazırlanan ADD Başkan Nihat Çetin teşekkür konuşması yaptı.</p>
      <figure>
        <img src="https://www.denizlihaber.com/medya/2019/11/denizli-add-secim-1.jpg"/>
      </figure>
      <p>17 yıldır üye, 3 dönemdir de başkan olarak hizmet verdiğini belirten Çetin, “Benim için ADD’ye hizmet etmek, hele hele Denizli Şubesi’nde 3 dönem başkan olarak görev yapmak büyük onurdu. Yerimi yeni arkadaşlara bırakıyorum. Bu bayrağı daha üst seviyelere taşıyacaklarına inanıyorum” dedi.</p>
      <p>Çetin, görev alacak yeni yönetime başarı diledi.</p>
      <p>Seçimlere tek aday olarak giren Kadem Özbay, “Günümüzün ihanet yağmurunda tek damla ıslanmadan kalmayı başaran yürekli insanlar merhaba” sözleriyle salondakileri selamlayarak başladığı konuşmasında önemli mesajlar verdi.</p>
      <p>Atatürkçü Düşünce Derneği’nin olağan genel kurulunda güçlü bir yönetim listesiyle yer almaktan onur duyduğunu belirten Kadem Özbay, “Bugüne kadar derneği temsil eden değerli yöneticilerimize ve gençlerimize emekleri için teşekkür ediyorum. Merak etmeyin değerli dostlar, teslim aldığımız bayrağı en iyi şekilde taşıyacağız ve bizden sonrakilere gururla teslim edeceğiz. Atatürkçü düşünce derneğini siz değerli üyeleriyle, geleceğimiz olan gençlerimizle birlikte yöneteceğiz. Öncelikle geçmişimizi iyi bilmeli geleceğimize her zaman ışık tutmalıyız. Namık Kemal’den Uğur Mumcu’ya direngen bir aydınlanma geleneğimiz olduğunu unutmamalıyız” dedi.</p>
      <figure>
        <img src="https://www.denizlihaber.com/medya/2019/11/denizli-add-secim-4.jpg"/>
      </figure>
      <p>Zor günlerde Mustafa Kemal gibi davranmaktan geri durmayacaklarını anlatan Özbay, “Gün tarihin tozlu raflarından hortlayan Ali Kemallere, İştirakçi Hilmilere, Vahdettinlere, İskilipli Atıf Hocalara, Şeyh Sait gibilerine ve günümüzdeki mirasçılarına karşı içimizdeki gücü hissetme günüdür. Birken bin olma, el ele verme ve yılmama günüdür. Tarihin kirli raflarını süsleyen geçmişteki işbirlikçileri, mandacıları iyi etüt etme, günümüzde onların devamı olan yandaş yalaka tayfaya karşı ilerici bir cephe oluşturma günüdür. Ülkemizin dört bir yanında cemaatlerin ve tarikatların kucağına bırakılmış gençlere sahip çıkma günüdür. İktidar sahipleri ve onların atadıkları görevliler temel sorumluluklarını yerine getirmediğinde onları uyarmaktan tereddüt etmeme günüdür, vazifeye atılmak gerektiğinde içinde bulunduğu durumu düşünmeyecek nicelerden olma günüdür” dedi.</p>
      <figure>
        <img src="https://www.denizlihaber.com/medya/2019/11/denizli-add-secim-2.jpg"/>
      </figure>
      <p>Yalnızca yakasında Atatürk rozetiyle gezen şekilde Atatürkçüler değil kafasında ve yüreğinde Atatürk devrimlerini anlamış ve çevresine anlatabilen birikimli insanlar yetiştirmek gerektiğini vurgulayan Özbay, “İşte bu bilinçli geçmişten ders çıkaran geleceğin öncüsü Atatürkçülerin sayısını artırmak sizlerle birlikte mücadeleyi büyütmek istiyoruz. Daha güçlü bir Atatürkçü Düşünce Derneği’ni birlikte var etmek istiyoruz” diye konuştu.</p>
      <p>Konuşmaların ardından yönetim kuruluna aday olan isimler tek tek tanıtıldı. Ardından da seçimlere geçildi.</p>
      <figure>
        <img src="https://www.denizlihaber.com/medya/2019/11/denizli-add-secim-3.jpg"/>
      </figure>
      <p>Çarşaf liste ile gidilen seçimler sonunda Kadem Özbay başkanlığında oluşan Atatürkçü Düşünce Derneği Denizli Şubesi yönetiminde Gökhan Deda, Sündüz Başsorgun, Azize Akdemir, Halil Akçil, Yusuf Tonka, Yıldız Yılık, Sercan Çavuşoğlu ve Ayşe Nigan Nazlım yer aldı.</p>
    </article>
  </body>
</html>