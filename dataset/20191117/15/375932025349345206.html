<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/mozaik/csak-jovore-lathatjuk-a-schumacher-eleterol-szolo-filmet-1874028/"/>
    <meta property="og:site_name" content="Világgazdaság"/>
    <meta property="article:published_time" content="2019-11-17T15:36:00+00:00"/>
    <meta property="og:title" content="Csak jövőre láthatjuk a Schumacher életéről szóló filmet"/>
    <meta property="og:description" content="A többszörös világbajnok életéről szóló filmben korábban soha nem látott felvételek is előkerülnek a család életéből."/>
  </head>
  <body>
    <article>
      <h1>Csak jövőre láthatjuk a Schumacher életéről szóló filmet</h1>
      <address><time datetime="2019-11-17T15:36:00+00:00">17 Nov 2019, 15:36</time> by <a rel="author">MTI</a></address>
      <p>Csak 2020 végén kerülhet a mozikba a legendás hétszeres Forma-1-es világbajnok német Michael Schumacher életét és pályafutását feldolgozó film – írta vasárnapi számában a Bild című német napilap.</p>
      <aside>Az 50 éves versenyzőről szóló dokumentumfilmet eredetileg az idén decemberben mutatták volna be, de az újság információi szerint a rendezőnek és a producernek több időre van szüksége ahhoz, hogy a nagy mennyiségben rendelkezésre álló alapanyagból összeállítsa az alkotást.</aside>
      <figure>
        <img src="https://www.vg.hu/wp-content/uploads/2019/01/043dpapa115264581.jpg"/>
        <figcaption>Fotó: AFP/Firo Sportphoto</figcaption>
      </figure>
      <p>A Schumacherről szóló filmben korábban soha nem látott felvételek is előkerülnek a család életéből, a legendás pilótáról pedig felesége, Corinna, édesapja, Rolf, valamint két gyermeke, Gina és a szintén autóversenyző Mick is nyilatkozik egy-egy interjúban.</p>
      <p>Michael Schumacher a Forma-1-ben ötször a Ferrarival lett világbajnok, kétszer a Benettonnal nyert. A sportember 2013. december 29-én síbalesetet szenvedett a franciaországi Méribelben. Súlyos fejsérülése miatt sokáig mesterséges kómában tartották, majd 2014 szeptembere óta a Genfi-tó partján lévő otthonában ápolják. Állapotáról – amelyről a filmben sem lesz szó – a család nem hoz nyilvánosságra részleteket.</p>
    </article>
  </body>
</html>