<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/saudi-aramcos-pris-1-700-miljarder-dollar-kronprinsen-mohammed-bin-salman-hoppades-pa-hogre-varde/"/>
    <meta property="og:site_name" content="HBL"/>
    <meta property="article:published_time" content="2019-11-17T15:37:00+00:00"/>
    <meta property="og:title" content="Saudi Aramcos pris: 1 700 miljarder dollar – kronprinsen Mohammed bin Salman hoppades på högre värdering"/>
    <meta property="og:description" content="Sabotage, politiska risker och skandaler sänker priset på det saudiska oljebolaget Saudi Aramco. Den saudiske kronprinsen hade hoppats på ytterligare mellan 300 och 400 miljoner dollar vid börsintroduktionen i december."/>
  </head>
  <body>
    <article>
      <h1>Saudi Aramcos pris: 1 700 miljarder dollar – kronprinsen Mohammed bin Salman hoppades på högre värdering</h1>
      <h2>Sabotage, politiska risker och skandaler sänker priset på det saudiska oljebolaget Saudi Aramco. Den saudiske kronprinsen hade hoppats på ytterligare mellan 300 och 400 miljoner dollar vid börsintroduktionen i december.</h2>
      <address><time datetime="2019-11-17T15:37:00+00:00">17 Nov 2019, 15:37</time> by <a rel="author">TT</a></address>
      <p>Det saudiska oljebolaget Saudi Aramco, som väntas bli världens hittills största börsnotering, värderas till mellan 1 600 och 1 700 miljarder dollar.</p>
      <p>Värderingen framgår av det erbjudande som offentliggjorts i samband med den kampanj som startats under söndagen inför börsintroduktionen på den saudiska börsen i december.</p>
      <p>Den saudiske kronprinsen <b>Mohammed bin Salman</b> hade hoppats på en högre värdering, 2 000 miljarder dollar, men investerarna verkar inte ha nappat. Intresset för noteringen verkar inte har varit tillräckligt stort under den senaste tiden.</p>
      <p>– Det är inte alltid köpare tycker värdet är detsamma som säljaren. Det här har varit en lång process under flera år, med många omförhandlingar, säger<b> Joakim Bornold</b>, sparekonom på svenska Söderberg &amp; Partners.</p>
      <p>
        <b>Varningslampor blinkar</b>
      </p>
      <p>Han tycker ändå att värdet på bolaget verkar bli ganska högt.</p>
      <p>– Det har talats om 1 400 miljarder dollar, och ända ned till 1 200 miljarder dollar. Det som styr är framför allt oljepriset. Men alla varningslampor blinkar illrött av hållbarhetsskäl kring bolaget, konstaterar han. Det har hänt så mycket kring bolaget och kring Saudiarabien som påverkar investerarnas köpvilja, förklarar han.</p>
      <p>– Det har varit sabotage mot bolaget. Mordet på den saudiske journalisten <b>Jamal Khashoggi</b> påverkar också. Oljan skeppas ut från Hormuzsundet, vilket är en risk.</p>
      <p>
        <b>New York och London nobbar</b>
      </p>
      <p>Nu säljs 1,5 procent av bolaget. Tidigare har flera olika procenttal varit aktuella, på sikt vill den saudiska staten sälja ut 5 procent av bolaget. Men för att klara det måste bolaget noteras på de riktigt stora börserna.</p>
      <p>– Det har också varit en lång process. Saudi Aramco har sökt notering i London och New York, men det har inte godkänts där. Vi får se om det blir så senare.</p>
      <p>Börsen i Saudiarabien, Tadawul, är ung och liten, och det är frågan om de klarar av att hantera de 1,5 procent av jättebolaget som nu noteras där, förklarar han.</p>
      <p>– Det är ett stort prov för den, säger Joakim Bornold.</p>
    </article>
  </body>
</html>