<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259569/nekres-i-17xroni-kai-i-mitera-tis-poy-eixan-eksafanistei-apo-tin-katerini"/>
    <meta property="og:site_name" content="LiFO"/>
    <meta property="article:published_time" content="2019-11-17T15:29:00+00:00"/>
    <meta property="og:title" content="Κατερίνη: Τραγικός επίλογος για την 17χρονη και την μητέρα της - Νεκρές σε χαράδρα"/>
    <meta property="og:description" content="Τραγικός επίλογος για την 17χρονη και τη μητέρα της στην Κατερίνη"/>
  </head>
  <body>
    <article>
      <h1>Κατερίνη: Τραγικός επίλογος για την 17χρονη και την μητέρα της - Νεκρές σε χαράδρα</h1>
      <h2>Τραγικός επίλογος για την 17χρονη και τη μητέρα της στην Κατερίνη</h2>
      <address><time datetime="2019-11-17T15:29:00+00:00">17 Nov 2019, 15:29</time> by <a rel="author">NEWSROOM</a></address>
      <p>
        <b>Τραγικός είναι ο επίλογος της εξαφάνισης μιας 17χρονης και της μητέρας της από την <a href="https://www.lifo.gr/tags/%CE%9A%CE%B1%CF%84%CE%B5%CF%81%CE%AF%CE%BD%CE%B7">Κατερίνη</a>. καθώς πριν από λίγο εντοπίστηκαν νεκρές.</b>
      </p>
      <p>Μητέρα και κόρη είχαν εξαφανιστεί από την Κατερίνη, από τις 8 Νοεμβρίου, με την έρευνα να εντείνεται τις τελευταίες μέρες, αλλά σήμερα εντοπίστηκαν νεκρές.</p>
      <p>Σύμφωνα με τις πληροφορίες, το αυτοκίνητο στο οποίο επέβαιναν η 17χρονη Μαρία – Ιωάννα Δεληγιάννη και η μητέρα της, εντοπίστηκε σε χαράδρα βάθους 120 μέτρων, στο 27ο χλμ Κατερίνης -Ελασσόνας.</p>
      <figure>
        <img src="https://www.lifo.gr/uploads/image/1568721/xaradra.jpg"/>
        <figcaption>Αστυνομικές δυνάμεις σε σημείο του δρόμου πάνω από τη χαράδρα όπου εντοπίστηκε το όχημα και οι σοροί της 17χρονης και της μητέρας της</figcaption>
      </figure>
      <p>Από τα πρώτα στοιχεία της αστυνομικής έρευνας δεν διαφαίνονται ίχνη εγκληματικής ενέργειας, αλλά ειδοποιήθηκαν να φτάσουν στο σημείο ιατροδικαστής και αστυνομικοί των εγκληματολογικών ερευνών.</p>
      <p>Σύμφωνα με τις πληροφορίες, οι σοροί των δύο γυναικών βρέθηκαν εκτός του οχήματος που ήταν στην χαράδρα. Το μπλε αυτοκίνητο εντοπίστηκε από drone της Αστυνομίας, στα πλαίσια των ερευνών για τον εντοπισμό τους. Χαρακτηριστικό του πόσο δύσβατο είναι το σημείο είναι ότι το drone έφτασε σε βάθος 105 μέτρων και μόνο τότε ήταν ορατό ένα τμήμα του αυτοκινήτου. Σε εξέλιξη είναι επιχείρηση με τη συνδρομή της Πυροσβεστικής για την ανάσυρση των σορών από τη χαράδρα.</p>
      <figure>
        <iframe src="https://www.youtube.com/embed/4AgFinVoNbY" width="560" height="315" data-service="Youtube" scrolling="no"/>
      </figure>
      <p>
        <b>Το χρονικό της εξαφάνισης</b>
      </p>
      <p>Η μαθήτρια Μαρία – Ιωάννα Δεληγιάννη εξαφανίστηκε με ένα τηλεφώνημα της 45χρονης στον σύζυγό της να είναι το τελευταίο σημείο ζωής που έδωσε η μητέρα της. Οκτώ μέρες μετά η γιαγιά της 17χρονης μίλησε στο κεντρικό δελτίο ειδήσεων του Star και περιέγραψε τι είε συμβεί πριν την εξαφάνιση. «Εγώ φεύγω και δεν ξαναγυρίζω. Θα πάω να αυτοκτονήσω, δεν αντέχω» είπε η μητέρα της 17χρονης, όπως ανέφερε η γιαγιά της Μαρίας Ιωάννας.</p>
      <p>«Η γυναίκα δεν είναι καλά, θέλει βοήθεια και συμπαράσταση. Η Μαρία γεννήθηκε μία χαρά. Κατά τον 6ο μήνα διαγνώστηκε με εγκεφαλική αιμορραγία, τετραπληγία» δήλωσε η γιαγιά της.</p>
      <p>Στις 8 Νοεμβρίου, την ημέρα της εξαφάνισης, η Μαρία-Ιωάννα είχε γενέθλια και ετοίμαζε μεγάλο πάρτι στο σπίτι. Μία μέρα νωρίτερα φέρεται να ζητούσε επίμονα από τη μητέρα της να κάνουν βόλτα με το αυτοκίνητο και μετά χάθηκαν τα ίχνη τους. Σύμφωνα με τους γείτονες, η 45χρονη μητέρα ήταν εκνευρισμένη αφού αρχικά το αυτοκίνητό τους παρουσίασε βλάβη. Ύστερα πήρε το κορίτσι για την καθημερινή τους βόλτα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/259470/se-kindyno-mitera-kai-kori-poy-xathikan-stin-katerini-ta-nea-stoixeia-gia-osa-eginan-prin-tin-eksafanisi"/>
      </related>
    </article>
  </body>
</html>