<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/17/compare-iran-gasoline-price-increasing-demonstrations-with-other-countries"/>
    <meta property="og:site_name" content="euronews"/>
    <meta property="article:published_time" content="2019-11-17T15:16:23+00:00"/>
    <meta property="og:title" content="مقایسه قدرت خرید بنزین در ایران و سایرکشورهای درگیر اعتراض‌های خیابانی"/>
    <meta property="og:description" content="قیمت هر لیتر بنزین آزاد در ایران از روز جمعه گذشته(۲۴ آبان) از هزار به ۳ هزار تومان افزایش یافت، اقدامی که موجی از اعتراض‌های خیابانی علیه تصمیم حکومت ایران به راه انداخته است، با توجه به فشار این افزایش ۲۰۰ درصدی بر قدرت خرید خانوارهای ایرانی آیا این اعتراض‌ها غیرطبیعی بوده است؟"/>
  </head>
  <body>
    <article>
      <h1>مقایسه قدرت خرید بنزین در ایران و سایرکشورهای درگیر اعتراض‌های خیابانی</h1>
      <address><time datetime="2019-11-17T15:16:23+00:00">17 Nov 2019, 15:16</time> by <a rel="author">یورونیوز فارسی </a></address>
      <p>قیمت هر لیتر بنزین آزاد در ایران از روز جمعه گذشته (۲۴ آبان) از هزار به ۳ هزار تومان افزایش یافت، اقدامی که موجی از اعتراض‌های خیابانی علیه تصمیم حکومت ایران به راه انداخته است، با توجه به فشار این افزایش ۲۰۰ درصدی بر قدرت خرید خانوارهای ایرانی آیا این اعتراض‌ها غیرطبیعی بوده است؟</p>
      <p>چندی پیش نیز در اکوادور نیز مردم علیه تصمیم دولت مبنی بر افزایش ۱۲۳ درصدی متوسط قیمت حامل‌های انرژی به خیابان‌ها آمدند. اعتراض‌هایی که منجر به کشته شدن ۷ نفر و بازداشت بیش از ۱۳۰۰ نفر شد و در نهایت رئیس جمهوری این کشور ناچار شد، مصوبه دولت را لغو کند.</p>
      <p>اما فشار اقتصادی ناشی از گرانی بنزین در اکوادور و ایران تا چه حد به هم نزدیک بوده است؟</p>
      <p>دو برابر شدن قیمت بنزین در اکوادور قدرت خرید حداقل دستمزد را از ۸۱۱ لیتر فعلی به حدود ۴۰۵ لیتر کاهش می‌داد.</p>
      <p>اما در ایران نرخ رسمی یورو بر پایه دلار چهار هزار و ۲۰۰ تومانی از سوی بانک مرکزی، ۴ هزارو ۶۴۳ تومان اعلام شده است.</p>
      <p>حداقل دستمزد ماهانه سال ۱۳۹۸ که به تصویب شورای عالی کار ایران رسیده یک میلیون و ۵۱۶ هزار و ۸۸۱ تومان است که برابر می‌شود با ۳۲۶ یورو. همچنین بر پایه نرخ رسمی یورو هر لیتر بنزین ۳ هزار تومانی معادل ۶۵ سانتیم یا ۰.۶۵ یورو است.</p>
      <p>بر پایه نرخ آزاد یورو(حدود ۱۳۷۰۰ تومان) نیز حداقل دستمزد ماهانه معادل ۱۱۰ یورو و هر لیتر بنزین ۳ هزار تومانی تقریبا با ۰.۲۲ یورو برابر خواهد بود.</p>
      <p>در نتیجه، پس از گرانی ۲۰۰ درصدی قیمت بنزین، هر ایرانی با حداقل دستمزد ماهانه خود می‌تواند حدود ۵۰۱ لیتر بنزین خریداری کند. این میزان پیش از گرانی بنزین هزار و ۵۵۲ لیتر بود.</p>
      <p>بنابراین افت قدرت خرید بنزین در ایران بیش از اکوادور رخ داده است. اما این قدرت خرید در کشورهای مختلف از جمله آنهایی که به دلایل مختلف طی ماه‌های اخیر درگیر اعتراض‌های خیابانی بوده‌اند، متفاوت است.</p>
      <p>در کشورهایی همچون پاکستان، هنگ‌کنگ و شیلی، عراق و ترکیه قدرت خرید بنزین پایین‌تر از ایران است و در لبنان، اکوادور و الجزایر بالاتر.</p>
      <p>
        <b>بیشتر بخوانید:</b>
        <a href="https://farsi.euronews.com/2019/10/14/ecuador-s-president-strikes-peace-deal-agrees-to-change-fuel-subsidy-cuts">عقب‌نشینی رئیس جمهوری اکوادور در برابر بومیان؛ دستور‌العمل حذف یارانه سوخت لغو شد</a>
      </p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/17/gold-coin-price-dollar-euro-rate-against-rial-iran-open-market">دلار بر روی موج گرانی؛ ۸.۷ درصد رشد قیمت بنزین خنثی شد</a>
        </li>
        <li>
          <a href="https://farsi.euronews.com/2019/11/14/iran-fuel-price-rises">آغاز سهمیه‌بندی و افزایش قیمت بنزین در ایران</a>
        </li>
      </ul>
    </article>
  </body>
</html>