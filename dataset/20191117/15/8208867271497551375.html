<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/18/news/lunedi_di_scadenze_fiscali_per_le_imprese_un_conto_che_sfiora_i_27_miliardi-241268881/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T15:36:00+00:00"/>
    <meta property="og:title" content="Lunedì di scadenze fiscali, per le imprese un conto che sfiora i 27 miliardi"/>
    <meta property="og:description" content="Oltre a questo importo, tutte le imprese dovranno versare i contributi previdenziali dei propri dipendenti ed eventuali collaboratori"/>
  </head>
  <body>
    <article>
      <h1>Lunedì di scadenze fiscali, per le imprese un conto che sfiora i 27 miliardi</h1>
      <h2>Oltre a questo importo, tutte le imprese dovranno versare i contributi previdenziali dei propri dipendenti ed eventuali collaboratori</h2>
      <address>
        <time datetime="2019-11-17T15:36:00+00:00">17 Nov 2019, 15:36</time>
      </address>
      <p><b>MILANO </b>- Per le imprese e il popolo delle partite Iva questo lunedì si merita il titolo di una "giornata campale". Lo ha ricordato nel fine settimana la Cgia di Mestre, che ha messo insieme le scadenze fiscali che cadono in contemporanea: tra il versamento dell'Iva e delle ritenute Irpef dei dipendenti e dei collaboratori per una somma di 26,9 miliardi di euro.<br/><br/>Oltre a questo importo, tutte le imprese dovranno versare i contributi previdenziali dei propri dipendenti ed eventuali collaboratori: gli artigiani, i commercianti e i lavoratori autonomi, inoltre, verseranno all'Inps anche  i propri.<br/><br/>Per quanto riguarda le tasse in particolare circa 15 miliardi di versamenti saranno relativi all' Iva, mentre 11,9 miliardi riguarderanno le ritenute Irpef di dipendenti e collaboratori.<br/><br/>"Verosimilmente - afferma il coordinatore dell'Ufficio studi Paolo Zabeo - lo Stato incasserà in un solo giorno un importo pari alla dimensione economica della prossima manovra di bilancio. Una cifra da far tremare i polsi, anche se è bene ricordare che si tratta di una partita di giro. Le imprese, in qualità di sostituto di imposta, entro lunedì dovranno versare l'Iva incassata nelle settimane precedenti dalla propria clientela e l'Irpef di competenza delle proprie maestranze".</p>
    </article>
  </body>
</html>