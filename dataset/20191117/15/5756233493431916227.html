<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621989/%D9%82%D8%AF%D8%B1%D8%AF%D8%A7%D9%86%DB%8C-%D9%88%D8%A7%D8%B9%D8%B8%DB%8C-%D8%A7%D8%B2-%D8%AD%D9%85%D8%A7%DB%8C%D8%AA-%D8%B1%D9%87%D8%A8%D8%B1%DB%8C-%D8%A7%D8%B2-%D8%AA%D8%B5%D9%85%DB%8C%D9%85-%D8%B3%D8%B1%D8%A7%D9%86-%D9%82%D9%88%D8%A7-%D8%AF%D8%B1-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86%D8%AF%D8%B1%D8%A2%D9%85%D8%AF-%D8%A7%DB%8C%D9%86-%D8%B7%D8%B1%D8%AD-%D8%A8%D9%87-%D8%B7%D8%A8%D9%82%D9%87-%D9%85%D8%AA%D9%88%D8%B3%D8%B7-%D9%88-%DA%A9%D9%85%D8%AA%D8%B1-%D8%A8%D8%B1%D8%AE%D9%88%D8%B1%D8%AF%D8%A7%D8%B1-%D9%85%DB%8C%E2%80%8C%D8%B1%D8%B3%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T15:25:00+00:00"/>
    <meta property="og:title" content="قدردانی واعظی از حمایت رهبری از تصمیم سران قوا در اصلاح قیمت بنزین/درآمد این طرح به طبقه متوسط و کمتر برخوردار می‌رسد"/>
    <meta property="og:description" content="رئیس دفتر رئیس جمهوری با تقدیر از حمایت صبح امروز رهبر انقلاب اسلامی از تصمیم سران قوا در اصلاح قیمت بنزین گفت: حمایت ارزشمند مقام معظم رهبری نشان می‌دهد شجاعت و تدبیر در زمان تصمیم‌گیری برای انجام جراحی‌های اقتصادی با هدف حمایت از معیشت مردم و بهبود شرایط اقتصادی کشور یکی از مطالبات رهبر انقلاب است."/>
  </head>
  <body>
    <article>
      <h1>قدردانی واعظی از حمایت رهبری از تصمیم سران قوا در اصلاح قیمت بنزین/درآمد این طرح به طبقه متوسط و کمتر برخوردار می‌رسد</h1>
      <h2>حمایت رهبری راه بهانه‌جویی برای اصلاح قیمت بنزین را بست</h2>
      <address>
        <time datetime="2019-11-17T15:25:00+00:00">17 Nov 2019, 15:25</time>
      </address>
      <p>
        <i>رئیس دفتر رئیس جمهوری با تقدیر از حمایت صبح امروز رهبر انقلاب اسلامی از تصمیم سران قوا در اصلاح قیمت بنزین گفت: حمایت ارزشمند مقام معظم رهبری نشان می‌دهد شجاعت و تدبیر در زمان تصمیم‌گیری برای انجام جراحی‌های اقتصادی با هدف حمایت از معیشت مردم و بهبود شرایط اقتصادی کشور یکی از مطالبات رهبر انقلاب است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمود واعظی با بیان اینکه "هدف اصلی این طرح کمک معیشتی به طبقه متوسط و کمتر برخوردار می‌باشد"، اظهارداشت:دولت از سال گذشته همواره به دنبال منابع مورد نیاز برای کمک معیشتی به حدود 60 میلیون نفر می‌باشد که با اصلاح قیمت بنزین همه درآمدها میان آنها توزیع می‌شود. حدود نیمی از خانوارهای کشور خودرو ندارند و با این طرح بیشتر از درآمد بنزین بهره خواهند برد.</p>
      <p>رئیس دفتر رئیس جمهوری همچنین تاکید کرد: اکنون راه بهانه جویی و ایرادگیری و مانع گذاری در راه دولت که مجری این تصمیم بزرگ اقتصادی است بسته شده و امیدواریم همه مسئولین و صاحبنظران با همدلی و وحدت بتوانیم به خوبی این طرح را اجرا کنیم.</p>
      <p>واعظی همچنین با اشاره به بیانات رهبر انقلاب درباره قیمت دیگر کالاها، تاکید کرد: دولت قطعا این موضوع را در نظر دارد و تلاش خواهد کرد با نظارت و مدیریت بازار، اجازه برخی سودجویی‌ها و گرانی دیگر کالاها را ندهد و با حمایت‌های معیشتی، نگرانی‌های مردم را برطرف کند.</p>
      <p>رییس دفتر رییس جمهور با اشاره به اعتراضات مردم در برخی شهرها افزود: دولت همواره تاکید کرده اعتراض امری عادی و از حقوق مسلم مردم و شهروندان است و همه ما می بایست در کنار مردم و شنونده نظرات و مطالبات آنها باشیم.</p>
    </article>
  </body>
</html>