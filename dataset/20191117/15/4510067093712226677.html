<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-13-35/inuman-un-urs-ranit-grav-intr-un-accident-de-masina-a-fost-lasat-de-autoritati-sa-agonizeze-18-ore-pe-marginea-drumului-152853.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-17T15:38:00+00:00"/>
    <meta property="og:title" content="Inuman! Un urs rănit grav într-un accident de mașină a fost lăsat de autorități să agonizeze 18 ore pe marginea drumului! (VIDEO)"/>
    <meta property="og:description" content="Scene revoltătoare între Praid și Sovata, unde un urs rănit grav într-un accident de o mașină sâmbătă seară a agonizat pe marginea drumului timp de 18 ore, fără ca autoritățile să ia o decizie. Până la urmă, animalul a fost împușcat de vânători, pentru a-i curma suferința."/>
  </head>
  <body>
    <article>
      <h1>Inuman! Un urs rănit grav într-un accident de mașină a fost lăsat de autorități să agonizeze 18 ore pe marginea drumului! (VIDEO)</h1>
      <address>
        <time datetime="2019-11-17T15:38:00+00:00">17 Nov 2019, 15:38</time>
      </address>
      <figure>
        <img src="https://www.ebihoreanul.ro/modules/news/files/urs-agonizand-ro24-2.jpg"/>
        <figcaption>sursa foto: România24.ro</figcaption>
      </figure>
      <p>Scene revoltătoare între Praid și Sovata, unde un urs rănit grav într-un accident de o mașină a agonizat pe marginea drumului timp de 18 ore, fără ca autoritățile să ia o decizie. Până la urmă, animalul a fost împușcat de vânători, pentru a-i curma suferința.</p>
      <p>Ursul fusese lovit sâmbătă seară, pe DN 13A, la ieşirea din Praid, de un autoturism în care se aflau trei persoane, un minor aflat în maşină suferind un atac de panică.</p>
      <p>"În urma impactului, atât ursul, cât şi autoturismul au părăsit partea carosabilă. Din accident nu au rezultat victime omeneşti, însă ursul a fost grav rănit, se pare că are membrele fracturate", a explicat potrivit HotNews.ro purtătorul de cuvânt al Inspectoratului de Poliţie Judeţean (IPJ) Harghita, Gheorghe Filip.</p>
      <p>Situația a fost gestionată foarte prost de autorități care, în loc să intervină, au lăsat animalul să sufere. Circulaţia pe DN 13A, între Praid şi Sovata, a fost restricţionată inclusiv în prima parte a zilei de duminică, după ce ursul rănit sâmbătă seara într-un accident s-a târât pe carosabil.</p>
      <p>Ore în șir, autoritățile nu au fost în stare să ia o decizie în caz! Situația a făcut înconjurul rețelelor de socializare, oamenii fiind revoltați.</p>
      <p>”Țara în care ne uităm la un animal în chinuri pe marginea unui drum european de aproape 12 ore, pentru că cineva probabil nu răspunde la telefon”, a acuzat un utilizator Facebook care a distribuit imaginile.</p>
      <figure>
        <img src="https://www.ebihoreanul.ro/user_files/urs-agonizand-facebook.jpg"/>
      </figure>
      <p>Abia duminică la prânz, un veterinar a tranchilizat animalul. Inițial, autoritățile spuneau că după ce tranchilizantul își va face efectul, ursul va fi ridicat. Până la urmă, însă, animalul a fost împușcat, pentru că avea mult prea multe răni grave.</p>
      <p>La ora 13.25, reprezentanții IPJ Harghita au declarat HotNews, că ursul a fost, în cele din urmă, împușcat de vânători, pentru a-i curma suferința.</p>
      <p>„Reprezentanții Asociației Milioane de Priteni Zărnești, care au grijă de animale în Sanctuarul de Urși, spun că rănile animalului era prea grave și avea prea multe fracturi. Operațiunea de tranchilizare s-a desfășurat cu ajutorul unui doctor din partea Colegiului Medicilor Veterinari. Cadavrul animalului a fost ridicat de pe drum, iar circulația rutieră a revenit la normal”, arată sursa citată.</p>
      <p>Ministrul Mediului, Costel Alexe, a criticat situația, arătând că felul în care a fost tratat acest urs rănit a fost complet inuman.</p>
      <p>„Din păcate suntem într-o situație regretabilă și trebuie să recunoaștem, cu adevărat tristă. Această situație se încadrează în prevederile unei hotărâri de Guvern din 2010, 323, pe răniri, capturi și ucideri accidentale, iar aici legislația este foarte clară. Atribuția de intervenție trebuia să fie a Jandarmeriei și a medicilor veterinari arondați DSV. Pe această situație, noi, Ministerul Mediului nu ar fi trebuit să dăm ordinul de recoltare. Și cu toate acestea, am sunat la Minister, am trimis directorii astăzi în Ministerul Mediului să putem rezolva această problemă regretabilă. E inuman, vă spun sincer, să lași un animal să agonizeze atât timp cât nimic în lege nu te-a împiedicat să intervii”, a spus Costel Alexe.</p>
      <figure>
        <iframe src="https://www.youtube.com/embed/jr1qgofahrs" width="460" height="360" data-service="Youtube" scrolling="no"/>
      </figure>
      <hr/>
      <p>
        <a href="https://www.ebihoreanul.ro/ebh/display_video/152853">Descarcă fişiere video!</a>
      </p>
    </article>
  </body>
</html>