<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/17/bagaglio-mano-regole-liquidi-aeroporto-roma-milano/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-17T15:54:56+00:00"/>
    <meta property="og:title" content="Rivoluzione in aereo: liquidi in valigia e check in facciale"/>
    <meta property="og:description" content="In arrivo una rivoluzione negli aeroporti di Roma e Milano: cambieranno le regole sui liquidi nel bagaglio a mano, al via il riconoscimento facciale"/>
  </head>
  <body>
    <article>
      <h1>Rivoluzione in aereo: liquidi in valigia e check in facciale</h1>
      <address><time datetime="2019-11-17T15:54:56+00:00">17 Nov 2019, 15:54</time> by <a rel="author">Cinzia Zadro</a></address>
      <figure>
        <img src="https://www.viagginews.com/wp-content/uploads/2019/11/iStock-490721758-min.jpg"/>
      </figure>
      <p>
        <b>Novità rivoluzionaria in vista negli aeroporti di Roma e Milano per quello che riguarda la sicurezza, le regole sui liquidi in valigia e l’imbarco</b>
      </p>
      <p>Quando si viaggia in aereo bisogna preoccuparsi di quello che si mette in valigia ed è necessario ricordarsi i <b>documenti e la carta d’imbarco</b>. Ma ben presto la tecnologia rivoluzionerà tutto ciò togliendoci pensieri e rendendo facile e veloce imbarcarsi sul proprio volo. All’<b>aeroporto di Roma Fiumicino</b> e negli scali milanesi di <b>Linate e Malpensa</b> entro il 2020, grazie a delle importantissime tecnologie, potremmo fare a meno di preoccuparci delle regole sui<b> liquidi in valigia e dei documenti</b>.</p>
      <p>Chi partirà nei prossimi mesi da questi aeroporti potrà sperimentare un <b>nuovo modo di volare</b> che saprà un po’ di ritorno al passato, ovvero a prima dell’11 settembre 2001, ma anche di futuro grazie a delle innovazioni che garantiranno la sicurezza. Non sarà più necessario quindi mettere i liquidi nella busta trasparente e rispettare il limite di 100 ml (<a href="https://www.viagginews.com/2018/07/12/bagaglio-a-mano-cosa-portare-liquidi-aereo-regole/">qui le attuali regole su cosa si può portare e cosa no)</a>.</p>
      <h3>Aeroporto di Fiumicino: check-in facciale e regole sui liquidi in valigia</h3>
      <p>Una delle più grandi novità all’aeroporto romano Leonardo da Vinci di Fiumicino e che prenderà il via da<b> fine novembre 2019</b> sarà il <b>riconoscimento facciale</b>. Niente più carte d’identità, passaporto o carta d’imbarco. Basterà la nostra faccia (che non c’è rischio di dimenticarsela!). Il sistema di controllo sarà infatti totalmente affidato alla biometria e per il futuro l’obiettivo è proprio quello di registrare i parametri facciali dei passeggeri e registrarli almeno per un anno.</p>
      <p>Intanto comunque si parte da Roma con questa fase sperimentale in cui il passeggero si dovrà recare in aeroporto con il proprio passaporto, andare in una speciale <b>macchina fai-da-te</b> dove registrare il proprio documento e il proprio volto. Al momento a fine novembre questo sistema sarà provato solo con la <b>compagnia KLM e solo per la destinazione Amsterdam.</b></p>
      <p>Nel 2020 fra febbraio e marzo arriveranno al Leonardo da Vinci nuovi <b>scanner per il controllo dei bagaglio a mano</b> in grado di identificare anche minime quantità di esplosivo. Questi macchinari più sofisticati permetteranno di <b>lasciare in valigia i liquidi, il pc, tablet</b> o altro device, senza la necessità di tirarli fuori dal trolley. Non sarà infatti necessario sottoporli al controllo degli addetti, come avviene ora.</p>
      <h3>Aeroporti di Milano: liquidi in valigia senza limiti</h3>
      <p>Come a Roma anche a Milano la <b>tecnologia</b> cambierà faccia agli aeroporti di Malpensa e Linate rendendo più veloce l’imbarco garantendo una sicurezza ancora maggiore. Ciò significherà che non ci saranno più <b>restrizioni sul quantitativo di liquidi</b> che si potranno trasportare. E non sarà necessario sottoporre al controllo degli addetti il proprio pc o tablet. Questo sarà possibile grazie a <b>nuove macchine per il controllo dei bagagli</b> che saranno come della TAC in grado quindi di vedere davvero tutto.</p>
      <p>Questa nuova tecnologia arriverà a Linate prima dell’<b>estate 2020</b> e a Malpensa prima della fine dell’anno 2020. Come a Roma poi arriverà il <b>riconoscimento facciale:</b> ci saranno dei chioschi dove registrare i propri dati biometrici assieme al proprio documento. I dati resteranno in memoria per un anno agevolando così i futuri voli senza bisogno di carte d’imbarco.</p>
      <p>Inoltre per velocizzare ulteriormente l’imbarco al Terminal 2 di Malpensa saranno installati dei <b>self bag drop. </b>I passeggeri dopo aver effettuato il check-in on line provvederanno autonomamente a pesare, apporre l’etichetta e all’invio in stiva del proprio bagaglio. Inoltre sul proprio smartphone si potrà scaricare l’<b>app Sea Milan Airports</b> che darà indicazioni su come raggiungere il gate e altre informazioni utili per agevolare e rendere più rapido l’imbarco.</p>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/17/mercatini-natale-2019-lazise-date-orari/"/>
        <a href="https://www.viagginews.com/2019/11/15/candelara-mercatino-natale-illuminato-candele/"/>
        <a href="https://www.viagginews.com/2019/11/12/vacanze-natale-2019-scuola-date/"/>
      </related>
    </article>
  </body>
</html>