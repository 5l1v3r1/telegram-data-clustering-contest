<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%ad%cf%83%ce%b1-%cf%83%cf%84%ce%b1-%cf%87%cf%81%ce%ad%ce%b7-%ce%bf-%ce%bb%cf%85%ce%ba%ce%bf%cf%85%cf%81%ce%ad%ce%b6%ce%bf%cf%82-%cf%84%cf%81%ce%ac%cf%80%ce%b5%ce%b6%ce%b1-%ce%b2.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T15:10:39+00:00"/>
    <meta property="og:title" content="Μέσα στα χρέη ο Λυκουρέζος – Τράπεζα βγάζει «στο σφυρί» το δικηγορικό του γραφείο"/>
    <meta property="og:description" content="Αντιμέτωπος με πλειστηριασμούς, χρέη και μία ανάκριση που βρίσκεται σε εξέλιξη, είναι ο ποινικολόγος και πρώην βουλευτής της ΝΔ, Αλεξ. Λυκουρέζος, ο οποίος εκτός από την εμπλοκή του στην υπόθεση της «μαφίας των φυλακών», θα πρέπει να χειριστεί και τις υπέρογκες οικονομικές οφειλές, μεταδίδει το News247."/>
  </head>
  <body>
    <article>
      <h1>Μέσα στα χρέη ο Λυκουρέζος – Τράπεζα βγάζει «στο σφυρί» το δικηγορικό του γραφείο</h1>
      <address>
        <time datetime="2019-11-17T15:10:39+00:00">17 Nov 2019, 15:10</time>
      </address>
      <p>
        <b>Αντιμέτωπος με πλειστηριασμούς, χρέη και μία ανάκριση που βρίσκεται σε εξέλιξη, είναι ο ποινικολόγος και πρώην βουλευτής της ΝΔ, Αλεξ. Λυκουρέζος, ο οποίος εκτός από την εμπλοκή του στην υπόθεση της «μαφίας των φυλακών», θα πρέπει να χειριστεί και τις υπέρογκες οικονομικές οφειλές, <a href="https://www.news247.gr/koinonia/sto-sfyri-to-dikigoriko-grafeio-lykoyrezoy.7533737.html">μεταδίδει το News247</a>.</b>
      </p>
      <p>Μετά τους πρώην επτά υπαλλήλους του, που διεκδικούν δεδουλευμένα δύο μηνών και αποζημιώσεις, ακόμη ένας πιστωτής του «χτύπησε» την πόρτα του Αλεξ. Λυκουρέζου.</p>
      <p>Αυτή τη φορά πρόκειται για τράπεζα, η οποία στις 15 Ιανουαρίου βγάζει στο σφυρί το ίδιο το δικηγορικό γραφείο του ποινικολόγου για οφειλή ύψους 100.000 ευρώ.</p>
      <p>Το ιστορικό γραφείο που θα έχει τιμή εκκίνησης τα 441.000 ευρώ, είναι συνολικής επιφάνειας 213 τ.μ.</p>
      <p>Σύμφωνα με τα σχετικά έγγραφα, πρόκειται για μια αυτοτελής και ανεξάρτητη οριζόντια ιδιοκτησία πάνω από το ισόγειο σε πολυκατοικία σε κεντρικότατο σημείο της Αθήνας, που είναι κτισμένης επί οικοπέδου εκτάσεως 505,44 τμ.</p>
      <h3>Τα χρέη προς το Δημόσιο</h3>
      <p>Πάντως, δεν είναι η πρώτη φορά που το επίμαχο ακίνητο βγαίνει σε πλειστηριασμό.</p>
      <p>Το ίδιο είχε συμβεί τον περασμένο μήνα, ωστόσο η διαδικασία ανεστάλη προσωρινά προκειμένου να διευθετηθεί η οφειλή.</p>
      <p>Φαίνεται όμως, ότι κάτι τέτοιο δεν είναι τόσο εύκολο, αν αναλογιστεί κανείς ότι οι οφειλές του γνωστού ποινικολόγου δεν σταματούν εδώ.</p>
      <p>Πρόσφατα, εισήχθη στο Τριμελές Εφετείο Πλημμελημμάτων δικογραφία που έχει σχηματιστεί σε βάρος του για χρέη προς το δημόσιο.</p>
      <p>Όπως έγινε γνωστό κατά τη διαδικασία, η οφειλή συνολικού ύψους 580.000 ευρώ, έχει μπει σε ρύθμιση η οποία και τηρείται.</p>
      <p>Σύμφωνα με το συνήγορο υπεράσπισης του πρώην βουλευτή, ένα μέρος των χρημάτων άνω των 100.000 ευρώ έχει ήδη εξοφληθεί, με αποτέλεσμα το δικαστήριο να προχωρήσει στην αναστολή της ποινικής δίωξης σε βάρος του Αλεξ. Λυκουρέζου, λόγω της επίμαχης ρύθμισης.</p>
      <p>Υπενθυμίζεται ότι μετά την σύλληψή του για την υπόθεση της «μαφίας των φυλακών», για την οποία αφέθηκε ελεύθερος ύστερα από μία μακρά απολογία, ο Αλεξ. Λυκουρέζος βρέθηκε αντιμέτωπος και με επτά στελέχη του δικηγορικού του γραφείου που προσέφυγαν στην ελληνική Δικαιοσύνη, διεκδικώντας δεδουλευμένα δύο μηνών και αποζημιώσεις ενώπιον του Μονομελούς Πρωτοδικείου (διαδικασια ασφαλιστικών μέτρων).</p>
      <p>«Είναι στις άμεσες προθέσεις και προτεραιότητές του να καταβάλει τα χρήματα» υποστήριξε ο πληρεξούσιος δικηγόρος του, με την πλευρά των εργαζομένων να αναφέρει ότι η απαίτηση έχει συνομολογηθεί, ωστόσο στερείται περιουσιακών στοιχείων.</p>
      <p>«Έχει μόνο το γραφείο του, αλλά και αυτό βγαίνει σε πλειστηριασμό από τράπεζα» είχε επισημανθεί κατά τη διαδικασία.</p>
    </article>
  </body>
</html>