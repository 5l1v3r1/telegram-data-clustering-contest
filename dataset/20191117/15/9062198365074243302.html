<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376714/dipsiz-goldeki-kaziyi-devlet-seyretmis"/>
    <meta property="og:site_name" content="Milli Gazete"/>
    <meta property="article:published_time" content="2019-11-17T15:51:00+00:00"/>
    <meta property="og:title" content="Dipsiz Göl'deki kazıyı devlet seyretmiş"/>
    <meta property="og:description" content="Gümüşhane’deki 12 bin yıllık Dipsiz Göl’ü, Roma lejyonunun definesini aramak için kurutan iki iş insanının kimliği ortaya çıktı."/>
  </head>
  <body>
    <article>
      <h1>Dipsiz Göl'deki kazıyı devlet seyretmiş</h1>
      <h2>Gümüşhane’deki 12 bin yıllık Dipsiz Göl’ü, Roma lejyonunun definesini aramak için kurutan iki iş insanının kimliği ortaya çıktı.</h2>
      <address>
        <time datetime="2019-11-17T15:51:00+00:00">17 Nov 2019, 15:51</time>
      </address>
      <p>Gümüşhane'de merkeze bağlı Dumanlı köyü sınırlarındaki Taşköprü Yaylası'nda bulunan, kaynağı ve akarı olmayan Dipsiz Göl'de, yasal izinle kazı yapıldığı anlaşıldı. Kazının tamamlanmasının ardından ekipler alandan ayrıldı. Valiliğin, göl alanının eski haline getirildiğini açıkladığı Dipsiz Göl alanının toprakla doldurularak, kapatıldığı görülmüştü.</p>
      <p>Hürriyet’ten Musa Kesler'in haberine göre izinleri alıp kazıları yapanlar Fatih Sözen ile Ahmet Canbakkal. Sözen ve Canbakkal göldeki kazıyı, resmi heyet huzurunda yaptı.</p>
      <p>Biri inşaat, diğeri hafriyat sektöründe çalışan sözen ve Canbakkal Trabzon'da faaliyet gösteriyor. Dosyadaki kayıtlardan numarasına ulaşılan Fatih Sözen, kendisinin Alanya’da inşaat işleri yaptığını söyleyerek “Ben o iş adamı değilim. Sadece isim benzerliği” iddiasında bulundu.</p>
      <p>Kazı yapılırken ilgili kanun gereği kazıya üç kişiden oluşan resmi bir heyetin de eşlik ettiği ortaya çıktı. Resmi heyet önünde yapılan kazı sonucunda herhangi bir 'define' bulunamadığı kayda geçirildi. Gümüşhane Valisi Kâmuran Taşbilek, bakanlığın başlattığı soruşturmanın devam ettiğini, Gümüşhane Üniversitesi’nden uzmanların da gölü ve çevresini incelemeye aldıklarını söyledi. Taşbilek, valilik ekiplerinin üniversiteden uzmanlarla birlikte gölü rehabilite etmek için yoğun bir çalışma yürüttüklerini de söyledi.</p>
      <figure>
        <img src="https://www.milligazete.com.tr/sites/71/uploads/2019/11/17/large/dipsizgol-1573995537.jpg?r=e1d371bf5cd5e90975edb66bef9cb192"/>
      </figure>
    </article>
  </body>
</html>