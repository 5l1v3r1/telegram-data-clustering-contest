<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/cehija-uz-protestu-fona-piemin-samta-revolucijas-30-gadadienu.a338728/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-17T15:58:00+00:00"/>
    <meta property="og:title" content="Čehijā uz protestu fona piemin Samta revolūcijas 30. gadadienu"/>
    <meta property="og:description" content="Čehijā svētdien, 17.novembrī, tiek atzīmēta Samta revolūcijas 30. gadadiena. Galvaspilsētā Prāgā ieradušies trīs pārējo Višegradas grupas valstu un Vācijas politiskie līderi. Atceres pasākumi organizēti pēc tam, kad Prāgā notika plaši iedzīvotāju protesti, kuros tika pieprasīta premjerministra Andreja Babiša demisija.    "/>
  </head>
  <body>
    <article>
      <h1>Čehijā uz protestu fona piemin Samta revolūcijas 30. gadadienu</h1>
      <address><time datetime="2019-11-17T15:58:00+00:00">17 Nov 2019, 15:58</time> by <a rel="author" href="https://www.lsm.lv/autors/toms-pastors/" target="_blank">Toms Pastors</a></address>
      <p>
        <b>Čehijā svētdien, 17.novembrī, tiek atzīmēta Samta revolūcijas 30. gadadiena. Galvaspilsētā Prāgā ieradušies trīs pārējo Višegradas grupas valstu un Vācijas politiskie līderi. Atceres pasākumi organizēti pēc tam, kad Prāgā notika plaši <a href="https://www.lsm.lv/raksts/zinas/arzemes/cehija-proteste-pret-valdibu.a338685/">iedzīvotāju protesti</a>, kuros tika pieprasīta premjerministra Andreja Babiša demisija.    </b>
      </p>
      <p>Tieši pirms 30. gadiem šajā dienā Prāgas centrā milicija izdzenāja cilvēkus, kas bija izgājuši ielās Starptautiskajā studentu dienā, lai protestētu pret Čehoslovākijas Komunistisko partiju un pieminētu Prāgas pavasara apspiešanas upurus. Tomēr demokrātiskos pārmaiņu procesus ar milicijas stekiem apstādināt neizdevās.</p>
      <p>Protesta akcija aizsāka demonstrāciju virkni, kas noslēdzās ar komunistiskās valdības gāšanu.</p>
      <p>Svētdien Čehijas valdošie politiķi Samta revolūcijas 30. gadadienu atzīmēja Prāgas Nacionālajā muzejā, kur bija ieradušies arī kaimiņvalstu – pārējo trīs Višegradas valstu premjerministri, kā arī Vācijas bundestāga spīkers.</p>
      <p>Tomēr citkārt mierīgo revolūcijas gadadienas atceri apaļajā gadadienā aizēnojuši sestdien notikušie plašie protesti.</p>
      <p>Tajos pēc dažādām ziņām Prāgas ielās izgāja 200 līdz 300 tūkstoši cilvēku, lai pieprasītu premjerministra Andreja Babiša un tieslietu ministres Marijas Benesovas demisiju. Tā bija viena no vairākām protesta akcijām, kas organizēta pēc tam, kad premjerministra ģimenes uzņēmums tika apsūdzēts krāpniecībā ar Eiropas Savienības reģionālās attīstības fondiem.</p>
      <p>Lai gan ģenerālprokuratūra šīs apsūdzības pašlaik ir atcēlusi, demonstranti uzskata, ka to premjers panāca, pretlikumīgi ietekmējot tiesu varu.</p>
      <p>“Mēs pirmkārt un galvenokārt vēlamies, lai tiktu cienīti demokrātiskie likumi un institūcijas. Mēs vēlamies politiķus, kuri nemelo, nezog, necenšas mūs iebaidīt un neatrodas interešu konfliktā,” medijiem pauda kustības “Miljons mirkļu” līderis Mikulašs Minars.</p>
      <p>Tikmēr pats premjems visas apsūdzības noliedz un pauž sašutumu par opozīcijas atbalstītāju lēmumu sarīkot protestus tieši Samta revolūcijas gadadienas priekšvakarā.</p>
      <p>“Protams, ka demokrātija ir jāstiprina un mums ir demokrātija. Nesaprotu, kāpēc kāds grib teikt, ka tā ir apdraudēta. Vai tam ir kādi reāli piemēri? Es tādus nezinu. Mums ir brīvas vēlēšanas, un es tādās tiku ievēlēts parlamentā, kurš izveidoja valdību. Tātad mēs to gribējām, vai ne?” pauda Babišs.</p>
      <p>Neraugoties uz skandāliem un protestiem, Babišs, kurš kādreiz bija Čehijas bagātākais cilvēks un tagad ir otrs bagātākais, joprojām ir viens no populārākajiem Čehijas politiķiem.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/gruzija-tukstosiem-protestetaju-pieprasa-pirmstermina-velesanas.a338748/"/>
        <a href="https://www.lsm.lv/raksts/zinas/arzemes/cehija-proteste-pret-valdibu.a338685/"/>
        <a href="https://www.lsm.lv/raksts/zinas/arzemes/protestetaji-honkonga-universitates-parvers-cietoksnos.a338647/"/>
        <a href="https://www.lsm.lv/raksts/zinas/arzemes/francija-ar-protesta-akcijam-atzime-dzelteno-vestu-gadadienu.a338596/"/>
        <a href="https://www.lsm.lv/raksts/zinas/arzemes/honkonga-pastiprinas-vardarbigi-protesti.a338328/"/>
        <a href="https://www.lsm.lv/raksts/zinas/latvija/pret-alkohola-akcizes-palielinasanu-pie-saeimas-protesteja-ap-40-cilveku.a338300/"/>
        <a href="https://www.lsm.lv/raksts/zinas/arzemes/honkonga-protestos-jauns-vardarbibas-uzliesmojums.a338056/"/>
        <a href="https://www.lsm.lv/raksts/zinas/latvija/jelgavnieki-informeti-par-mediku-protesta-akciju-un-to-atbalsta.a337667/"/>
      </related>
    </article>
  </body>
</html>