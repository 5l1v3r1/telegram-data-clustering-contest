<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89860"/>
    <meta property="og:site_name" content="Denník politika"/>
    <meta property="article:published_time" content="2019-11-17T15:35:21+00:00"/>
    <meta property="og:title" content="Ministerstvo spravodlivosti preveruje rozsudky, sú medzi nimi spisy Jankovskej, Sklenku a Pažúra"/>
    <meta property="og:description" content="17.11.2019 (Webnoviny.sk) – Ministerstvo spravodlivosti nepreveruje iba spisy sudkyne Zuzany Maruniakovej. Kontrole sa nevyhli ani rozsudky bývalej štátnej tajomníčky ministerstva Moniky Jankovskej, sudcu Vladimíra Sklenku a tiež Adriána Pažúra. Pre agentúru SITA to uviedol tlačový odbor ministerstva, ktorý tiež doplnil, že analytici kontrolujú desiatky súdnych rozhodnutí. Ministerstvo začalo preverovať súdne rozhodnutia po tom, ako boli medializované informácie o komunikácii Mariana K., v ktorej si údajne písal s viacerými sudcami a sudkyňami."/>
  </head>
  <body>
    <article>
      <h1>Ministerstvo spravodlivosti preveruje rozsudky, sú medzi nimi spisy Jankovskej, Sklenku a Pažúra</h1>
      <address><time datetime="2019-11-17T15:35:21+00:00">17 Nov 2019, 15:35</time> by <a rel="author">Webnoviny</a></address>
      <p>17.11.2019 (Webnoviny.sk) – Ministerstvo spravodlivosti nepreveruje iba spisy sudkyne Zuzany Maruniakovej. Kontrole sa nevyhli ani rozsudky bývalej štátnej tajomníčky ministerstva Moniky Jankovskej, sudcu Vladimíra Sklenku a tiež Adriána Pažúra. Pre agentúru SITA to uviedol tlačový odbor ministerstva, ktorý tiež doplnil, že analytici kontrolujú desiatky súdnych rozhodnutí. Ministerstvo začalo preverovať súdne rozhodnutia po tom, ako boli medializované informácie o komunikácii Mariana K., v ktorej si údajne písal s viacerými sudcami a sudkyňami.</p>
      <p>V súvislosti s komunikáciou už odstúpili zo svojich postov viacerí sudcovia. Po odchode predsedu Okresného súdu Bratislava III Davida Lindtnera odišla z justície aj sudkyňa Miriam Repáková. V súčasnosti má okrem bývalej štátnej tajomníčky Moniky Jankovskej dočasne pozastavený výkon funkcie aj spomínaný Vladimír Sklenka. Prípady preveruje aj Súdna rada SR. Okrem samotnej komunikácie preveruje komisia aj majetkové pomery dotknutých sudcov a sudkýň.</p>
      <p>Z postu člena súdnej rady odstúpil advokát Michal Mišík, ktorý právne zastupuje jednu z podozrivých sudkýň Maruniakovú. Tá rozhodovala civilný proces o jednej z miliónových zmeniek televízie Markíza. V spise našlo nezrovnalosti aj ministerstvo spravodlivosti.</p>
      <p>S rozsiahlymi podozreniami bojujú momentálne viaceré právnické odvetvia. Vlastné rady preveruje aj Slovenská advokátska komora (SAK). Pomocou aplikácie Threema s Marianom K. totiž údajne komunikovalo viacero advokátov.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a><br/>Zdroj: Webnoviny.sk – <a href="https://www.webnoviny.sk/ministerstvo-spravodlivosti-preveruje-rozsudky-su-medzi-nimi-spisy-jankovskej-sklenku-a-pazura/"><u>Ministerstvo spravodlivosti preveruje rozsudky, sú medzi nimi spisy Jankovskej, Sklenku a Pažúra</u></a> © SITA Všetky práva vyhradené.</p>
    </article>
  </body>
</html>