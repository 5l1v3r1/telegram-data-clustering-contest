<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742155"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T15:15:00+00:00"/>
    <meta property="og:title" content="รวบบริษัทเทรดเงินกำมะลอ หลอกลงทุนสูญกว่าพันล้าน"/>
    <meta property="og:description" content="กองปราบบุกรวบแม่ข่ายบริษัทเทรดเงินกำมะลอ หลอกระดมทุนข้ามชาติทั่วโลก พบเสียหายมูลค่ากว่า 1 พันล้านบาท"/>
  </head>
  <body>
    <article>
      <h1>รวบบริษัทเทรดเงินกำมะลอ หลอกลงทุนสูญกว่าพันล้าน</h1>
      <address>
        <time datetime="2019-11-17T15:15:00+00:00">17 Nov 2019, 15:15</time>
      </address>
      <p>
        <b>กองปราบบุกรวบแม่ข่ายบริษัทเทรดเงินกำมะลอ หลอกระดมทุนข้ามชาติทั่วโลก พบเสียหายมูลค่ากว่า 1 พันล้านบาท</b>
      </p>
      <p>เมื่อวันที่ 17 พ.ย. ที่ กองบังคับการปราบปราม (บก.ป.) พล.ต.ต.จิรภพ ภูริเดช ผบก.ป. สั่งการ พ.ต.อ.อรุณ วชิรศรีสุกัญยา ผกก.2 บก.ป. พ.ต.ท.ปกษณ์เกียรติ พงษ์ธนนิกร สว.กก.2 บก.ป. นำกำลังจับกุม นางบุญญาดา รภัสรุจินัน หรือ รักต์กันท์ เอี่ยมลออ หรือ ก้อ อายุ 58 ปี ข้อหาร่วมกันกระทำความผิดฐานมีส่วนร่วมในองค์กรข้ามชาติ,ร่วมกันกู้ยืมเงินที่เป็นการฉ้อโกงประชาชน และร่วมกันฉ้อโกงประชาชน โดยสามารถจับกุมได้ที่บริเวณลานจอดรถวงเวียนต้นโพธิ์ ในเขตเทศบาล ต.ในเมือง อ.เมือง จ.กำแพงเพชร<br/><br/>สืบเนื่องจากเมื่อปลายปี 2559 ได้มีผู้เสียหายหลายรายมายื่นหนังสือร้องเรียนมายังกรมสอบสวนคดีพิเศษ เพื่อร้องเรียน กรณี บริษัท อีเกิ้ลเกทส์ กรุ๊ป จำกัด กับพวก หลอกลวงให้ร่วมลงทุนในธุรกิจเทรดดัชนี (Index Trading) และต่อมา บริษัทได้ปิดตัวหนีไปเป็นเหตุให้มีผู้เสียหายหลงเชื่อและร่วมลงทุนเป็นจำนวนมาก กรมสอบสวนคดีพิเศษ ได้ดำเนินการสืบสวนกรณีดังกล่าวมาอย่างต่อเนื่อง จนกระทั่งพบพยานหลักฐานว่า บริษัท อีเกิ้ลเกทส์ กรุ๊ป จำกัด กับพวก 35 ราย ไม่ได้ประกอบธุรกิจจริงตามที่ได้กล่าวอ้างกับผู้เสียหาย และการกระทำเข้าข่ายเป็นความผิดฐาน มีส่วนร่วมในองค์กรอาชญากรรมข้ามชาติ และความผิดฐาน ร่วมกันกู้ยืมเงินอันเป็นการฉ้อโกงประชาชน และความผิดอื่นที่เกี่ยวข้อง เนื่องจากมีการหลอกลวงระดมทุนจากผู้เสียหายหลายประเทศ มูลค่าความเสียหายโดยรวมกว่า 1 พันล้านบาท ซึ่งเฉพาะเพียงแค่ประเทศไทยมีผู้เสียหายจำนวนประมาณ 2-3 ร้อยคน มูลค่าความเสียหายรวมกว่า 10 ล้านบาท</p>
      <figure>
        <img src="https://www.dailynews.co.th/admin/upload/20191117/news_PUywhooZNl215508_533.jpg?v=20191118166?v=1546"/>
      </figure>
      <p>สำหรับพฤติการณ์ก่อเหตุหลอกลวง จากแนวทางสืบสวนพบว่าบริษัทดังกล่าว ได้มีการว่าจ้างคนไทยบางกลุ่มให้เป็นตัวแทนในประเทศไทย คอยดำเนินการต่างๆ โดยเริ่มแรกได้ให้ตัวแทนของบริษัท ทำทีจัดงานสัมมนาขึ้นตามโรงแรมต่างๆในพื้นที่ต่างจังหวัด เพื่อบรรยายโฆษณาแผนธุรกิจของบริษัท ก่อนจะมีการชักชวนให้ผู้เข้าร่วมฟังการบรรยายนำเงินมาร่วมลงทุน โดยอ้างว่าจะได้รับผลตอบแทนกลับคืนมูลค่าสูง ขึ้นอยู่กับยอดการลงทุน โดยในระหว่างบรรยายจะมีการกล่าวอ้างว่าบริษัทก่อตั้งขึ้นในปี พ.ศ.2548 มีสำนักงานใหญ่ตั้งอยู่ที่ประเทศสหรัฐอเมริกา และปัจจุบันเป็นหนึ่งในบริษัทด้านการลงทุนและบริหารจัดการสินทรัพย์ชั้นนำของโลก มีสำนักงาน 5 แห่งทั้งในอเมริกา ยุโรปและเอเชีย มีพนักงานกว่า 700 คน  รวมถึงดำเนินกิจการในกว่า 30 ประเทศ ซึ่งทางบริษัทจะให้บริการฝึกอบรมและบริหารจัดการด้านการลงทุนแก่ลูกค้า และให้บริการลูกค้ามากกว่าหนึ่งล้านราย โดยมีนายเอ็ดดี้ แม็คคลาฟ  ประธานบริหารบริษัท เป็นผู้ก่อตั้ง  ทำให้ดูน่าเชื่อถือ<br/><br/>อย่างไรก็ตามภายหลังทางดีเอสไอ รวบรวมพยานหลักฐานขออำนาจศาลออกหมายจับบริษัทดังกล่าวและพวก 35 คน แล้วนั้นก็ได้มีการติดตามจับกุมผู้ต้องหาได้แล้วบางส่วน ล่าสุดเจ้าหน้าที่ชุดจับกุมของกองปราบก็ได้สืบทราบว่า นางบุญญาดา ผู้ต้องหารายนี้ซึ่งเป็น 1 ในผู้ร่วมขบวนการได้หลบหนีมากบดานซ่อนตัวอยู่ภายในพื้นที่ จ.กำแพงเพชร จึงนำกำลังไปจับกุมตัวได้ดังกล่าว<br/> </p>
    </article>
  </body>
</html>