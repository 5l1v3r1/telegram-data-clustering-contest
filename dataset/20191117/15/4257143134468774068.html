<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/17/ujabb-nehez-napok-varnak-a-velenceiekre"/>
    <meta property="og:site_name" content="infostart"/>
    <meta property="article:published_time" content="2019-11-17T15:23:03+00:00"/>
    <meta property="og:title" content="Újabb nehéz napok várnak a velenceiekre"/>
    <meta property="og:description" content="Ismét lezárták a víz alatt álló Szent Márk teret, 150 centiméter fölött tetőzött a dagály. Olaszország több térségében készültség lépett életbe a heves esőzések miatt, megfigyelés alatt vannak az olaszországi folyók is."/>
  </head>
  <body>
    <article>
      <h1>Újabb nehéz napok várnak a velenceiekre</h1>
      <address><time datetime="2019-11-17T15:23:03+00:00">17 Nov 2019, 15:23</time> by <a rel="author">Infostart / MTI</a></address>
      <h3>Ismét lezárták a víz alatt álló Szent Márk teret, 150 centiméter fölött tetőzött a dagály. Olaszország több térségében készültség lépett életbe a heves esőzések miatt, megfigyelés alatt vannak az olaszországi folyók is.</h3>
      <p>A város egyik legalacsonyabb pontjaként ismert Szent Márk téren újból térd fölötti magasságig ért a víz. Ilyen vízállással</p>
      <blockquote>a szigetváros 70 százaléka víz alá került.</blockquote>
      <p>A lagúnák bejáratánál, Malomocco és San Nicoletto magasságában 155 centimétert mértek.</p>
      <p>A délutáni órákban az ár elvonulását várják, de a legmagasabb fokozatú riasztás hétfőn is érvényes lesz, amikor a nappali és az éjszakai dagály is 115 centiméterre emeli majd a vízszintet. Az előrejelzések keddtől jósolják a helyzet normalizálódását.</p>
      <p>Velence november 12. óta küzd rendkívüli árhullámmal, amely akkor elérte a 187 centiméteres magasságot. Ezt a mindenkori második legmagasabb vízszintként tartják számon az 1966-os nagy áradáskor mért 194 centiméter mögött.</p>
      <blockquote>Rendkívülinek számít az is, hogy az árszint majdnem egy héten át minden nap meghaladja a tél elején megszokott 140 centiméteres felső határt.</blockquote>
      <p>Velence talpra fog állni - jelentette ki Luigi Brugnaro polgármester vasárnapi sajtótájékoztatóján. A városi tűzoltóság adatai szerint kedd óta több mint 740 beavatkozásra volt szükség: tűzoltók szabadítják meg a csatornákat az ártól felgyülemlett törmeléktől, segítenek az üzletek, lakások szivattyúzásában, eltávolítják a rakpartokra sodródott gondolákat és hajókat.</p>
      <p>A Szent Márk-bazilika, a dózse palota, a múzeumok és az üzletek jelentős része vasárnap is zárva tartott. A Szent Már tér leghíresebb, háromszáz éves kávéházában, a Floriánban a székeket, asztalokat magasra tornyozták, hogy ne szívják magukba a termeket ellepő sós vizet. A padlózat parketta részeit márványlapokkal szorították le, hogy ne emelkedjenek fel a nedvességtől. Az üzletek, vállalkozások tulajdonosai, valamint a magánszemélyek is hétfőtől nyújthatják be kártérítési igényeiket a rendkívüli kormánybiztosnak kinevezett polgármester hivatalába: a kereskedők és vállalatok egyszeri 20 ezer, a magánszemélyek 5 ezer euró gyorssegélyt kaphatnak.</p>
      <blockquote>A heves esőzések, viharos szél és a tenger erős hullámzása miatt egész Veneto tartományban kiemelt az időjárási készültség.</blockquote>
      <p>Hasonlóképpen Friuli Venezia Giulia, Liguria, Toszkána és Campania tartományban is: megfigyelés alatt tartják a több szakaszon kiáradt Arno és Reno folyót. A firenzei Uffizi-képtár magasságában vasárnap kora délután az Arno elérte a 4,80 métert, riasztást 5,50 métertől adnak ki. A legnagyobb olasz folyó, a Pó szintje az utóbbi huszonnégy óra alatt másfél métert emelkedett Torinóban. Olaszország több városában hétfőn is zárva tartanak az iskolák, temetők, közparkok a rossz idő miatt.</p>
      <p>
        <i>Nyitókép: MTI/AP/Luca Bruno</i>
      </p>
    </article>
  </body>
</html>