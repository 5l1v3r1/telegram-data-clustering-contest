<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/17/news/pd_zingaretti_ci_battereno_per_cancellare_i_decreti_salvini_-241267153/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T15:05:00+00:00"/>
    <meta property="og:title" content="Pd, Zingaretti: &quot;Ci batteremo per cancellare i decreti Salvini&quot;"/>
    <meta property="og:description" content="Il segretario chiude la manifestazione di Bologna e assicura anche il massimo impegno per ius soli e ius culturae, per una legge per l'equo compenso dei"/>
  </head>
  <body>
    <article>
      <h1>Pd, Zingaretti: "Approvare ius soli e ius culturae. Ci batteremo per cancellare i decreti Salvini"</h1>
      <h2>Il segretario chiude la manifestazione di Bologna e assicura anche il massimo impegno per le riforme sulla cittadinanza, per una legge per l'equo compenso dei professionisti e la parità di salario fra uomini e donne. Di Maio: "Ius soli? Sono sconcertato"</h2>
      <address>
        <time datetime="2019-11-17T15:05:00+00:00">17 Nov 2019, 15:05</time>
      </address>
      <p>"Certo che lo faremo, certo che lo faremo, certo che lo faremo". Nicola Zingaretti scalda i cuori dei militanti accorsi a Bologna quando assicura che il Pd si batterà per rivedere i <a href="https://www.repubblica.it/argomenti/decreto_sicurezza">decreti Salvini</a>, per fare lo <a href="https://www.repubblica.it/argomenti/ius_culturae">ius culturae</a> e lo <a href="https://www.repubblica.it/argomenti/ius_soli">ius soli</a>, approvare una legge l'equo compenso per i giovani professionisti e un'altra per la parità di salario fra donne e uomini. Lo grida dal palco il leader del Pd dopo tre giorni di dibattito "alto", di confronto anche aspro con chi sta dentro il partito e chi sta fuori e vuole portare idee nuove e diverse.<br/><br/>Il leader manda anche un messaggio a Conte e al governo che non viene messo in discussione: "Io lo dico al presidente del Consiglio Conte: prepariamo una nuova agenda per questo governo, figlia degli accordi ma anche delle esigenze dell'Italia". Ma la prima reazione di M5S al discorso di Zingaretti non è certo incoraggiante.</p>
      <h3>Le alleanze e gli impegni</h3>
      <p>"Noi ribadiamo la scelta di sperimentare le alleanze - spiega Zingaretti - Quando dicono 'non vogliamo un accordo storico', mi fanno sorridere. Io dico solo che non si governa fra avversari politici. E quando dico 'vocazione unitaria' parlo ai leader, ma soprattutto alle persone che ci guardano. Governiamo per l'Italia e non per accrescere noi stessi dando picconate alla coalizione. Ma non premettemmo che altri picconino la coalizione". Il bersaglio è Matteo Renzi. "Chi tra gli alleati ci attacca per proprio tornaconto scava la fossa per se stesso e per tutto il centrosinistra italiano perché il Pd sarà sempre il pilastro di ogni risposta alla destra risorgente, autoritaria e xenofoba", dice Zingaretti.<br/>"Ci battiamo perché al più presto si rivedano i decreti Salvini, dentro questo governo come scelta di campo. Ci batteremo con i gruppi parlamentari per far approvare lo ius culturae e ius soli, certo che lo faremo", dice allora Zingaretti. E assicura: "Faremo una legge per parità salariale tra donne e uomini - ha assicurato - ma per raggiungere l'obiettivo e non per mettere bandierine e avere un'intervista sui giornali. Ci vuole serietà non comizi", ha concluso urlando Zingaretti.</p>
      <h3>La replica sul fisco</h3>
      <p>Il segretario risponde senza mai nominarlo a Renzi sullo spinoso argomento delle tasse. Zingaretti dice che "il Pd  non si accoda ad una generica battaglia contro il fisco" e che "il partito è per una ridistribuzione del carico fiscale". "I democratici - dice - sono il partito della giustizia fiscale: è il fondamento più importante del patto tra cittadini e Stato, garantisce il funzionamento dei servizi. Ora il sistema è terribilmente ingiusto, c'è chi paga troppo, i lavoratori dipendenti, le partite Iva, ma c'è chi evade una montagna di miliardi che recuperati anche solo in parte servirebbero per investimenti, innovazione e giovani".<br/><br/>"E' il tempo del coraggio della proposta, di offrire un modello della società e della vita, è il tempo di ricostruire piuttosto che distruggere, è il tempo di un nuovo Pd fondato su pochi, chiari e semplici principi, scelte di campo: il Pd è il partito dello sviluppo e della giustizia sociale", continua Zingaretti. E aggiunge: "Il Pd rifiuta il mito della forza, del machismo tracotante e volgare che la destra ha riproposto. E' tipo che i dem ricorrano di più alla forza del pensiero femminista, per costruire una società di rispetto dell'altro. Ribaltiamo i miti della destra". E rivendica al suo partito anche il concetto di "Patria".</p>
      <h3>Di Maio: "Sono sconcertato, basta slogan"</h3>
      <p>Le reazioni sullo ius che arrivano dal Movimento Cinque Stelle non sono però positive. La prima arriva da fonti 5S: "C'è mezzo paese sott'acqua e uno pensa allo ius soli? Siamo sconcertati. Preoccupiamoci delle famiglie in difficoltà, del lavoro, delle imprese. Pensiamo al Paese, già abbiamo avuto uno che per un anno e mezzo ha fatto solo campagna elettorale. Noi vogliamo pensare a lavorare".<br/><br/>Poi tocca al leader del Movimento Luigi Di Maio, che ribadisce il concetto parlando a Salerno, ultima tappa del suo tour in Campania: "Col maltempo che flagella l'Italia, il futuro di undicimila lavoratori a Taranto in discussione, quisi parla di ius soli: sono sconcertato. Siamo al governo per governare e non per lanciare slogan o fare campagna elettorale".</p>
    </article>
  </body>
</html>