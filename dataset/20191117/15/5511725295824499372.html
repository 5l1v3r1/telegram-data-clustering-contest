<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/austrijas-futbola-izlase-riga-ieradisies-bez-savam-spozakajam-zvaigznem.d?id=51647087"/>
    <meta property="og:site_name" content="DELFI"/>
    <meta property="article:published_time" content="2019-11-17T15:24:30+00:00"/>
    <meta property="og:title" content="Austrijas futbola izlase Rīgā ieradīsies bez savām spožākajām zvaigznēm "/>
    <meta property="og:description" content="Austrijas vīriešu futbola izlase pēc ceļazīmes nodrošināšanas 2020. gada Eiropas čempionāta kvalifikācijas mačā Rīgā piedalīsies bez vairākiem līderiem."/>
  </head>
  <body>
    <article>
      <h1>Austrijas futbola izlase Rīgā ieradīsies bez savām spožākajām zvaigznēm </h1>
      <address><time datetime="2019-11-17T15:24:30+00:00">17 Nov 2019, 15:24</time> by <a rel="author">LETA</a></address>
      <p>
        <b>Austrijas vīriešu futbola izlase pēc ceļazīmes nodrošināšanas 2020. gada Eiropas čempionāta kvalifikācijas mačā Rīgā piedalīsies bez vairākiem līderiem.</b>
      </p>
      <p>Kā informē Austrijas Futbola federācija, Rīgā nespēlēs Dāvids Alaba, Marko Arnautovičs, Martins Hinteregers, Konrāds Laimers, Štefans Lainers un Marsels Sabicers.</p>
      <p>Arnautovičs šajā ciklā ar sešiem vārtiem ir Austrijas izlases pārliecinoši labākais vārtu guvējs, divi precīzi sitieni ir Sabiceram, bet pa vienam - pārējiem četriem futbolistiem, kuri nedosies uz Rīgu.</p>
      <p>Mačs Daugavas stadionā sāksies plkst. 21.45, tiešraidē to translējot kanālam TV6.</p>
      <p>Latvija kvalifikācijā nav tikusi pie punktiem un to noslēgs apakšgrupas pēdējā pozīcijā, kamēr Austrija sestdien nodrošināja ceļazīmi uz finālturnīru. Austrija iepriekšējā mačā mājās ar 2:1 pārspēja Ziemeļmaķedoniju, bet Latvija viesos ar 0:1 atzina Slovēnijas pārākumu.</p>
      <p>Abas komandas savā starpā tikās arī 6.septembrī Zalcburgā, kur Austrija svinēja graujošu uzvaru ar 6:0. Latvijas futbola izlase tas bija atkārtots lielākais zaudējums pēc neatkarības atjaunošanas.</p>
      <p>Latvija ar Austriju spēkojusies astoņas reizes. Vienīgā uzvara tika izcīnīta 1995.gadā vienā no Eiropas čempionāta kvalifikācijas mačiem. Desmit gadus vēlāk turnīrā Kiprā tika nospēlēts neizšķirti, bet pārējos sešos dueļos, tajā skaitā līdz šīm pēdējā tikšanās reizē 2011.gadā, Latvija cietusi neveiksmes.</p>
      <p>Latvijas futbolisti, ieskaitot pārbaudes spēles, nav uzvarējuši 17 mačos pēc kārtas, šajā neveiksmju joslā piedzīvojot 12 zaudējumus. Iepriekšējo uzvaru latvieši svinēja pērnā gada jūnijā Baltijas kausa mačā, bet starptautiskajos turnīros līdz šīm pēdējais panākums gūts vairāk nekā pirms diviem gadiem.</p>
      <p>Par "vienpadsmit vilkiem" dēvētā komanda kvalifikācijas ciklā zaudējusi visās deviņās spēlēs. Martā Latvija viesos ar 1:3 piekāpās Ziemeļmaķedonijai, bet pēc tam cienījamā mačā ar 0:2 atzina Polijas pārākumu. Nākamās divas spēles notika savā laukumā, kur tika parādīts blāvs sniegums, kā rezultātā piedzīvots 0:3 zaudējums pret Izraēlu un 0:5 - pret Slovēniju. Septembrī viesos ar 0:6 tika piedzīvota sagrāve pret Austriju un savās mājās ar 0:2 zaudēts Ziemeļmaķedonijai. Savukārt oktobrī savā laukumā tika zaudēts 0:3 Polijai un viesos piedzīvota neveiksme 1:3 pret Izraēlu.</p>
      <p>Latvijas valstsvienība Starptautiskās Futbola federāciju asociācijas (FIFA) rangā atrodas necilajā 143.vietā, Slovēnija ieņem 65.pozīciju, bet Austrija - 25.vietā.</p>
      <p>Kvalifikācijas turnīra G apakšgrupā pēc deviņām spēlēm apakšgrupas vadībā ar 22 punktiem ir Polija, 19 punktus guvusi Austrija, 14 punkti ir Slovēnijai, pa 11 iekrājušas Ziemeļmaķedonija un Izraēla, bet Latvija ir bešā.</p>
      <p>Martā par Latvijas izlases galveno treneri tika apstiprināts serbu speciālists Slaviša Stojanovičs. Pirms nepilna gada no izlases galvenā trenera amata nolēma atkāpties somu speciālists Miksu Pātelainens, kurš komandu vadīja vien kopš maija jeb mazāk nekā astoņus mēnešus.</p>
    </article>
  </body>
</html>