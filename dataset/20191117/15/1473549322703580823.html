<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/wybory-na-bialorusi-do-izby-reprezentantow-alaksandr-lukaszenka-oglasza-swa-kandydature-na-prezydenta,986086.html"/>
    <meta property="og:site_name" content="TVN24"/>
    <meta property="article:published_time" content="2019-11-17T15:44:02+00:00"/>
    <meta property="og:title" content="&quot;Tylko nie kłamcie Polakom, że my tu z Rosją tworzymy jakiś sojusz&quot;"/>
    <meta property="og:description" content="Alaksandr Łukaszenka, prezydent Białorusi, ogłosił w niedzielę, że w przyszłorocznych wyborach zamierza ubiegać się o reelekcję. Swą kandydaturę zapowiedział przy okazji oddawania głosu w Mińsku w ..."/>
  </head>
  <body>
    <article>
      <h1>"Tylko nie kłamcie Polakom, że my tu z Rosją tworzymy jakiś sojusz"</h1>
      <address><time datetime="2019-11-17T15:44:02+00:00">17 Nov 2019, 15:44</time> by <a rel="author">mart,akw//rzw</a></address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/b2fa9b0d-3ca6-4b33-93ad-1f2f0a58aff2.jpg?type=1&amp;srcmode=0&amp;srcx=1/1&amp;srcy=2/5&amp;srcw=1/1&amp;srch=21/25&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/71b42050-57ec-4e7d-a2dd-135c9e46b046-480p.mp4"/>
          <figcaption>Na Białorusi zakończyły się wybory do Izby Reprezentantów</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/a8166ddd-2d26-4588-a0b0-6e13f4be0ab5-480p.mp4"/>
          <figcaption>Białorusini wybierają parlament</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/e78055e6-eb4d-4ccf-b967-14ddc83116bd-480p.mp4"/>
          <figcaption>Rosyjsko-białoruskie ćwiczenia Tarcza Sojuszu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/38bd597e-e1c9-46c2-a9a4-f20e24670dc7-480p.mp4"/>
          <figcaption>Zbiór arbuzów na terenie posiadłości Łukaszenki</figcaption>
        </figure>
        <figcaption>Na Białorusi zakończyły się wybory do Izby Reprezentantów<cite>Foto: PAP/EPA/SERGEY DOLZHENKO | Video: Reuters</cite></figcaption>
      </slideshow>
      <h3>Alaksandr Łukaszenka, prezydent Białorusi, ogłosił w niedzielę, że w przyszłorocznych wyborach zamierza ubiegać się o reelekcję. Swą kandydaturę zapowiedział przy okazji oddawania głosu w Mińsku w wyborach do niższej izby parlamentu - Izby Reprezentantów. Komentował też relacje z Polską.</h3>
      <p>- Zaproponuję swoją kandydaturę w tych wyborach. Jeśli jednak ludzie będą kategorycznie przeciw, to oczywiście, będzie mi przykro, ale powinni odrzucić moją kandydaturę w wyborach - powiedział Alaksandr Łukaszenka dziennikarzom w niedzielę, po oddaniu głosu w Mińsku wyborach do izby niższej białoruskiego parlamentu.</p>
      <related>
        <a href="https://www.tvn24.pl/wiadomosci-ze-swiata,2/zaniepokojenie-w-zwiazku-z-rozmieszczeniem-na-litwie-amerykanskich-zolnierzy,981833.html"/>
      </related>
      <p>Zapewnił, że "nie zamierza kurczowo trzymać się fotela". Szefem państwa jest od 1994 r. Kolejne wybory mają odbyć się w przyszłym roku.</p>
      <h3>"Jesteśmy na Polskę zawsze otwarci"</h3>
      <p>Prezydent Białorusi oświadczył, że jego kraj jest gotów do zacieśniania relacji z Polską. - Jesteśmy na Polskę zawsze otwarci, to jeden z najbliższych nam krajów (...) - powiedział Łukaszenka, cytowany przez agencję BiełTA. Dodał, że jeśli Polska tego chce, to Białoruś jest i zawsze była gotowa mieć z nią dobre i przyjazne relacje.</p>
      <p>Zdaniem Łukaszenki Polska próbuje w swojej polityce przypodobać się Unii Europejskiej i USA. - Ale jest to mocne państwo, które ma swoją pozycję w UE. My to cenimy - zastrzegł. - Tylko nie kłamcie Polakom, że my tu z Rosją tworzymy jakiś sojusz, żeby wysłać przeciwko wam czołgi. Nigdy czegoś takiego nie będzie ani wobec was (Polski), ani wobec Ukrainy – oświadczył.</p>
      <h3>Dlaczego Łukaszenki nie było w Warszawie?</h3>
      <p>Odpowiadając na pytanie, dlaczego nie udał się na obchody 80-lecia wybuchu II wojny światowej w Warszawie, Łukaszenka odparł, że "nie ma w tym żadnej teorii spiskowej". - Przecież do (Donalda) Trumpa nie macie pretensji, że go nie było. Obiecał, że będzie i nie przyjechał. Moim zdaniem liderzy państw nie powinni zbierać się z takiej okazji i zbijać na tym kapitału politycznego. To jest świętość. Nie przepadam za takimi wydarzeniami – oświadczył.<br/><br/>Ocenił, że błędem było niezaproszenie na obchody do Warszawy rosyjskiego prezydenta Władimira Putina. - Rosja, Białoruś, Ukraina i inne republiki (b. ZSRR - red.) odegrały kolosalną rolę w wyzwoleniu Polski z rąk nazistów. I nagle – nie zaprosili. Postąpiliście niesłusznie – powiedział białoruski przywódca, zwracając się do Polaków.</p>
      <h3>"Po cholerę nam taki sojusz?"</h3>
      <p>Łukaszenka zabrał też głos w sprawie relacji z Rosją i planów pogłębienia integracji Mińska i Moskwy w ramach państwa związkowego. Zapowiedział m.in., że nie podpisze dokumentów w tej sprawie, jeśli nie zostanie osiągnięte porozumienie dotyczące dostaw surowców i rozliczeń za ropę i gaz.</p>
      <related>
        <a href="https://www.tvn24.pl/wiadomosci-ze-swiata,2/rosyjskie-mysliwce-zwieksza-potencjal-bojowy-bialorusi,985037.html"/>
      </related>
      <p>- Przepraszam, ale po cholerę nam taki sojusz? – pytał.</p>
      <p>Wskazał, że stronie białoruskiej co roku podsuwane są nowe warunki, z powodu których "ciągle w gospodarce coś traci". - Żaden z dokumentów nie zostanie podpisany, jeśli będzie niezgodny z białoruską konstytucją i fundamentalnymi zasadami życia naszego społeczeństwa – oznajmił prezydent. Te zasady to według niego "niepodległość i suwerenność".</p>
      <p>Odnosząc się do niedzielnych wyborów parlamentarnych, Łukaszenka powiedział, że "nie przejmuje się", jak ocenią je zachodni obserwatorzy. - My wybory przeprowadzamy dla siebie, według swoich przepisów. Jeśli społeczeństwu nie podoba się, jak organizuje je prezydent, to w przyszłym roku może wybrać nowego – oświadczył. Nieuznanie wyników wyborów przez Zachód będzie jego zdaniem świadczyć o "stronniczości".</p>
      <h3>Wybory do Izby Reprezentantów</h3>
      <p>Na Białorusi niedziela była głównym dniem wyborów do niższej izby parlamentu – Izby Reprezentantów. Poprzedziło go pięć dni głosowania przedterminowego.</p>
      <p>O 110 miejsc w Izbie Reprezentantów ubiegało się 513 kandydatów, w tym niemal 200 przedstawicieli opozycji. Izba Reprezentantów jest wybierana na 4 lata w wyborach jednomandatowych. Warunkiem ważności wyborów w danym okręgu jest osiągnięcie 50 procent frekwencji.</p>
      <related>
        <a href="https://www.tvn24.pl/wiadomosci-ze-swiata,2/dlugie-glosowanie-w-kraju-lukaszenki-opozycja-na-noc-urny-zostaja-bez-kontroli,984713.html"/>
      </related>
      <p>Wybory odbywały się w 5831 lokalach wyborczych, z czego 46 znajduje się poza granicami kraju. Zakończyły się o godzinie 20 czasu lokalnego (o 18 w Polsce).</p>
      <h3>Szefowa CKW: wybory ważne we wszystkich 110 okręgach</h3>
      <p>Centralna Komisja Wyborcza podała na stronie internetowej, że według wstępnych danych frekwencja wyniosła 77,22 proc.</p>
      <p>Szefowa Centralnej Komisji Wyborczej Lidzija Jarmoszyna występując wieczorem w telewizji państwowej, Jarmoszyna powiedziała, że we wszystkich okręgach osiągnięty został próg frekwencji 50 proc., co oznacza, że wybory są ważne we wszystkich 110 okręgach.</p>
      <p>Jak wynika z danych, przytoczonych przez agencję BiełTA, najwyższą frekwencję odnotowano w obwodach (województwach) witebskim i mohylewskim, gdzie zagłosowało około 82 proc. uprawnionych. W pozostałych obwodach frekwencja była niższa o 1-3 punkty proc., najniższa zaś w Mińsku - około 63 proc.</p>
      <p>Obserwatorzy niezależnej kampanii "Prawo wyboru" zarejestrowali ponad 600 przypadków nieprawidłowości. Rzecznik kampanii Alaksiej Janukiewicz mówił między innymi o manipulowaniu frekwencją, zawyżaniu liczb głosujących, ograniczaniu praw niezależnych obserwatorów, usuwaniu ich z lokali wyborczych i pozbawianiu akredytacji (takich przypadków odnotowano 27).</p>
      <h3>Szanse opozycji</h3>
      <p>Według białoruskich obserwatorów władze całkowicie kontrolują proces wyborczy, chociaż dopuszczeni zostali kandydaci opozycji. Było ich ok. 200. Z początkowo zarejestrowanej ogólnej liczy 560 kandydatów, 27 osób się wycofało. Pozostali zostali pod różnymi pretekstami pozbawieni rejestracji.</p>
      <p>W poprzednich wyborach, które odbyły się w 2016 r., do parlamentu dostały się dwie niezależne posłanki Alena Anisim i Hanna Kanapacka, która jest przedstawicielką partii opozycyjnej. W tegorocznych wyborach obie posłanki nie zostały zarejestrowane jako kandydatki.</p>
      <p>W obecnym składzie parlamentu większość to przedstawiciele prorządowej organizacji Biełaja Ruś, przedstawiciele partii politycznych (również prorządowych) stanowią mniejszość.</p>
      <p>Przedstawiciele białoruskiej opozycji są przekonani, że wybory nie odzwierciedlają rzeczywistych preferencji wyborczych, a ich wyniki są ustalane odgórnie. Ustalenie realnego poparcia opozycji, chociaż nie jest ono duże, jest praktycznie niemożliwe ze względu na brak niezależnych badań socjologicznych.</p>
      <related>
        <a href="https://www.tvn24.pl/wiadomosci-ze-swiata,2/coraz-mniej-bialorusinow-chce-sojuszu-z-rosja,974318.html"/>
      </related>
      <h3>25 lat bez demokratycznych wyborów</h3>
      <p>W białoruskim systemie politycznym parlament odgrywa drugorzędną rolę i nie pełni realnych funkcji ustawodawczych, a raczej zatwierdza inicjatywy prezydenta i rządu. Według komentatora politycznego Pauluka Bykouskiego "instytucja ta działa w stanie hibernacji, jednak lepiej, by istniała w takiej postaci niż by w ogóle jej nie było".<br/><br/>W ciągu ostatnich 25 lat żadne wybory na Białorusi nie zostały uznane za spełniające standardy demokratyczne według organizacji międzynarodowych.</p>
      <p>Po poprzednich wyborach parlamentarnych Biuro Instytucji Demokratycznych i Praw Człowieka OBWE (ODIHR) wskazało na szereg zastrzeżeń: ograniczenie udziału opozycji w komisjach wyborczych, nierówny dostęp do mediów dla kandydatów, brak ogólnokrajowego rejestru wyborców, utrudnianie pracy obserwatorów. ODIHR wskazywało na poprawę w niektórych aspektach, stwierdziło jednak, że "pomimo pewnych pierwszych kroków władz, nie usunięto szeregu wcześniejszych wad systemowych". Odnotowano, że zarówno na etapie głosowania, liczenia głosów, jak i podsumowania wyników nie zagwarantowano odpowiednich procedur, brakowało przejrzystości i dochodziło do wielu naruszeń. Według OBWE "baza konstytucyjna i normatywno-prawna nie gwarantuje" przeprowadzenia wyborów zgodnie ze standardami OBWE i innymi międzynarodowymi zobowiązaniami i standardami.</p>
      <related>
        <a href="https://www.tvn24.pl/wiadomosci-ze-swiata,2/bialorus-nie-chce-rosyjskiej-bazy-nie-ma-praktycznego-ani-politycznego-sensu,973713.html"/>
      </related>
      <p>Białoruś utworzyła w 2016 r. specjalną grupę, która miała zająć się zmianami w ordynacji z uwzględnieniem rekomendacji OBWE, jednak większość z nich nie została zrealizowana.</p>
      <p>Na obecne wybory, które ze względu na układ kalendarza wyborczego (w przyszłym roku mają się odbyć wybory prezydenckie) odbywają się po skróconej kadencji, zaproszono obserwatorów zagranicznych, w tym z ODIHR OBWE i Wspólnoty Niepodległych Państw. Obserwatorzy z WNP już komentują w mediach, że do wyborów nie mają najmniejszych zastrzeżeń.</p>
      <p>Według opozycyjnej kampanii monitoringu wyborów Prawo Wyboru, która obserwuje tylko część lokali wyborczych w różnych regionach kraju, od wtorku doszło do 461 przypadków złamania przepisów wyborczych, a frekwencja została zawyżona ponad dwukrotnie.</p>
      <p>Kampania wyborcza była mało widoczna. Według niezależnych obserwatorów władze są zainteresowane tym, by wybory były "odpolitycznione" i traktowane jako "obywatelski obowiązek" lub "święto".</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/rosyjskie-mysliwce-zwieksza-potencjal-bojowy-bialorusi,985037.html"/>
        <a href="https://www.tvn24.pl/wiadomosci-ze-swiata,2/przyszedl-kupic-wino-zabil-i-okradl-dwie-staruszki-kara-smierci-utrzymana,984818.html"/>
        <a href="https://www.tvn24.pl/wiadomosci-ze-swiata,2/dlugie-glosowanie-w-kraju-lukaszenki-opozycja-na-noc-urny-zostaja-bez-kontroli,984713.html"/>
        <a href="https://www.tvn24.pl/wiadomosci-ze-swiata,2/zaniepokojenie-w-zwiazku-z-rozmieszczeniem-na-litwie-amerykanskich-zolnierzy,981833.html"/>
        <a href="https://www.tvn24.pl/wiadomosci-ze-swiata,2/upamietnili-ofiary-w-noc-rozstrzelanych-poetow,981626.html"/>
      </related>
    </article>
  </body>
</html>