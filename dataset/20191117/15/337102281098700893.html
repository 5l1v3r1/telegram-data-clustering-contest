<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%D9%87-%D8%AA%D8%B5%D9%85%DB%8C%D9%85-%D8%B4%D9%88%D8%B1%D8%A7%DB%8C-%D8%A7%D9%85%D9%86%DB%8C%D8%AA-%D9%85%D9%84%DB%8C-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C%D8%8C-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%AA%D9%82%D8%B1%DB%8C%D8%A8%D8%A7%D9%8B-%D8%B3%D8%B1%D8%AA%D8%A7%D8%B3%D8%B1-%D8%A7%DB%8C%D8%B1%D8%A7%D9%86-%D9%82%D8%B7%D8%B9-%D8%B4%D8%AF%D9%87-%D8%B3%D8%AA-20191117/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-17T15:17:32+00:00"/>
    <meta property="og:title" content="به تصمیم شورای امنیت ملی جمهوری اسلامی، اینترنت تقریباً در سرتاسر ایران قطع شده است"/>
    <meta property="og:description" content="با آغاز تظاهرات و اعتراضات مردم ایران به افزایش قیمت بنزین، جمهوری اسلامی دسترسی به اینترنت را بسیار محدود ومختل کرده است."/>
  </head>
  <body>
    <article>
      <h1>به تصمیم شورای امنیت ملی جمهوری اسلامی، اینترنت تقریباً در سرتاسر ایران قطع شده است</h1>
      <address><time datetime="2019-11-17T15:17:32+00:00">17 Nov 2019, 15:17</time> by <a rel="author">آزاده والا</a></address>
      <p>
        <b>با آغاز تظاهرات و اعتراضات مردم ایران به افزایش قیمت بنزین، جمهوری اسلامی دسترسی به اینترنت را بسیار محدود ومختل کرده است.</b>
      </p>
      <p>خبرگزاری فرانسه به نقل از ایسنا گزارش داده است که یک منبع آگاه در وزارت اطلاعات و فناوری ارتباطات گفته که به تصمیم شورای امنیت ملی جمهوری اسلامی از شنبه شب ۱۶ نوامبر / ۲۵ آبان دسترسی به اینترنت در ایران بسیار محدود شده است و این وضع در ۲۴ ساعت آینده نیز ادامه خواهد داشت.</p>
      <p>سازمان غیردولتی نت‌بلاکز که بر آزادی دسترسی به اینترنت در جهان نظارت میکند نیز در حساب توئیتر خود اعلام کرده که با ادامه تظاهرات مردم ایران میزان دسترسی به اینترنت بتدریج کاهش یافته و به ۷ درصد رسیده است.</p>
      <p>سفیر آمریکا در آلمان، ریچارد گرنل، روز یکشنبه ۱۷ نوامبر / ۲۶ آبان در حساب توئیتر خود نوشت که ما دارای توانایی تکنیکی لازم برای وصل کردن اینترنت برای مردم ایران هستیم بطوری که از کارشکنی‌های دولت جمهوری اسلامی در امان بماند. اروپا و آمریکا باید در این زمینه با یکدیگر همکاری کنند.</p>
      <p>به گفته تلویزیون دولتی ایران "رسانه‌های دشمن" با انتشار اخبار دروغ و ویدئوهای جعلی در شبکه‌های اجتماعی در مورد گستردگی و شدت اعتراضات مردم مبالغه میکنند. این خبر پیش از قطع اینترنت در ایران از تلویزیون پخش شد.</p>
    </article>
  </body>
</html>