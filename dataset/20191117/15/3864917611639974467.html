<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2819903-u-kremli-vpevneni-so-kiiv-pogodit-z-ordlo-novij-zakon-pro-status-donbasu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T15:05:00+00:00"/>
    <meta property="og:title" content="У Кремлі впевнені, що Київ &quot;погодить&quot; з ОРДЛО новий закон про статус Донбасу"/>
    <meta property="og:description" content="У Кремлі не сумніваються, що Україна узгоджуватиме новий закон про особливий статус Донбасу з &quot;урядами&quot; ОРДЛО. Москві незрозумілий тільки механізм такого узгодження."/>
  </head>
  <body>
    <article>
      <h1>У Кремлі впевнені, що Київ "погодить" з ОРДЛО новий закон про статус Донбасу</h1>
      <h2>У Кремлі не сумніваються, що Україна узгоджуватиме новий закон про особливий статус Донбасу з "урядами" ОРДЛО. Москві незрозумілий тільки механізм такого узгодження.</h2>
      <address>
        <time datetime="2019-11-17T15:05:00+00:00">17 Nov 2019, 15:05</time>
      </address>
      <p>Таку заяву зробив прес-секретар президента Росії Дмитро Пєсков в інтерв'ю телеканалу "Росія-1", повідомляє<a href="https://tass.ru/politika/7137475"> ТАСС.</a></p>
      <p>"Це такий наріжний закон, а головне, його потрібно погодити з ДНР і ЛНР, а до цього часу Київ виключає прямі контакти. Як вони узгоджуватимуть, в якому форматі? Тобто тоді з'явиться більше запитань", - сказав він.</p>
      <p>За словами Пєскова, "нормандська четвірка" розраховує на те, що українська сторона "розуміє, як вони далі поводитимуться і що робитимуть з цим законом".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2819877-maas-ide-v-ukrainu.html">Маас планує подивитися, як пройшло розведення сил на Донбасі</a>
      </blockquote>
      <p>Як повідомлялося, термін дії закону України "Про особливий порядок місцевого самоврядування в окремих районах Донецької та Луганської областей", відомого як закон про особливий статус <a href="https://www.ukrinform.ua/tag-donbas">Донбасу</a>, закінчується 31 грудня 2019 року.</p>
      <p>Документ передбачає, що особливий порядок місцевого самоврядування в окремих районах Донбасу набирає чинності тільки після виконання всіх умов, викладених у статті 10 закону (про особливий порядок місцевого самоврядування), в тому числі у частині, що стосується виведення всіх незаконних збройних формувань, їх військової техніки , а також бойовиків і найманців із території України.</p>
      <p>Закон про особливий порядок місцевого самоврядування в ОРДЛО було ухвалено у вересні 2014 року, набрав чинності 18 жовтня 2014 року терміном на 3 роки.</p>
      <p>3 жовтня Президент Володимир Зеленський пообіцяв, що новий закон про особливий статус Донбасу буде розроблено у "співробітництві та публічному обговоренні з усім українським суспільством, не перетинаючи жодної "червоної лінії". Так що жодної капітуляції. Ніякої здачі національних інтересів України. Ніяких договірних і глобальних кроків без згоди народу України".</p>
    </article>
  </body>
</html>