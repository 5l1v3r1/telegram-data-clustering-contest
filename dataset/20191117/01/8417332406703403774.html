<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/17/Politiet-brukte-t%C3%A5regass-mot-gule-vester-demonstranter-20408289.ece"/>
    <meta property="og:site_name" content="adressa.no"/>
    <meta property="article:published_time" content="2019-11-17T01:17:02+00:00"/>
    <meta property="og:title" content="Politiet brukte tåregass mot gule vester-demonstranter"/>
    <meta property="og:description" content="Politiet brukte tåregass mot gule vester-demonstranter i Paris. Flere er pågrepet. Det er søndag ett år siden protestbevegelsen holdt sin første demonstrasjon."/>
  </head>
  <body>
    <article>
      <h1>Politiet brukte tåregass mot gule vester-demonstranter</h1>
      <address><time datetime="2019-11-17T01:17:02+00:00">17 Nov 2019, 01:17</time> by <a rel="author">(NTB) NTB-AP-AFP</a></address>
      <p>Politiet brukte tåregass mot gule vester-demonstranter i Paris. Flere er pågrepet. Det er søndag ett år siden protestbevegelsen holdt sin første demonstrasjon.</p>
      <aside><a href="https://www.adressa.no/nyheter/utenriks/2019/11/17/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/17/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/17/javascript:void(0);">Del denne artikkelen på e-post</a></aside>
      <p>78 personer ble satt i varetekt, og 124 ble tatt inn til avhør i Paris lørdag ettermiddag, skriver <a href="https://www.reuters.com/article/us-france-protests-anniversary/paris-police-use-tear-gas-water-cannon-on-yellow-vest-protests-anniversary-idUSKBN1XQ0BN?feedType=RSS&amp;feedName=topNews&amp;utm_source=feedburner&amp;utm_medium=feed&amp;utm_campaign=Feed%3A%2Breuters%2FtopNews%2B(News%2B%2F%2BUS%2B%2F%2BTop%2BNews)">Reuters</a>.</p>
      <p>Demonstranter samlet seg både nord i byen ved metrostasjonen Porte de Champerret og ved Place d'Itale sør i Paris. Begge stedene brukte politiet tåregass mot demonstrantene. Enkelte demonstranter satte fyr blant annet på biler.</p>
      <p>En rekke metrostasjoner i Paris var stengt lørdag, og svært mange politifolk var ute i gatene. Vaktholdet var særlig stort ved Triumfbuen ved Champs-Élysées, som var åsted for ukentlige protester og sammenstøt i fjor.</p>
      <p>Det var ventet rundt 200 demonstrasjoner rundt om i Frankrike.</p>
      <p>Ifølge landets innenriksminister Christophe Castaner deltok 28.000 personer i demonstrasjoner rundt om i landet lørdag. 4.700 av dem var i Paris.</p>
      <h3>Demonstrasjonene dabbet av</h3>
      <p>I Marseille samlet demonstrantene seg lørdag i rundkjøringer for å protestere.</p>
      <p>Gule vester-demonstrasjonene har dabbet av i løpet av sommeren, men bevegelsens ledere håper å vekke den til live. Søndag er det ett år siden protestbevegelsen startet.</p>
      <p>I de første demonstrasjonene i november 2018 ble det protestert mot regjeringens planer om å øke prisene på drivstoff. Etter hvert utviklet demonstrasjonene seg til protester mot president Emmanuel Macron og hans økonomiske reformer.</p>
      <h3>Skattekutt</h3>
      <p>Frankrike kutter mer enn 10 milliarder euro i skatter neste år, som følge av protestene.</p>
      <p>Flere frontfigurer i protestbevegelsen mener at myndighetene ikke har gjort nok for å imøtekomme demonstrantenes krav.</p>
      <p>– De gule vestene gjorde oss oppmerksomme på virkeligheten til millioner av mennesker, sa finansminister Bruno Le Maire fredag og lovet at regjeringen vil ta grep.</p>
      <p>(©NTB)</p>
    </article>
  </body>
</html>