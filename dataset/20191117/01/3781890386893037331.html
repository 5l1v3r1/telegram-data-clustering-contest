<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742042"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T01:25:00+00:00"/>
    <meta property="og:title" content="น้ำท่วมทำเศรษฐกิจเมืองเวนิสสูญกว่า 3 หมื่นล้านบาท"/>
    <meta property="og:description" content="เทศบาลเมืองเวนิส ทางเหนือของอิตาลี ประเมินความเสียหายทางเศรษฐกิจจากน้ำท่วมครั้งใหญ่ซึ่งเกิดขึ้นเมื่อสัปดาห์ที่แล้ว ไว้ที่อย่างน้อย 1,000 ล้านยูโร หรือมากกว่า 30,000 ล้านบาท ขณะที่ศูนย์เฝ้าระวังเตือนประชาชนเตรียมรับมือน้ำขึ้นระลอกใหม่"/>
  </head>
  <body>
    <article>
      <h1>น้ำท่วมทำเศรษฐกิจเมืองเวนิสสูญกว่า 3 หมื่นล้านบาท</h1>
      <address>
        <time datetime="2019-11-17T01:25:00+00:00">17 Nov 2019, 01:25</time>
      </address>
      <p>
        <b>เทศบาลเมืองเวนิส ทางเหนือของอิตาลี ประเมินความเสียหายทางเศรษฐกิจจากน้ำท่วมครั้งใหญ่ซึ่งเกิดขึ้นเมื่อสัปดาห์ที่แล้ว ไว้ที่อย่างน้อย 1,000 ล้านยูโร หรือมากกว่า 30,000 ล้านบาท ขณะที่ศูนย์เฝ้าระวังเตือนประชาชนเตรียมรับมือน้ำขึ้นระลอกใหม่</b>
      </p>
      <p>สำนักข่าวต่างประเทศรายงานจากเมืองเวนิส ประเทศอิตาลี เมื่อวันที่ 17 พ.ย. ว่านายลุยจิ บุกนาโร นายกเทศมนตรีเมืองเวนิส กล่าวเมื่อวันเสาร์ ว่าความเสียหายทางเศรษฐกิจจากภัยพิบัติน้ำท่วมเกือบทั้งเมืองตั้งแต่สัปดาห์ที่แล้ว อยู่ที่อย่างน้อย 1,000 ล้านยูโร ( ราว 33,454 ล้านบาท ) แต่ตัวเลขดังกล่าวเป็นเพียงการประเมินเบื้องต้นเท่านั้น โดยทุกฝ่ายเชื่อว่าเมื่อระดับน้ำลดและการตรวจสอบความเสียหายต่อบ้านเรือน ร้านค้า และโบราณสถานในพื้นที่สามารถทำได้อย่างละเอียด มูลค่าความเสียหายมีแนวโน้มเพิ่มสูงขึ้นอีก ส่วนผู้เสียชีวิตอยู่ที่อย่างน้อย 2 คน<br/> </p>
      <figure>
        <iframe data-src="https://twitter.com/TgrVeneto/status/1194877127524540416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่นายกรัฐมนตรีจูเซปเป คอนเต ผู้นำอิตาลี ประกาศเมื่อวันศุกร์ที่ผ่านมา ให้สถานการณ์น้ำท่วมฉับพลันที่เมืองเวนิส ซึ่งเป็นผลจากระดับน้ำขึ้นสูงสุดในรอบ 53 ปี เป็นภาวะฉุกเฉินระดับประเทศ และรัฐบาลกลางในกรุงโรมจัดสรรงบประมาณฉุกเฉินก้อนแรก 20 ล้านยูโร ( ราว 669 ล้านบาท ) มอบให้แก่เทศบาลเมืองเวนิสทันที  ซึ่งบรุกนาโรกล่าวว่าในเบื้องต้นแต่ละครัวเรือนจะได้รับเงินเยียวยาสูงสุด 5,000 ยูโร ( ราว 167,269.99 บาท ) และสูงสุด 20,000 ยูโรสำหรับผู้ประกอบการธุรกิจ ( ราว 669,080 บาท )</p>
      <figure>
        <img src="https://www.dailynews.co.th/admin/upload/20191117/news_lqaVYIjdWi074925_533.jpg?v=201911171211?v=1755"/>
      </figure>
      <p> </p>
      <figure>
        <iframe data-src="https://twitter.com/dwnews/status/1195423723362406405?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ด้านมหาวิหารซันมาร์โกหรือเซนต์มาร์ก และจัตุรัสซันมาร์โกซึ่งตั้งอยู่ด้านหน้า อนุญาตให้ประชาชนเข้าสู่พื้นที่ได้อีกครั้ง หลังจำเป็นต้องปิดเมื่อวันศุกร์ เนื่องจากระดับน้ำที่ขึ้นสูง 1.10 เมตร ส่งผลให้มีน้ำท่วมเพิ่มขึ้นอีก 20 เซนติเมตร แต่หลังจากนั้นระดับน้ำทยอยลดลง อย่างไรก็ตาม ศูนย์เฝ้าระวังน้ำขึ้นของเทศบาลเมืองเวนิสออกประกาศเตือนทุกฝ่ายว่า ระดับน้ำขึ้นในวันอาทิตย์ที่ 17 พ.ย. อาจสูงถึง 1.60 เมตร เพิ่มความเสี่ยงว่าพื้นที่ส่วนใหญ่ในเมืองอาจเผชิญกับน้ำท่วมระลอกใหม่ หลังระดับน้ำขึ้นสูง 1.87 เมตร เมื่อคืนวันอังคารที่ 12 พ.ย. เป็นสถิติสูงที่สุดนับตั้งแต่ปี 2509 ซึ่งวัดได้ 1.94 เมตร</p>
      <figure>
        <img src="https://www.dailynews.co.th/admin/upload/20191117/news_MxqvBlBqhk074956_533.jpg?v=201911171211?v=6177"/>
      </figure>
      <p> </p>
      <figure>
        <iframe data-src="https://twitter.com/tictoc/status/1195479161638440960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ ศาสนาจารย์ ฟรันเซสโก โมราเกลีย อาร์คบิชอปแห่งเมืองเวนิส กล่าวว่าความเสียหายต่อมหาวิหารซันมาร์โกจากน้ำท่วมในครั้งนี้ "ยากที่จะได้รับการบูรณะ" เนื่องจากกระแสน้ำที่ท่วมเมืองนั้นเป็นน้ำทะเลหรือน้ำเค็ม กัดกร่อนสถาปัตยกรรมที่เป็นพื้นโมเสก และทางเดินโดยรอบจนเสียหาย  ต่อมานางเพาลา เดอ มิเชลี รมว.กระทรวงโครงสร้างพื้นฐานและคมนาคมของอิตาลี ยืนยันโครงการก่อสร้างพนังกันน้ำ "โมเสส" เมกะโปรเจ็กต์ป้องกันน้ำท่วมของเมืองเวนิสที่ริเริ่มตั้งแต่ปี 2509 แม้เริ่มดำเนินการ "อย่างจริงจัง" เมื่อปี 2546 แต่จนถึงตอนนี้ยังไม่แล้วเสร็จเนื่องจากการคอร์รัปชั่นในหลายระดับ จะใช้การได้อย่างแน่นอนภายในปี 2564 และพนังกันน้ำบางส่วน "อาจเปิดใช้งานได้เร็วกว่านั้น".<br/><br/><b>เครดิตภาพ : AP, REUTERS</b></p>
    </article>
  </body>
</html>