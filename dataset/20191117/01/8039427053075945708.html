<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=956720"/>
    <meta property="og:site_name" content="Andhrajyothy"/>
    <meta property="article:published_time" content="2019-11-17T01:42:40+00:00"/>
    <meta property="og:title" content="తెలంగాణ ఉద్యోగులు, పెన్షనర్లకు ఫిట్‌మెంట్‌ 24%"/>
    <meta property="og:description" content="ADVT"/>
  </head>
  <body>
    <article>
      <h1>తెలంగాణ ఉద్యోగులు, పెన్షనర్లకు ఫిట్‌మెంట్‌ 24%</h1>
      <address>
        <time datetime="2019-11-17T01:42:40+00:00">17 Nov 2019, 01:42</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>22న సర్కారుకు పీఆర్సీ నివేదిక</b>
        </li>
        <li>
          <b>వెంటనే సంఘాలతో కేసీఆర్‌ భేటీ</b>
        </li>
        <li>
          <b>24 విడతల్లో బకాయిల చెల్లింపు</b>
        </li>
      </ul>
      <p><b>హైదరాబాద్‌, నవంబరు 16 (ఆంధ్రజ్యోతి):</b> తెలంగాణ ఉద్యోగులు, పెన్షనర్లు ఆశగా ఎదురుచూస్తున్న వేతన సవరణకు ముహూర్తం సమీపిస్తోంది. ఈ నెల 22న పీఆర్సీ తన తొలి నివేదికను ప్రభుత్వానికి అందించనుంది. ఫిట్‌మెంట్‌ 24 శాతమే ఉంటుందన్న ప్రచారం జరుగుతోంది. తెలంగాణ వచ్చాక తొలి పీఆర్సీ ఆశాజనకంగా ఉంటుందని ఉద్యోగ వర్గాలు కలలు కన్నాయి. అయితే ఏడాదికాలంగా రాష్ట్ర ఆర్థిక పరిస్థితి ఆశాజనకంగా లేదు. తాజాగా ఆర్టీసీ వ్యవహారంలో కూడా ఇదే అంశం ప్రధానంగా చర్చకు వచ్చింది. 10-12 రోజుల్లోపు పీఆర్సీ నివేదిక అందించాలని సీఎం కేసీఆర్‌ ఈ నెల 4న ఆదేశాలు జారీ చేశారు.</p>
      <p> ఈ క్రమంలో 22న పీఆర్సీ నివేదిక ప్రభుత్వానికి అందనుంది. ఉదయం నివేదిక అందగానే మధ్యాహ్నమే సీఎం ఉద్యోగ సంఘాలతో భేటీ కానున్నారు. ఆ భేటీలోనే సంఘాలకు రాష్ట్ర ఆర్థిక పరిస్థితిని వివరించి 24 శాతం ఫిట్‌మెంట్‌కు ఒప్పించే అవకాశాలున్నాయని సమాచారం. అదే రోజు ఉద్యోగుల పదవీ విరమణ వయసు పెంపుపైనా విధాన నిర్ణయం తీసుకోనున్నారు. రెండేళ్ల దాకా పెంచుతామని ఇప్పటికే సీఎం ప్రకటన చేశారు. దీనికి అనుగుణంగానే నిర్ణయం తీసుకొని డిసెంబరు 1 నుంచి పదవీ విరమణ వయసు పెంచేలా ఉత్తర్వులు ఇచ్చే అవకాశాలు ఉన్నట్లు సమాచారం. ఈనెల 18న పీఆర్సీతో ఆర్థిక శాఖ ముఖ్యకార్యదర్శి రామకృష్ణారావు మరోసారి భేటీ కానున్నారు. </p>
      <p>
        <b>24% ఫిట్‌మెంట్‌కు 6,000 కోట్లు</b>
      </p>
      <p>రాష్ట్రంలో 3.80 లక్షల మంది దాకా ప్రభుత్వ ఉద్యోగులు, ఉపాధ్యాయులు ఉన్నారు. ఇక పెన్షనర్లు 2.5 లక్షల మంది. ఒక్క శాతం ఫిట్‌మెంట్‌ అమలు చేస్తే ఏడాదికి రూ.250 కోట్లు కావాలని ఆర్థిక శాఖ లెక్కకట్టింది. 24 శాతం ఫిట్‌మెంట్‌ ఇస్తే రూ.6000 కోట్ల దాకా ఖర్చవనుంది. వేతన బకాయిలు కూడా రూ.6000 కోట్లు కానున్నాయి. ప్రభుత్వం గతంలో 18 వాయిదాల్లో పీఆర్సీ బకాయిలను చెల్లించగా.. ఈసారి 24 వాయిదాలు తీసుకునే అవకాశం ఉంది. పెరిగిన వేతనాలన్నీ 1న చెల్లిస్తే.. బకాయిలు మాత్రం 15న లేదా 25లోపు జమ చేసే అవకాశాలున్నాయి. పీఆర్సీ గడువు 2018 జూన్‌తో ముగిసింది. కొత్త పీఆర్సీని 2018 జూలై నుంచి అమల్లోకి తేవాల్సి ఉంది. కాగా, పీఆర్సీ వచ్చే ఏడాది మరో నివేదిక ఇచ్చే అవకాశాలున్నాయి. జిల్లాల పునర్‌వ్యవస్థీకరణ తర్వాత పోస్టుల హేతుబద్ధీకరణపై మరో నివేదికను అందించనుంది.</p>
      <p> </p>
      <p>
        <b>నివేదిక అందిన రోజే భేటీ..</b>
      </p>
      <p>వేతన సవరణ కమిషన్‌ ఫిట్‌మెంట్‌పై నివేదిక ఇచ్చిన రోజే ఉద్యోగ, ఉపాధ్యాయ సంఘాలతో సీఎం కేసీఆర్‌ సమావేశం కానున్నారు. అందులోనే ఫిట్‌మెంట్‌ను వెల్లడించే అవకాశాలున్నాయి. మధ్యంతర భృతి(ఐఆర్‌) ఉండదని ఇప్పటికే ఆర్థిక మంత్రి హరీశ్‌ కూడా ప్రకటించారు. ఆ ప్రకటనకు అనుగుణంగా ఫిట్‌మెంట్‌ను వెంటనే అమలు చేస్తారా లేక 2020 మార్చి దాకా ఐఆర్‌ ఇచ్చి, బడ్జెట్‌ అనంతరం ఫిట్‌మెంట్‌ను అమల్లోకి తెస్తారా అన్నది తేలాల్సి ఉంది.</p>
      <p> </p>
    </article>
  </body>
</html>