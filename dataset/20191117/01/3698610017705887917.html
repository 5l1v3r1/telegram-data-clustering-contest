<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/spravu-zaycevoyi-ta-dronova-pro-dtp-u-harkovi-rozglyadatime-verhovniy-sud-329948_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T01:18:00+00:00"/>
    <meta property="og:title" content="Справу Зайцевої та Дронова про ДТП у Харкові розглядатиме Верховний суд"/>
    <meta property="og:description" content="Інтереси Дронова захищатиме уже інший адвокат"/>
  </head>
  <body>
    <article>
      <h1>Справу Зайцевої та Дронова про ДТП у Харкові розглядатиме Верховний суд</h1>
      <h2>Інтереси Дронова захищатиме уже інший адвокат</h2>
      <address>
        <time datetime="2019-11-17T01:18:00+00:00">17 Nov 2019, 01:18</time>
      </address>
      <p>У Харкові адвокат водія Геннадія Дронова, засудженого за смертельну аварію на вулиці Сумській, подав касаційну скаргу на вирок.</p>
      <p>"Так, розглядатиме Верховний суд. Подана касаційна скарга на цьому тижні", - повідомив Перепелиця.</p>
      <p>Проте інтереси Дронова буде захищати уже інший адвокат. Ім'я нового захисника, як і причини, за якими Перепелиця перестав бути адвокатом Дронова, невідомі.</p>
      <p>Засуджені за ДТП в Харкові, коли загинули шість осіб і травмовано п'ятеро, в тому числі вагітна жінка, відбувають покарання: Дронов у Полтавській області, в колонії для тих, хто скоїв ДТП зі смертельним результатом, а <a href="https://dt.ua/UKRAINE/vinuvaticyu-smertelnogo-dtp-u-harkovi-olenu-zaycevu-etapuvali-do-miscya-vikonannya-pokarannya-322507_.html"><b>Зайцева - в Дніпропетровській області у виправному центрі</b>,</a> хоча у виправних центрах повинні міститися засуджені з обмеженням свободи, а Зайцева засуджена до позбавлення волі.</p>
      <p>Представник потерпілих Лариса Матвєєва вважає, що нестиковок і навмисних дій, включаючи можливі злочини, в цій справі дуже багато. Сама справа не розвалилося тільки тому, що була під прицілом журналістів, громадськості і правозахисників, і якщо б цього не було, її б закрили на ранніх стадіях.</p>
      <p>Авокат Дронова Сергій Перепелиця переконаний у тому, що до його колишнього підзахисного застосували перебільшену міру покарання.</p>
      <p>Є питання і до тих, хто супроводжував розслідування.</p>
      <p>Як повідомила харківський журналіст Тетяна Доцяк, Лариса Матвєєва звернулася в поліцію з вимогою розслідувати дії експертів Харківського обласного бюро судово-медичних експертиз, які з двох спроб так і не змогли визначити, чи перебувала Зайцева в стані наркотичного сп'яніння. У перший раз, тому що, начебто, не отримали від слідчого необхідні документи, вдруге - бо не знають кількості опіатів. "Наркотичний висновок" міг стати обтяженням водієві Зайцевій та унеможливити в подальшому її дострокове звільнення.<br/><br/>Як і в ситуації з експертами-техніками, поліція не захотіла заводити справу, однак через суд представник потерпілих Лариса Матвєєва таки домоглася свого. Суд визнав дії поліції протиправними та зобов'язав почати розслідування.<br/><br/>І адвокат Дронова Сергій Перепелиця, і представник потерпілих Лариса Матвєєва наполягають, якщо експерти навмисне зробили сумнівні висновки або не зробили взагалі, вони повинні понести кримінальну відповідальність, якщо це сталося через їх некомпетентність - мають бути звільнені, уточнила журналіст.</p>
      <p>Раніше Харківський апеляційний суд залишив без змін <a href="https://dt.ua/UKRAINE/harkivskiy-sud-rozglyadaye-apelyaciyu-zaycevoyi-i-dronova-320570_.html"><b>вирок суду першої інстанції Олені Зайцевій і Геннадію Дронову</b></a>, засудженим за смертельну ДТП на вулиці Сумській у Харкові.</p>
      <p>В результаті аварії загинули шестеро людей, ще п'ятеро отримали поранення різного ступеня тяжкості. Суд першої інстанції засудив Зайцеву і Дронова до десяти років позбавлення волі кожного з позбавленням права керувати автомобілями протягом трьох років і з компенсацією сім'ям постраждалих.</p>
      <p>На засіданні 14 серпня адвокат Зайцевої Юлія Плетньова просила пом'якшити вирок з десяти років позбавлення волі до п'яти років умовно з позбавленням права керувати транспортними засобами протягом двох років.</p>
      <p>Вона наполягала на тому, що винуватцем аварії є саме Геннадій Дронов, адже якщо б він пропустив її підзахисну, яка їхала по центральній вулиці зі значним перевищенням швидкості і "не мала ніякої можливості зупинити поступовий рух автомобіля", Зайцева успішно завершила б маневр і уникла ДТП.</p>
      <p>На думку Плетньової, покарання для Дронова та Зайцевої має бути у співвідношенні 70 на 30 %.</p>
      <p>У свою чергу адвокат Дронова Сергій Перепелиця наполягав на тому, що при розгляді справи в суді першої інстанції було допущено ряд процесуальних порушень, зокрема, таких, що стосуються зміни обвинувального акта, допиту експертів та інших. У зв'язку з чим він просив суд скасувати вирок свого підзахисного і закрити справу. Однак суд залишив вирок у силі.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>