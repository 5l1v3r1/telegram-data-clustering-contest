<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741999"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T01:00:00+00:00"/>
    <meta property="og:title" content="เฟอร์รารี เอฟ8 ทริบูโต ราชาแห่งฝูงม้าลำพอง"/>
    <meta property="og:description" content="เฟอร์รารี เอฟ8 ทริบูโต คือรถสปอร์ตเครื่อง ยนต์วางกลางลำรุ่นใหม่ที่สร้างขึ้นมาเพื่อรับช่วงต่อจากเฟอร์รารี 488 จีทีบี และยังวางตัวให้เป็น “ราชาแห่งฝูงม้าลำพอง”"/>
  </head>
  <body>
    <article>
      <h1>เฟอร์รารี เอฟ8 ทริบูโต ราชาแห่งฝูงม้าลำพอง</h1>
      <address>
        <time datetime="2019-11-17T01:00:00+00:00">17 Nov 2019, 01:00</time>
      </address>
      <figure>
        <img src="https://www.dailynews.co.th/admin/upload/20191116/news_exxnzPVeSW180148_533.jpg?v=20191118048"/>
      </figure>
      <p>
        <b>เฟอร์รารี เอฟ8 ทริบูโต คือรถสปอร์ตเครื่อง ยนต์วางกลางลำรุ่นใหม่ที่สร้างขึ้นมาเพื่อรับช่วงต่อจากเฟอร์รารี 488 จีทีบี และยังวางตัวให้เป็น “ราชาแห่งฝูงม้าลำพอง”</b>
      </p>
      <p>เฟอร์รารี เอฟ8 ทริบูโต คือรถสปอร์ตเครื่อง ยนต์วางกลางลำรุ่นใหม่ที่สร้างขึ้นมาเพื่อรับช่วงต่อจากเฟอร์รารี 488 จีทีบี และยังวางตัวให้เป็น “ราชาแห่งฝูงม้าลำพอง” ตัวใหม่ โดยเฟอร์รารีเชื่อว่า เอฟ8 ทริบูโต เป็นมาตรฐานใหม่ของรถซูเปอร์สปอร์ต ทั้งในด้านของสมรรถนะจากเครื่องยนต์ วี8 ที่ดีที่สุดในโลก ควบคู่กับอรรถรสในการควบคุมรถอันยอดเยี่ยมและห้องโดยสารให้ความสะดวกสบายเหนือระดับ</p>
      <figure>
        <img src="https://www.dailynews.co.th/admin/upload/20191116/news_gZPUBCJmgO180149_533.jpg?v=20191118048?v=1394"/>
      </figure>
      <p>นอกเหนือจากรูปทรงที่ดูปราดเปรียวและน่าเกรงขามแล้วทีมนักออกแบบของเฟอร์รารียังให้ความสำคัญกับหลักอากาศพลศาสตร์ โดยได้นำประสบ การณ์ที่ได้จากการออกแบบรถแข่งเอฟวันมาใช้ออก แบบ ซึ่งผลที่ได้ก็คือเอฟ8 ทริบูโตมีแรงกดที่เกิดขึ้นกับตัวรถเมื่อมีอากาศมาปะทะดีขึ้น ถ้าเทียบกับ 488 จีทีบี แล้วพบว่าเอฟ8 ทริบูโตมีแรงกดที่ด้านหน้าเพิ่มขึ้น 15% สปอยเลอร์ท้าย 25% ใต้ท้องรถด้านหน้า15% ใต้ท้องรถส่วนกลาง 25% และดิฟฟิวเซอร์หลังอีก 20%</p>
      <figure>
        <img src="https://www.dailynews.co.th/admin/upload/20191116/news_pdtPvdSvFr180149_533.jpg?v=20191118048?v=1532"/>
      </figure>
      <p>ภายในห้องโดยสารแม้ดูเรียบง่ายแต่ยังคงความคลาสสิกด้วยวัสดุหนังแท้สลับกับชิ้นส่วนอะลูมิเนียมและคาร์บอนไฟเบอร์ ชุดแดชบอร์ดติดตั้งมาตรวัดรอบขนาดใหญ่ไว้ตรงกลาง ส่วนด้านซ้ายและขวาเป็นหน้าจอภาพสี ใช้แสดงความเร็วและมาตรวัดต่าง ๆ พวงมาลัยแบบ 3 ก้านรูปตัว D รุ่นใหม่ล่าสุดที่มีปุ่มควบคุมการทำงานต่าง ๆ ติดตั้งมาให้บนพวงมาลัย อาทิ ไฟหน้า ไฟเลี้ยว ที่ปัดน้ำฝน รับโทรศัพท์ ระบบช่วงล่างและเลือกโหมดการขับขี่ ส่วนคอนโซลกลางแยกส่วนออกมาจากแดชบอร์ดชัดเจน ทั้งยังออกแบบให้ดูเหมือนลอยตัวช่วยเพิ่มความรู้สึกโปร่งโล่งให้กับห้องโดยสารได้เป็นอย่างดี ที่คอนโซลฝั่งผู้โดยสารสามารถสั่งติดตั้งจอทัชสกรีนขนาด 7 นิ้ว เบาะนั่งเป็นแบบบั๊กเก็ตซีทโอบกระชับลำตัวได้อย่างมั่นคง ช่องแอร์ทรงกลมแบบใหม่เลือกได้ระหว่างอะลูมิเนียมและคาร์บอนไฟเบอร์</p>
      <figure>
        <img src="https://www.dailynews.co.th/admin/upload/20191116/news_HwDrqWAQyk180150_533.jpg?v=20191118048?v=8293"/>
      </figure>
      <p>สำหรับฝูงม้าของเอฟ8 ทริบูโตนั้นได้มาจากเครื่องยนต์เบนซินแบบวี8 สูบ ขนาด 3.9 ลิตร เทอร์โบคู่มีพละกำลังเทียบเท่าฝูงม้าถึง 720 ตัว กับแรงบิดสูงสุด 770 นิวตัน-เมตร สามารถทำอัตราเร่งจาก 0-100 กม./ชม. ได้ในเวลา 2.9 วินาที และใช้เวลาเพียง 7.8 วินาที เพื่อทะยานขึ้นสู่ความเร็ว 200 กม./ชม. ส่วนความเร็วสุดนั้นทำได้มากกว่า 340 กม./ชม. การส่งกำลังทั้งหมดผ่านเกียร์อัตโนมัติแบบคลัตช์คู่ 7 สปีด เพื่อไปขับเคลื่อนล้อหลัง การเข้าเกียร์เดินหน้า เกียร์ว่าง และเกียร์ถอยหลัง ใช้ปุ่มกดซึ่งอยู่ที่คอนโซลกลาง ส่วนการเลือกเปลี่ยนอัตราทดเกียร์เองในโหมดสปอร์ตทำโดยผ่านแป้นแพดเดิ้ลชิพที่ด้านหลังพวงมาลัย ส่วนการหยุดฝูงม้าทั้งหมดเป็นหน้าที่ของระบบดิสก์เบรกแบบคาร์บอนเซรามิกหน้า/หลังขนาด 398/360 มม.</p>
      <figure>
        <img src="https://www.dailynews.co.th/admin/upload/20191116/news_AqGTYgTuFe180150_533.jpg?v=20191118048?v=3998"/>
      </figure>
      <p>ส่วนทริปลองขับเฟอร์รารี่เอฟ8 ทริบูโต ที่จัดขึ้นในสนามฟีโอราโน ซึ่งเป็นสนามส่วนตัวของเฟอร์รารี ตั้งอยู่ใกล้กับเมืองมาราเนลโล ประเทศอิตาลีสนามมีความยาว 3 กม. ในด้านสมรรถนะของเอฟ8 ทริบูโต นั้นด้วยฝูงม้าลำพองกว่า 720 ตัว ทำให้เกิดความรู้สึกตื่นเต้นเร้าใจไปกับอัตราเร่งที่ว่องไวเกินคำบรรยายตลอดเวลาที่นั่งอยู่หลังพวงมาลัย ส่วนการตอบสนองของพวงมาลัยและระบบช่วงล่างมีความแม่นยำและให้การยึดเกาะถนนที่มั่นคงในทุก ๆ ช่วงความเร็ว<br/><br/>สำหรับการทำงานของระบบเบรกและระบบควบคุมการทรงตัวเพื่อชะลอความเร็วก่อนเข้าและเร่งออกจากทางโค้งก็ทำได้อย่างวางใจ แต่ที่น่าประทับใจที่สุดก็คือไม่ว่าผู้ขับมากประสบการณ์หรือน้องใหม่ใจรักรถแรง เฟอร์รารี เอฟ8 ทริบูโตก็มีระบบช่วยการขับขี่ที่พร้อมป้องกันและแก้ไขความผิดพลาดต่าง ๆ ให้กับผู้เป็นเจ้าของได้อย่างยอดเยี่ยม ทั้งขับเที่ยวก็สนุกหรือขับใช้งานทั่วไปแสนสะดวกสบาย.</p>
    </article>
  </body>
</html>