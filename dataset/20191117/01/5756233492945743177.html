<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621890/%D9%86%D8%A7%D8%AC%D8%A7-%D9%84%DB%8C%D8%AF%D8%B1-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%AF%D8%B1-%D8%A7%D8%B1%D8%A7%DA%A9-%D8%B1%D8%A7-%D8%B4%D9%86%D8%A7%D8%B3%D8%A7%DB%8C%DB%8C-%DA%A9%D8%B1%D8%AF%DB%8C%D9%85-%D9%85%D8%A7%D9%85%D9%88%D8%B1%D8%A7%D9%86-%D8%AA%D9%86%D9%87%D8%A7-%D8%A8%D9%87-%D8%B1%DB%8C%D8%AE%D8%AA%D9%86-%D8%A2%D8%A8-%D8%A8%D8%B1-%D8%B3%D8%B1-%D9%85%D8%B1%D8%AF%D9%85-%DA%A9%D9%81%D8%A7%DB%8C%D8%AA-%DA%A9%D8%B1%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T01:23:00+00:00"/>
    <meta property="og:title" content="ناجا: لیدر ناآرامی‌های در اراک را شناسایی کردیم/ ماموران تنها به ریختن آب بر سر مردم کفایت کردند"/>
    <meta property="og:description" content="فرمانده انتظامی استان مرکزی با بیان اینکه پلیس کنار مردم و مجری قانون است گفت: لیدر ناآرامی امروز در اراک شناسایی شد."/>
  </head>
  <body>
    <article>
      <h1>ناجا: لیدر ناآرامی‌های در اراک را شناسایی کردیم/ ماموران تنها به ریختن آب بر سر مردم کفایت کردند</h1>
      <address>
        <time datetime="2019-11-17T01:23:00+00:00">17 Nov 2019, 01:23</time>
      </address>
      <p>
        <i>فرمانده انتظامی استان مرکزی با بیان اینکه پلیس کنار مردم و مجری قانون است گفت: لیدر ناآرامی امروز در اراک شناسایی شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ حسن مفخمی شهرستانی در جلسه با محوریت موضوعات ملی با اشاره به گران شدن قیمت بنزین و مسائل اتفاق افتاده اظهار داشت: پلاک یک خودروی در حال حرکت کنده شده که در این موضوع رئیس پلیس راهور شخصا تخلف راننده را مشاهده کرده است و افرادی که پلاک خودروی آنها کنده شده باید به پلیس راهور مراجعه کنند.</p>
      <p>مفخمی شهرستانی بیان کرد: همچنین همه ماموران نیروی انتظامی دارای کارت شناسایی بودند چراکه نیروی انتظامی خود را در برابر قانون و مردم پاسخگو می‌داند تا هرتخلفی مشاهده شد از طریق بازرسی نیروی انتظامی در استان پیگیری و رسیدگی شود و کاری برخلاف قانون انجام نشده است.</p>
      <figure>
        <img src="https://aftabnews.ir/files/fa/news/1398/8/26/360104_976.jpg"/>
      </figure>
      <p>وی عنوان کرد: لیدر ناآرامی امروز شناسایی شد که حداقل چهل‌و پنج دقیقه مردم را تحریک می‌کرد و ماموران نیروی انتظامی تنها به ریختن آب بر سر مردم کفایت کردند و لازم به ذکر است که هیچ ماموری نمی‌تواند فردی را کتک بزند، به هرحال نیروی انتظامی وظیفه ایجاد امنیت و نظم را در سطح جامعه دارد و نمی‌تواند در برابر مسائل مخل امنیت سکوت کند.</p>
      <p>فرمانده نیروی انتظامی استان مرکزی اضافه کرد:‌ وظیفه پلیس برقراری نظم عمومی و پیشگیری از وقوع جرم است، بستن میدان اصلی شهر و تشویش اذهان عمومی پایمال کردن حق مردم است، باید همه پلیس خود باشند نه این‌که پلیس در این موارد به موضوع ورود کند.</p>
      <p>مفخمی شهرستانی ادامه داد: ایجاد راه‌بندان، تخریب اموال عمومی، تشویش اذهان عمومی و رها کردن خودروها که سبب اختلال در رفت‌وآمدها می‌شود جرم است، حتی ایجاد آلودگی صوتی نیز تخلف محسوب می‌شود، از شب گذشته در بحث سهمیه‌بندی بنزین اخبار کذب فراوانی در فضای مجازی منتشر شد، در صورتی که همه این‌ها برنامه‌ریزی شده تا اذهان عمومی را تشویش دهند و فضا را متشنج کنند.</p>
      <p>وی خاطر نشان کرد: اشراف دستگاه‌های امنیتی بسیار بالا است و افراد ایجاد کننده تشنج شناسایی می‌شوند، مجری قانون وظیفه دارد قانون را به بهترین صورت اجرا کند.</p>
      <p>فرمانده نیروی انتظامی استان مرکزی بیان کرد: وضعیت استان مرکزی در مقابل استان‌های دیگر بسیار مناسب است، همچنین عده‌ای که به بر هم زدن نظم و ایجاد اخلال در امنیت عمومی دامن می‌زنند در کوتاه‌ترین زمان ممکن شناسایی می‌شوند، ادامه دار شدن این اتفاق سبب می‌شود دود آن به چشم خود مردم برود.</p>
      <p>مفخمی شهرستانی ادامه داد: انتظار می‌رود همه به‌ویژه رسانه‌ها همکاری لازم را با ما داشته باشند.</p>
    </article>
  </body>
</html>