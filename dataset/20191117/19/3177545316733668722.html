<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infooradea.ro/doi-sportivi-ai-clubului-tengo-salonta-medaliati-cu-argint-la-campionatele-mondiale-de-futnet-u21/"/>
    <meta property="og:site_name" content="InfoOradea"/>
    <meta property="article:published_time" content="2019-11-17T19:35:00+00:00"/>
    <meta property="og:title" content="Doi sportivi ai clubului Tengo Salonta, medaliati cu argint la Campionatele Mondiale de Futnet U21"/>
    <meta property="og:description" content="Doi sportivi ai clubului Tengo Salonta au participat, în perioada 15-17 noiembrie, la Campionatele Mondiale de Futnet U21"/>
  </head>
  <body>
    <article>
      <h1>Doi sportivi ai clubului Tengo Salonta, medaliati cu argint la Campionatele Mondiale de Futnet U21</h1>
      <address><time datetime="2019-11-17T19:35:00+00:00">17 Nov 2019, 19:35</time> by <a rel="author">Redactia</a></address>
      <h4>Doi sportivi ai clubului Tengo Salonta au participat, în perioada 15-17 noiembrie, la Campionatele Mondiale de Futnet U21 (tenis cu piciorul) desfășurate în orașul Michalovce (Slovacia). </h4>
      <p>Marc Bence (17 ani) și Suciu David (15 ani) au îmbrăcat tricoul naționalei Ungariei, cei doi având și cetățenie maghiară. Primul a ajuns până în finala competiției de simplu, depășind adversari redutabili. În semifinale, l-a învins pe reprezentantul țării gazde cu scorul de 2-1, reușind o revenire spectaculoasă după ce a fost condus. În finală, salontanul a dat de reprezentantul Cehiei și a avut prestație foarte bună în primul set, când a revenit de la 9-3, având minge de set (10-9), dar a pierdut cu 12-10. Adversarul său s-a impus apoi și în setul următor, dar argintul obținut de jucătorul CS Tengo este un rezultat excelent. </p>
      <p>La dublu, Bence a concurat alături de colegul său de club David, reușind o performanță excelentă, câștigând în semifinale tot în fața slovacilor. În ultimul act al competiției au întâlnit tot Cehia, care s-a impus în două seturi. </p>
      <p>Cei doi sportivi salontani au făcut parte și din echipa de triplu a Ungariei care a cedat la mare luptă duelul cu Cehia pentru intrarea în finală, joc decis prin punctul de aur (15-14) și au jucat pentru medaliile de bronz în compania slovacilor (în fața gazdelor au pierdut în grupe la mare luptă), după ce gazdele au cedat, în mod surprinzător, în fața ambițioasei formații franceze, pe care maghiarii i-au învins în grupe. Cehii s-au impus in fata francezilor, iar slovacii au invins Ungaria, stabilind ierarhia finală a careului de ași. <br/><b>Prin aportul celor doi salontani, reprezentativa maghiară de juniori U21, a ocupat locul doi in clasamentul pe echipe</b>.</p>
      <p>Pentru România a evoluat un ONG (Asociația Futnet din Cluj-Napoca), entitate nerecunoscută de legile sportive autohtone, dar afiliată la UNIF, fapt ce nu a permis salontanilor să reprezinte și ei România în competiție. De remarcat faptul că echipa care a reprezentat țara noastră la juniori a jucat doar pentru locurile 5-8, nefiind în măsură să pună probleme adversarilor. </p>
      <p>”<i><b>Solicitarea noastră trimisă la UNIF pentru a reprezenta România la futnet nu a primit deocamdată aviz favorabil, de aceea am lăsat copiii să joace la Mondiale sub culorile țării vecine. Am fi putut aduce aceste medalii României, însă, nu am găsit înțelegere. Mă bucur pentru rezultatul sportiv al celor doi tineri, care vor avea șansa să joace și la următoarele ediții, fiind mai tineri decât adversarii lor. Rămâne de văzut dacă vor face acest lucru pentru țara noastră sau pentru altă reprezentativă</b></i>” – a precizat Vasile SOREAN, conducătorul și antrenorul echipei Tengo Salonta, care alături de fiul său, Alex i-au pregătit pe cei doi sportivi. </p>
      <p>Pepiniera clubului Tengo a dat jucători și lotului național de fotbal-tenis a României care în perioada 18-20 noiembrie va participa la Campionatul Mondial organizat sub egida Federației Internaționale de Fotbal-tenis Asociații (FIFTA). În loturile pregătite de către Frederico Tavares (președinte FRFT) fac parte Lăzău Norbert, Denis Purja, Halász Dániel (la seniori și U21), dar și Andreea Neag (naționala feminină). </p>
      <related>
        <h4>Articole similare</h4>
        <a href="https://infooradea.ro/kinga-sebestyen-a-pus-romania-in-cartea-recordurilor-peste-1500-de-persoane-au-participat-in-oradea-la-cea-mai-mare-ora-de-kangoo-jumps-din-istorie/"/>
        <a href="https://infooradea.ro/clubul-tengo-salonta-initiaza-o-alta-competitie-menita-sa-dezvolte-tenisul-cu-piciorul-din-romania-cupa-corporatiilor/"/>
        <a href="https://infooradea.ro/trei-echipe-din-judetul-bihor-pe-podium-in-bucovina-la-a-v-a-etapa-a-campionatului-romaniei-la-tenis-cu-piciorul/"/>
      </related>
    </article>
  </body>
</html>