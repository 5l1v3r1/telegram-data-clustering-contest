<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/segslitna-forhandlingar-mellan-parterna-i-poststrejken-har-ar-listan-over-stodstrejkerna-som-hotar/"/>
    <meta property="og:site_name" content="HBL"/>
    <meta property="article:published_time" content="2019-11-17T19:11:00+00:00"/>
    <meta property="og:title" content="Segslitna förhandlingar mellan parterna i poststrejken – här är listan över stödstrejkerna som hotar"/>
    <meta property="og:description" content="Förhandlingarna mellan PAU och Palta med förlikningsmannen i Helsingfors fortsätter sent in på söndagskvällen."/>
  </head>
  <body>
    <article>
      <h1>Segslitna förhandlingar mellan parterna i poststrejken – här är listan över stödstrejkerna som hotar</h1>
      <h2>Förhandlingarna mellan PAU och Palta med förlikningsmannen i Helsingfors fortsätter sent in på söndagskvällen.</h2>
      <address><time datetime="2019-11-17T19:11:00+00:00">17 Nov 2019, 19:11</time> by <a rel="author">SPT</a></address>
      <p>Post- och logistikunionen PAU och servicebranschens arbetsgivare Palta träffades för tredje gången den här veckan. Poststrejken har nu pågått i sju dygn.</p>
      <p>Senast parterna träffades hos förlikningsmannen <b>Vuokko Piekkala</b> var på fredagen i Helsingfors.</p>
      <p>Om parterna inte lyckas komma överens har flera fackförbund hotat med stödstrejker som i så fall inleds på måndag och tisdag. Till exempel startar Bil- och transportbranschens arbetarförbunds (AKT) stödstrejk på måndag.</p>
      <p>På lördagen uppgav AKT dessutom att man utvidgar sina <a href="https://www.akt.fi/uutiset/akt-n-tuki-pau-n-tyotaistelulle-laajenee/">stödåtgärder</a> från och med tisdag. Stödåtgärderna omfattar ett övertidsförbud och förbud för att byta skift inom väg- och järnvägstrafiken.</p>
      <p>AKT meddelar dessutom att man vidtar ytterligare <a href="https://www.akt.fi/uutiset/akt-lisaa-tukeaan-pau-n-tyotaistelulle/">stödåtgärder</a> på onsdag om inte en överenskommelse nås. De tidigare stödåtgärderna börjar också gälla hamnpersonal i oljehamnar, kabinpersonal, resebyråbranschen och Airpros och Avaintas lyftkransförare.</p>
      <p>Strejkhot</p>
      <p>Om överenskommelse inte nås</p>
      <p>Post- och logistikunionen PAU:s pågående strejk berör omkring 9 000 anställda inom postutdelningen, posthanteringen och posttransporten.</p>
      <p>Postfacket har strejkat från och med måndagen den 11 november. Strejken avslutas den 24 november, men PAU har redan varslat om en ny två veckor lång strejk som kan börja den 25 november. Den nya strejken skulle omfatta postutdelningen, posthanteringen, posttransporten och försäljningen i hela landet. Strejk nummer två skulle omfatta även tjänstemän och personal inom kundtjänsten, och beröra 10 000 anställda.</p>
      <p>Måndagen den 18 november klockan 0.00 inleder Bil- och transportbranschens arbetarförbund AKT sin sympatistrejk. Strejken pågår till söndagen den 24 november klockan 22. Under strejken ska logistikbranschen avhålla sig från att behandla Postens försändelser.</p>
      <p>På tisdagen den 19 november klockan 0.00 träder även ett övertidsförbud och ett förbud mot att byta skift i kraft och pågår till den 8.12 klockan 24. Förbudet gäller bland annat lastbilsförare, busschaufförer och terminalpersonal.</p>
      <p>Onsdagen den 20 november klockan 0.00 börjar AKT:s nämnda stödåtgärder också gälla hamnpersonal i oljehamnar, kabinpersonal, resebyråbranschen och Airpros och Avaintas lyftkransförare.</p>
      <p>På måndagen klockan 6 inleder också Sjömansunionen en sympatistrejk. Fartygen kommer att lämna Postens transporter stående i hamnarna. Det här gäller förbindelsefartygen, inrikesfärjorna, lastfartygen, passagerarfartygen och de kombinerade frakt– och passagerarfartygen.</p>
      <p>Torsdagen den 21 november klockan 6 slutar Sjömansunionen hantera last. På bildäcken tar man inte längre emot långtradare, tankbilar eller lösa släp. Personbilar och bussar får däremot transporteras på bildäcken. Det här gäller utrikesfartens kombinerade frakt- och passagerarfartyg och passagerarfartygen.</p>
      <p>Från och med torsdagen följer unionens medlemmar som jobbar ombord på isbrytare och som arbetar i isbrytaruppgifter inte med ut till sjöss. De ska däremot fortsätta med sina arbetsuppgifter på land.</p>
      <p>Måndagen den 25 november klockan 6 blir utrikesfartens lastfartyg, passagerarfartyg och kombinerade last- och passagerarfartyg, under finsk flagg som anländer till finsk hamn efter klockan 6, liggande i hamn. Unionens medlemmar följer inte längre med fartygen ut till sjöss.</p>
      <p>Sjömansunionens stödåtgärder varar tills Posten och PAU:s medlemmar når en lösning i sin arbetstvist.</p>
      <p>Tisdagen den 19 november klockan 21 inleder Järnvägsunionen en blockad som pågår i ett dygn. Under den tiden kan Järnvägsunionen inte försäkra att godstrafiken fungerar.</p>
      <p>Luftfartsunionen IAU sympatistrejkar med PAU mellan den 11 och den 24 november. Under strejken deltar unionens medlemmar inte i hanteringen av post på flygplatserna.</p>
      <p>Förbundet för den offentliga sektorn och välfärdsområdena JHL:s medlemmar som jobbar inom postutdelningen, posthanteringen och posttransporten strejkar med PAU mellan den 11 och den 24 november.</p>
      <p>Tisdagen den 19 november klockan 6 slutar JHL:s medlemmar som är anställda vid godtrafikens bangårdar att jobba. De strejkar till klockan 22 samma dag.</p>
      <p>De som underhåller godtrafikens vagnpark inleder sin strejk följande dag, onsdagen den 20 november klockan 7, och strejkar till klockan 23 samma dag.</p>
      <p>Från och med måndagen den 18 november klockan 6 tar JHL:s medlemmar som jobbar på Finnferries färjor inte emot Postens försändelser.</p>
      <related>
        <a href="https://www.hbl.fi/artikel/sondagen-innebar-nytt-mote-mellan-parterna-i-poststrejken-akt-hotar-med-nya-stodatgarder/"/>
        <a href="https://www.hbl.fi/artikel/poststrejken-katastrof-for-alandstrafiken/"/>
      </related>
    </article>
  </body>
</html>