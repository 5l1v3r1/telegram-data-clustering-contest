<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/17/sthrizei-ta-metra-ths-kyvernhshs-rohani-o-thriskeftikos-hgeths-khamenei"/>
    <meta property="og:site_name" content="euronews"/>
    <meta property="article:published_time" content="2019-11-17T19:26:01+00:00"/>
    <meta property="og:title" content="Στηρίζει τα μέτρα της κυβέρνησης Ροχανί ο θρησκευτικός ηγέτης Χαμενεΐ"/>
    <meta property="og:description" content="Αντισταθμιστικά μέτρα στις αμερικανικές κυρώσεις χαρακτηρίζει τις αυξήσεις στις τιμές των καυσίμων η Τεχεράνη."/>
  </head>
  <body>
    <article>
      <h1>Στηρίζει τα μέτρα της κυβέρνησης Ροχανί ο θρησκευτικός ηγέτης Χαμενεΐ</h1>
      <address><time datetime="2019-11-17T19:26:01+00:00">17 Nov 2019, 19:26</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/30/22/60/773x435_cmsv2_bdf0cbae-a030-567d-8020-45f918c5ef85-4302260.jpg"/>
      </figure>
      <p>Αυστηρά μέτρα για να αντιμετωπίσει τους διαδηλωτές που διαμαρτύρονται για την αύξηση στις τιμές των καυσίμων λαμβάνει η κυβέρνηση του Ιράν.</p>
      <p>Την ίδια ώρα ο ανώτατος ηγέτης του Ιράν Αγιατολάχ Αλί Χαμενεΐ τάχθηκε υπέρ της αύξησης της τιμής της βενζίνης που προκάλεσε διαδηλώσεις σε όλη τη χώρα, κατηγορώντας τους αντιπάλους της ισλαμικής δημοκρατίας και ξένους εχθρούς για «σαμποτάζ», μετέδωσε η κρατική τηλεόραση.</p>
      <p>«Κάποιοι χωρίς αμφιβολία ανησυχούν για αυτή την απόφαση... αλλά το σαμποτάζ και οι εμπρησμοί γίνονται από χούλιγκαν, όχι τον δικό μας λαό. Οι αντεπαναστάτες και οι εχθροί του Ιράν ανέκαθεν στήριζαν το σαμποτάζ και τις παραβιάσεις ασφαλείας και συνεχίζουν να το κάνουν», δήλωσε ο Αγιατολάχ Χαμενεΐ σύμφωνα με την κρατική τηλεόραση.</p>
      <p>Ο Χαμενεΐ δήλωσε ότι η αύξηση της τιμής της βενζίνης βασίστηκε σε γνώμες ειδικών και θα πρέπει να εφαρμοστεί αλλά κάλεσε τους αξιωματούχους να αποτρέψουν τις αυξήσεις στις τιμές άλλων προϊόντων, σύμφωνα με την κρατική τηλεόραση. Η πρόσβαση στο Διαδίκτυο έχει περιοριστεί στο Ιράν ύστερα από εντολή του ανώτατου συμβουλίου ασφαλείας, όπως μετέδωσε το ημικρατικό πρακτορείο ειδήσεων ISNA, ύστερα από δύο ημέρες διαδηλώσεων κατά της αύξησης της τιμής της βενζίνης.</p>
      <p>Ο πρόεδρος της χώρας Χασάν Ροχανί δήλωσε, όπως μεταδίδει το επίσημο πρακτορείο IRNA, πως η «αύξηση της τιμής του πετρελαίου επιτρέπει να βοηθηθούν οι οικονομικά ασθενέστερες ομάδες, δηλαδή το 75% του πληθυσμού ή 60 εκατομμύρια Ιρανοί».</p>
      <p>Η κυβέρνηση της Τεχεράνης υποστηρίζει ότι είναι μέτρα - αντιστάθμισμα στις αμερικανικές κυρώσεις κάτι που όμως δεν κατευνάζει την οργή των πολιτών.</p>
      <p>Ο υπουργός Εσωτερικών της χώρας Αμπντολρεζά Ραχμανί Φαζλί ωστόσο προειδοποίησε ότι οι υπηρεσίες ασφαλείας λαμβάνουν μέτρα για να επιβάλουν την τάξη και να περιορίσουν το κύμα διαμαρτυριών που έχει ήδη ως αποτέλεσμα να σκοτωθεί ένας διαδηλωτής.</p>
      <p>Διαδηλωτές επιτέθηκαν σε αποθήκη καυσίμων και προσπάθησαν να της βάλουν φωτιά. Οι διαμαρτυρίες έχουν εξαπλωθεί και σε άλλες πόλεις εκτός από την Τεχεράνη. Πληροφορίες που προέρχονται από διαδηλωτές κάνουν λόγο και για άλλους νεκρούς. Το υπουργείο Εσωερικών απαντά πως πρόκειται για ψεύδη.</p>
    </article>
  </body>
</html>