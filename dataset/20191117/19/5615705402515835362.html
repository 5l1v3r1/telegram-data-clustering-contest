<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204562-tramp-hoche-prodovzhiti-dozvil-dlya-kompanij-ssha-na-dilovi-zvyazki-z-huawei"/>
    <meta property="og:site_name" content="Mind UA"/>
    <meta property="article:published_time" content="2019-11-17T19:26:00+00:00"/>
    <meta property="og:title" content="Трамп хоче продовжити дозвіл для компаній США на ділові зв'язки з Huawei"/>
    <meta property="og:description" content="На продовженні дозволу наполягає китайська влада"/>
  </head>
  <body>
    <article>
      <h1>Трамп хоче продовжити дозвіл для компаній США на ділові зв'язки з Huawei</h1>
      <h2>На продовженні дозволу наполягає китайська влада</h2>
      <address>
        <time datetime="2019-11-17T19:26:00+00:00">17 Nov 2019, 19:26</time>
      </address>
      <p>Адміністрація президента США <b>Дональда Трампа </b>має намір продовжити термін, протягом якого ряду американських фірм дозволяється підтримувати ділові зв'язки з китайською телекомунікаційною компанією Huawei, передає <a href="https://www.nytimes.com/2019/11/15/business/us-reprieve-huawei.html?searchResultPosition=1">The New York Times</a>. На який саме час, поки що не уточнюється.</p>
      <p>Як відзначає NYT, на продовженні дозволу наполягає влада Китаю. В американській адміністрації вважають, що цей крок може сприяти прогресу в консультаціях між Вашингтоном і Пекіном з приводу торгових відносин.</p>
      <p>Джерела газети не виключають, що США відмовляться від своїх намірів, якщо в ході переговорів виникнуть нові труднощі.</p>
      <p>У травні ц.р. Мінторгівлі США включило Huawei у чорний список. Доля Huawei була в підвішеному стані протягом багатьох місяців, оскільки адміністрація Трампа не могла визначитися з тим, як ставитися до компанії, яку вважають загрозою національній безпеці США, але китайський уряд вважає Huawei центральною компанією в своїх технологічних амбіціях.</p>
      <p>Хоча майбутнє компанії не є частиною торгових переговорів між двома країнами, президент Трамп зробив Huawei потенційним козирем у тривалій торговій війні, зазначає видання.</p>
      <p>Щоб дати американським компаніям час знайти нових замовників на свою продукцію, Міністерство торгівлі надало офіційний дозвіл компаніям протягом певного часу продовжувати вести справи з Huawei.</p>
      <p>Нагадаємо, <a href="https://mind.ua/news/20204364-huawei-finansovo-podyakue-svoyim-pracivnikam-za-te-shcho-dopomogli-vporatis-z-sankciyami-ssha">Huawei виплатить</a> грошові премії своїм працівникам за те, що допомогли впоратися з санкціями США.</p>
      <related>
        <h4>Також читайте</h4>
        <a href="https://mind.ua/news/20204364-huawei-finansovo-podyakue-svoyim-pracivnikam-za-te-shcho-dopomogli-vporatis-z-sankciyami-ssha"/>
        <a href="https://mind.ua/news/20204133-ugorshchina-zaproshue-huawei-dlya-rozgortannya-merezh-5g"/>
        <a href="https://mind.ua/news/20203985-pislya-sankcij-ssha-pracivniki-huawei-zmusheni-pracyuvati-ponadnormovo"/>
      </related>
    </article>
  </body>
</html>