<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89869"/>
    <meta property="og:site_name" content="Denník politika"/>
    <meta property="article:published_time" content="2019-11-17T19:35:22+00:00"/>
    <meta property="og:title" content="Foto: Ocenenie Biela vrana získali aj obžalovaný z Moldavy nad Bodvou i 102-ročný skaut"/>
    <meta property="og:description" content="17.11.2019 (Webnoviny.sk) – Ocenenie Biela vrana patrilo tento rok najmä najstarším. Získala ho dôchodkyňa Mária Sisáková z východného Slovenska, ktorá upozornila na podvody s pôdou, čím zachránila susedom pozemky. Ďalšími ocenenými sú 102-ročný skaut Eduard Marek a 94-ročný Branislav Tvarožek, ktorých prenasledovali nacisti i komunisti."/>
  </head>
  <body>
    <article>
      <h1>Foto: Ocenenie Biela vrana získali aj obžalovaný z Moldavy nad Bodvou i 102-ročný skaut</h1>
      <address><time datetime="2019-11-17T19:35:22+00:00">17 Nov 2019, 19:35</time> by <a rel="author">Webnoviny</a></address>
      <p>17.11.2019 (Webnoviny.sk) – Ocenenie Biela vrana patrilo tento rok najmä najstarším. Získala ho dôchodkyňa Mária Sisáková z východného Slovenska, ktorá upozornila na podvody s pôdou, čím zachránila susedom pozemky. Ďalšími ocenenými sú 102-ročný skaut Eduard Marek a 94-ročný Branislav Tvarožek, ktorých prenasledovali nacisti i komunisti.</p>
      <p>Najmladším oceneným je obžalovaný Milan „Igor“ Hudák z osady pri Moldave nad Bodvou, v ktorej sa v roku 2013 uskutočnila kontroverzná policajná razia. Mená laureátov organizátori zverejnili dnes na tlačovej konferencii. Novinár a člen rady Bielej vrany Tomáš Němeček priblížil, že tohtoročnou témou je revolúcia či niektorá z jej hodnôt.</p>
      <p>Ocenenie slávnostne odovzdalo občianske združenie Tichá voda v Sále činohry SND za účasti prezidentky Zuzany Čaputovej a verejnej ochrankyne práv Márie Patakyovej. <i>„Všetky tie príbehy, hovoria že sloboda nám dáva vzácne práva, ktorých by sme si mali byť vedomí, a za ktoré by sme mali byť vďační,“</i> povedala pre agentúru SITA o laureátoch organizátorka Zuzana Wienk.</p>
      <h3>Odhalené podozrivé prevody pôdy</h3>
      <p>Dôchodkyňa Sisáková zo Zbudze, dedinky pri Michalovciach, odhalila podozrivé prevody pôdy, o ktorú prišli jej susedia. Spísala vyše 50 podozrivých prípadov s pozemkami, upozornila úrady, a niektoré prípady v súčasnosti vyšetruje polícia.</p>
      <p>Milan „Igor“ Hudák patrí medzi šiestich ľudí, ktorých polícia po razii v roku 2013 obvinila z krivej výpovede. Policajný zásah vtedy odsúdila aj bývala verejná ochrankyňa práv Jana Dubovcová. Hudák dúfa, že sa spravodlivosti učiní zadosť.</p>
      <p>Tento rok sa organizátori rozhodli dať Bielu vranu aj za dlhodobý prínos. Získali ju 102-ročný skaut Eduard Marek a 94-ročný Branislav Tvarožek.</p>
      <p><i>„Obaja nám ukazujú, že brániť právo a hodnoty sa dá aj v najťažších chvíľach. Napriek obrovským hrozbám straty života,“</i> priblížila Wienk. Podľa nej patria medzi ľudí, ktorí sa postavili proti obom najväčším totalitným režimom 20. storočia.</p>
      <h3>Viacstupňový pátrací proces</h3>
      <p>Wienk na otázku, ako sa k nim dostanú príbehy bielych vrán, poznamenáva, že majú viacstupňový pátrací proces. Hovorí, že nie je verejný, keďže by kapacitne nemohli zodpovedne overiť potencionálne tisícky nominácií.</p>
      <p><i>„Oslovujeme zhruba 250 osobností, ktoré prosíme o tipy na možných laureátov. Potom konzultujeme s ďalšími rôznymi aktérmi v regiónoch, s ľuďmi z rôznych oblastí a s odborníkmi. Takisto monitorujeme mediálne výstupy nielen celoslovenské, ale aj také, ktoré sa objavujú v regionálnych médiach,“</i> približuje Wienk.</p>
      <p>Dopĺňa, že z toho vzniká 30 až 50 predbežných nominácií. Rada si v prvom kole určí, čo by chceli v ten rok ocenením povedať. Do druhého kola postupuje okolo desať príbehov, ktoré podrobne overia.</p>
      <h3>Laureátov vyberá Rada Bielej vrany</h3>
      <p>Biela vrana oceňuje spoločensky prínosný a odvážny občiansky čin. Je poďakovaním vzácnym ľuďom, ktorí sú ochotní brániť pravdu a spravodlivosť a konkrétnym činom preukázať občiansku odvahu. Ocenení sú ľudia, ktorí potlačili osobné záujmy v mene verejného prínosu, hodnôt či princípov a mohli pritom podstúpiť riziko, rôzne príkoria či zažiť odsúdenie.</p>
      <p>Laureátov aktuálneho 12. ročníka vybrala Rada Bielej vrany, ktorá hodnotila nominácie predložené organizátorom ocenenia. Občianske združenie Tichá voda prevzalo ocenenie Biela vrana od zakladateľov – Aliancie Fair-play a Via Iuris, ktorí ju udeľovali 11 rokov. Tichá voda je novou iniciatívou s tímom, ktorý sa začiatkom roka 2019 oddelil od Aliancie Fair-play, kde dlhodobo pôsobil. Plánuje sa sústrediť na ocenenie Biela vrana a na posilňovanie či prepájanie občianskych iniciatív po Slovensku.</p>
      <p>Minulý rok sa laureátmi tohto ocenenia stali zavraždený novinár Ján Kuciak a ďalšia skupina investigatívnych novinárov. Ocenili Pavlu Holcovú, Xéniu Makarovú, Zuzanu Petkovú, Moniku Tódovú, Mareka Vagoviča a Adama Valčeka. Vlani po prvý raz udelili aj špeciálne poďakovanie Rady Bielej vrany. Odniesli si ho organizátori protestov z Iniciatívy Za slušné Slovensko.</p>
      <p>Viac k témam: <a href="https://www.webnoviny.sk/tag/biela-vrana/"><u>Biela vrana</u></a><br/>Zdroj: Webnoviny.sk – <a href="https://www.webnoviny.sk/foto-ocenenie-biela-vrana-ziskali-aj-obzalovany-z-moldavy-nad-bodvou-i-102-rocny-skaut/"><u>Foto: Ocenenie Biela vrana získali aj obžalovaný z Moldavy nad Bodvou i 102-ročný skaut</u></a> © SITA Všetky práva vyhradené.</p>
    </article>
  </body>
</html>