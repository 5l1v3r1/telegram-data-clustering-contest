<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1561995/maikl-mploympergk-syggnwmi-me-to-blemma-ston-leyko-oiko"/>
    <meta property="og:site_name" content="NOOZ."/>
    <meta property="article:published_time" content="2019-11-17T19:57:00+00:00"/>
    <meta property="og:title" content="Μάικλ Μπλούμπεργκ: &quot;Συγγνώμη&quot;... με το βλέμμα στον Λευκό Οίκο"/>
    <meta property="og:description" content="Μια μεγάλη συγγνώμη ζήτησε ο πρώην δήμαρχος της Νέας Υόρκης Μάικλ Μπλούμπεργκ για την πολιτική των αυθαίρετων προσαγωγών και ερευνών (stop-and-frisk), της οποίας υπήρξε μέχρι σήμερα ένθερμος υποστηρικτής στο όνομα της καταπολέμησης της εγκληματικότητας."/>
  </head>
  <body>
    <article>
      <h1>Μάικλ Μπλούμπεργκ: "Συγγνώμη"... με το βλέμμα στον Λευκό Οίκο</h1>
      <address>
        <time datetime="2019-11-17T19:57:00+00:00">17 Nov 2019, 19:57</time>
      </address>
      <p>
        <b>Μια μεγάλη συγγνώμη ζήτησε ο πρώην δήμαρχος της Νέας Υόρκης Μάικλ Μπλούμπεργκ για την πολιτική των αυθαίρετων προσαγωγών και ερευνών (stop-and-frisk), της οποίας υπήρξε μέχρι σήμερα ένθερμος υποστηρικτής στο όνομα της καταπολέμησης της εγκληματικότητας.</b>
      </p>
      <p><b>«Είχα άδικο και λυπάμαι γι΄αυτό»</b>, δήλωσε ο δισεκατομμυριούχος σε εκκλησία μαύρων στο Μπρούκλιν, ενισχύοντας την ιδέα ότι ετοιμάζεται να εισέλθει στην κούρσα για τον Λευκό Οίκο.</p>
      <p>Η τοποθέτηση αυτή αποτελεί <b>στροφή 180 μοιρών </b>για τον Μάικλ Μπλούμπεργκ, ο οποίος υποστήριζε πάντα αυτήν την πολύ αμφιλεγόμενη αστυνομική μέθοδο, καθώς πολλές οργανώσεις καταγγέλλουν ότι εφαρμόζεται με την εξακρίβωση στοιχείων με βάση εξωτερικά χαρακτηριστικά (φυλετικά, θρησκευτικά...) και <b>χαρακτηρίζεται από αναίτια βαναυσότητα.</b></p>
      <p>«Με τον καιρό κατέληξα να καταλάβω κάτι που δεν μπορούσα να παραδεχθώ: είχα άδικο ως προς ένα σημαντικό σημείο. Βασικός στόχος μας ήταν να σώσουμε ζωές. Αλλά τα γεγονότα είναι ξεκάθαρα: <b>υπερβολικά πολλοί αθώοι συνελήφθησαν και η μεγάλη πλειονότητα ήταν μαύροι ή λατίνοι</b>», είπε ο Μάικλ Μπλούμπεργκ.</p>
      <p>«Αυτό μπορεί να περιλάμβανε, λυπάμαι που το λέω, ορισμένους από εσάς που βρίσκονται εδώ σήμερα ή τα παιδιά σας, τα εγγόνια σας, τους γείτονές σας, τους δικούς σας ανθρώπους», είπε.</p>
      <p>Ο <b>77χρονος </b>πρώην δήμαρχος της Νέας Υόρκης έδωσε αρκετές ενδείξεις τις τελευταίες ημέρες για την <b>πρόθεσή του να διεκδικήσει το χρίσμα του Δημοκρατικού Κόμματος</b>, καταθέτοντας υποψηφιότητα στις πολιτείες της Αλαμπάμα και του Αρκανσα.</p>
      <p>Ιδρυτής του πρακτορείου που φέρει το όνομά του, δήμαρχος της Νέας Υόρκης από το 2002 μέχρι το 2013, ο Μάικλ Μπλούμπεργκ είναι ένας από τους δέκα πλουσιότερους ανθρώπους στον κόσμο, <b>με περιουσία μεγαλύτερη των 50 δισεκατομμυρίων δολαρίων, </b>σύμφωνα με το περιοδικό Forbes.<br/> </p>
    </article>
  </body>
</html>