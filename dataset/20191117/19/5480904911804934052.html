<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mlada-boleslav-zdolala-plzen-v-prodlouzeni-rozhodl-zohorna/1822202?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T19:42:00+00:00"/>
    <meta property="og:title" content="Mladá Boleslav zdolala Plzeň, v prodloužení rozhodl Zohorna"/>
    <meta property="og:description" content="Mladá Boleslav - Hokejisté Mladé Boleslavi porazili v 19. kole extraligy doma Plzeň 4:3 v prodloužení a zabrali po dvou prohrách za sebou. V čase 62:34 rozhodl v přesilové hře čtyř proti třem tečí Radim Zohorna. Západočeši podlehli poprvé po čtyřech výhrách."/>
  </head>
  <body>
    <article>
      <h1>Mladá Boleslav zdolala Plzeň, v prodloužení rozhodl Zohorna</h1>
      <address><time datetime="2019-11-17T19:42:00+00:00">17 Nov 2019, 19:42</time> by <a rel="author" href="http://www.ctk.cz/" target="_blank">ČTK</a></address>
      <p>Mladá Boleslav - Hokejisté Mladé Boleslavi porazili v 19. kole extraligy doma Plzeň 4:3 v prodloužení a zabrali po dvou prohrách za sebou. V čase 62:34 rozhodl v přesilové hře čtyř proti třem tečí Radim Zohorna. Západočeši podlehli poprvé po čtyřech výhrách.</p>
      <p>"Zápas se nám líbil, tahali jsme po celou dobu za delší konec, hráli jsme většinou v útočném pásmu, ale nebyli jsme tolik produktivní jako Plzeň. Bod pro každého byl po šedesáti minutých spravedlivý, ten druhý jsme si víc zasloužili my," řekl trenér Mladé Boleslavi Pavel Patera.</p>
      <p>Plzeň zahájila zápas náporem a byla odměněna po necelých čtyřech minutách hry. Kantner projel přes polovinu hřiště, po střele ještě stihl dojet puk za brankou a vrátit ho do chumlu před Krošeljem, až záhadným způsobem skončil za jeho zády.</p>
      <p>O tři minuty později se sám na levém kruhu ocitl Zbořil a díky jeho přesné trefě do horního rohu bylo vyrovnáno 1:1. Ze stejného prostoru přišla i druhá branka domácích, když se o deset minut později prosadil po Bičevskisově přiťuknutí Hrbas.</p>
      <p>V polovině druhé třetiny mohl v závěru přesilové hry navýšit boleslavský náskok Skalický, ale v dobré pozici trefil jenom brankáře Frodla. Udeřilo však na druhé straně. Důrazný Kracík obral u mantinelu o puk Ševce, kotouč se dostal před branku k nekrytému Gulašovi, který si pohodlně potáhl Krošelje a připsal si druhý bod v zápase.</p>
      <p>Dvacet vteřin před koncem druhé části byl v hlavní roli opět nejlepší střelec soutěže, který projel přes polovinu hřiště, v útočné třetině udělal piruetu a poslal Plzeň do vedení. Ani to ale ještě nebylo všechno. O deset vteřin později vrátil stav na remízu dělovkou od modré čáry Bernad.</p>
      <p>Pět minut před koncem třetí třetiny se na Frodla vyřítil osamocený Skalický, ale zakončení po blafáku poslal mimo branku. A jelikož se neprosadil ani nikdo jiný, muselo se prodlužovat. V nastavení dostal dvouminutový trest hostující Vráblík a následnou přesilovku využil tečí Klepišovy střely Zohorna. Rozhodující situaci muselo ještě potvrdit video.</p>
      <p>"Celý zápas jsme tahali za kratší konec. Mrzí nás třetí inkasovaný gól, kdy jsme se dostali do vedení, ale hned nezblokujeme střelu a inkasujeme. Dnešní zápas se nám z hlediska hokeje moc nepovedl, proto ale musíme říct, že bod z Boleslavi je pro nás cenný. I přesto, že to nešlo hokejově, tak se o výsledek alespoň hráči porvali," uvedl kouč Plzně Ladislav Čihák.</p>
      <h3>Hlasy trenérů po utkání:</h3>
      <p><b>Pavel Patera (Mladá Boleslav):</b> "Zápas se nám líbil, tahali jsme po celou dobu za delší konec, hráli jsme většinou v útočném pásmu, ale nebyli jsme tolik produktivní jako Plzeň. Bod pro každého byl po šedesáti minutých spravedlivý, ten druhý jsme si víc zasloužili my."</p>
      <p><b>Ladislav Čihák (Plzeň):</b> "Věděli jsme, do čeho jdeme. Boleslav hraje dobře, nahoře v tabulce, agresivní bruslivý hokej. A my jsme se s tím dnes nepopasovali. Celý zápas jsme tahali za kratší konec. Mrzí nás třetí inkasovaný gól, kdy jsme se dostali do vedení, ale hned nezblokujeme střelu a inkasujeme. Dnešní zápas se nám z hlediska hokeje moc nepovedl, proto ale musíme říct, že bod z Boleslavi je pro nás cenný. I přesto, že to nešlo hokejově, tak se o výsledek alespoň hráči porvali."</p>
      <h3>BK Mladá Boleslav - HC Škoda Plzeň 4:3 v prodl. (2:1, 1:2, 0:0 - 1:0)</h3>
      <p>Branky a nahrávky: 7. A. Zbořil (Skalický), 17. Hrbas (Bičevskis, R. Zohorna), 40. Bernad (Fillman, Klepiš), 63. R. Zohorna (Klepiš, Ševc) - 4. V. Němec (Kantner, Gulaš), 32. Gulaš, 40. Gulaš. Rozhodčí: Hejduk, Micka - Pešek, Malý. Vyloučení: 2:5. Využití: 1:0. Diváci: 3288.</p>
      <h3>Sestavy:</h3>
      <p><b>Mladá Boleslav:</b> Krošelj - Ševc, Hrbas, Dlapa, Pláněk, Bernad, Fillman - Klepiš, Žejdl, D. Šťastný - Vondrka, A. Zbořil, Skalický - J. Stránský, Bičevskis, R. Zohorna - P. Kousal, O. Najman, Flynn. Trenéři: Rulík a Patera.</p>
      <p><b>Plzeň:</b> D. Frodl - Moravčík, Vráblík, M. Houdek, Čerešňák, Budík, L. Kaňák, T. Voráček - Gulaš, Kracík, Malát - Pour, V. Němec, Kantner - Eberle, Kodýtek, P. Straka - Rob, Roman Vlach, Vracovský. Trenéři: Čihák a Jiří Hanzlík.</p>
    </article>
  </body>
</html>