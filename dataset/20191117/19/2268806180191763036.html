<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/national/dermendzhiev-nie-igraem-pragmatichen-futbol-obnadezhden-sam.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-17T19:05:08+00:00"/>
    <meta property="og:title" content="Дерменджиев: Ние играем прагматичен футбол, обнадежден съм"/>
    <meta property="og:description" content="&quot;Има няколко месеца, през които Ивелин Попов да размисли&quot;"/>
  </head>
  <body>
    <article>
      <h1>Дерменджиев: Ние играем прагматичен футбол, обнадежден съм</h1>
      <address>
        <time datetime="2019-11-17T19:05:08+00:00">17 Nov 2019, 19:05</time>
      </address>
      <p>Националният селекционер Георги Дерменджиев не изпадна в излишна еуфория, след като България сложи край на негативната си серия с победа над Чехия с 1:0 в мач от последния кръг на европейските квалификации.</p>
      <p>"Казах, че искам една победа, и то такава. Чехия е много добър отбор, който се класира за Евро 2020. Може би хората ще кажат, че са подценили този мач, но това нас не ни интересува. Нека всички видят, че тези момчета имат качества. Те направиха това, което трябва. Аз анализи не искам да правя. Още като дойдох казах, че всичко е зад гърба ни и гледаме напред. Обнадежден съм, че виждам голям потенциал в играчите и те трябва да се успокоят. Има жребий на 22-ри, ще научим срещу кой ще играем и се насочваме изцяло към него".</p>
      <p>"Тактиката си е тактика. Зависи от самата ситуация. Отборът изпитва несигурност и това е причината да се прибере малко. В крайна сметка имахме няколко ситуации, ако бяха се развили добре, може би резултатът щеше да бъде друг. Ние играем прагматичен футбол. Искам играчите да дават оптималното от себе си. Имаме си цел - март месец".</p>
      <p>"Има доста време, ще мислим за това кой да замени Ивелин Попов. Той е взел решение, обявил го е. Оттам нататък има няколко месеца, през които да размисли. Не знам какво ще се случи. Ще бъда малко по-спокоен тази вечер след това, което видях днес".</p>
    </article>
  </body>
</html>