<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/se-zlato-na-ep-in-v-pokoj"/>
    <meta property="og:site_name" content="Primorske novice"/>
    <meta property="article:published_time" content="2019-11-17T19:52:13+00:00"/>
    <meta property="og:title" content="Še zlato na EP in v pokoj"/>
    <meta property="og:description" content="Domačini z Gradišča pri Vipavi so nocoj v nabito polni vaški dvorani pripravili sprejem za svetovna prvaka v štafetnem zbijanju, za Gorenjca Aleša Borčnika in domačina Anžeta Petriča. Slavljenca sta obljubila naskok na še manjkajoče evropsko zlato."/>
  </head>
  <body>
    <article>
      <h1>Še zlato na EP in v pokoj</h1>
      <address><time datetime="2019-11-17T19:52:13+00:00">17 Nov 2019, 19:52</time> by <a rel="author">Igor Mušič</a></address>
      <p>
        <b>Domačini z Gradišča pri Vipavi so nocoj v nabito polni vaški dvorani pripravili sprejem za svetovna prvaka v štafetnem zbijanju, za Gorenjca Aleša Borčnika in domačina Anžeta Petriča. Slavljenca sta obljubila naskok na še manjkajoče evropsko zlato.</b>
      </p>
      <figure>
        <img src="https://static.primorske.si/foto/highres/gnweb/720094_266_borcnik_in_petric.jpg"/>
        <figcaption>Svetovna prvaka v štafetnem zbijanju (z leve) Gorenjec Aleš Borčnik in domačin Anže Petrič. Foto: Igor Mušič</figcaption>
      </figure>
      <p><b>GRADIŠČE</b> &gt; Kljub nevihtnemu vremenu je bila dvorana na Gradišču pri Vipavi skoraj premajhna za vse, ki so želeli pozdraviti sveža svetovna balinarska prvaka, ki sta v Turčiji postavila tudi svoj rekord: 60 zadetkov iz 61 metov.</p>
      <p><b>Alešu Borčniku</b> in <b>Anžetu Petriču</b> sta čestitke izrekla in priznanja podelila vipavski župan <b>Goran Kodelja</b> in predsednik Balinarske zveze Slovenije <b>Primož Marinko</b>, od krajevne skupnosti pa sta dobila še priložnostni karikaturi, ki obeležujeta njun velik uspeh. Petrič bo v kratkem povabljen še na svečan vpis v Zlato knjigo velikih dosežkov občanov občine Vipava.</p>
      <p>Prvi mož slovenskega balinanja je poudaril, da sta Borčnik in Petrič ob koncu leta dala piko na i izjemni sezoni z ženskim bronom na svetovnem pokalu, z mladinskim odličjem na SP ter z srebrom <b>Davorja Janžiča</b> in <b>Dejana Tonejca</b> na SP. Petrič je ob tej priložnosti iz rok predsednika <b>Zvezdana Prinčiča </b>prejel tudi priznanje Območne balinarske zveze Nova Gorica. Predsednik je prepričan, da se bosta balinarja z odličji z največjih tekmovanj še vračala.</p>
      <p>Petrič je to potrdil: “Osem let sva se borila, da sva na svetovnem prvenstvu spet prišla do zlata, vmes pa sva bila trikrat v finalu evropskega prvenstva. Zlato s tega tekmovanja nama manjka in ponj greva že naslednjič.”</p>
      <p>Borčnik je dodal: “Upam, da bova zmagala na naslednjem evropskem prvenstvu in da bova nato še ubranila zlato s svetovnega prvenstva. Po tem pa lahko greva v pokoj.”</p>
      <p>Druženje ob dobrotah domačih žena in kapljici vinskih pridelovalcev se je nadaljevalo še v pozen večer, že konec tedna pa bo Petrič za italijanski Borgonese spet naskakoval mesta pri vrhu tamkajšnjega državnega prvenstva.</p>
      <slideshow>
        <figure>
          <img src="https://static.primorske.si/foto/highres/gnweb/720094_266_petric_in_pr_obz.jpg"/>
          <figcaption>Anže Petrič prejema priznanje Območne balinarske zveze Nova Gorica Zvezdana Prinčiča. Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/720094_265_sprejem_petric_2.jpg"/>
          <figcaption>Domačini z Gradišča pri Vipavi so pripravili sprejem za svetovna prvaka v štafetnem zbijanju Aleša Borčnika in Anžeta Petriča. Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/720094_265_sprejem_petric_top-1.jpg"/>
          <figcaption>Domačini z Gradišča pri Vipavi so pripravili sprejem za svetovna prvaka v štafetnem zbijanju Aleša Borčnika in Anžeta Petriča. Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/720094_266_balin_in_pr_zveze.jpg"/>
          <figcaption>Aleš Borčnik in Anže Petrič s predsednikom Balinarske zveze Slovenije Primožem Marinkom. Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/720094_266_petric_in_zupn.jpg"/>
          <figcaption>Aleš Borčnik, Anže Petrič in vipavski župan Goran Kodelja Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/720094_265_bal_borc_petr_in_pr_obz.jpg"/>
          <figcaption>Aleš Borčnik, Anže Petrič in predsednik OBZ Nova Gorica Zvezdan Prinčič Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/720094_266_balin_petric_govori.jpg"/>
          <figcaption>Anže Petrič je napovedal, da je naslednji cilj zlato z evropskega prvenstva. Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/720094_265_sprejem_petric-1.jpg"/>
          <figcaption>Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/720094_265_petric_in_vip_zupan.jpg"/>
          <figcaption>Foto: Igor Mušič</figcaption>
        </figure>
      </slideshow>
    </article>
  </body>
</html>