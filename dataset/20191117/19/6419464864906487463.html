<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/polytechneio-entasi-sta-exarcheia-epeisodia-se-thessaloniki-kai-patra-photos-videos/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-17T19:14:57+00:00"/>
    <meta property="og:title" content="Πολυτεχνείο: Ένταση στα Εξάρχεια – Επεισόδια σε Θεσσαλονίκη και Πάτρα (photos-videos)"/>
    <meta property="og:description" content="Ένταση επικράτησε στα Εξάρχεια, το βράδυ της Κυριακής, όπου είναι συγκεντρώθηκαν περίπου 200 άτομα ενώ ομάδες κουκουλοφόρων πετούν πέτρες, μολότοφ και διάφορα άλλα αντικείμενα εναντίον διμοιριών των ΜΑΤ. Οι αστυνομικές δυνάμεις πριν από λίγο έκαναν χρήση χημικών στην προσπάθεια να απωθήσουν τους συγκεντρωμένους. Σημειώνεται ακόμη ότι πετάει συνεχώς πάνω από την περιοχή ελικόπτερο της Ελληνικής […]"/>
  </head>
  <body>
    <article>
      <h1>Πολυτεχνείο: Ένταση στα Εξάρχεια – Επεισόδια σε Θεσσαλονίκη και Πάτρα (photos-videos)</h1>
      <address>
        <time datetime="2019-11-17T19:14:57+00:00">17 Nov 2019, 19:14</time>
      </address>
      <p>Ένταση επικράτησε στα <b>Εξάρχεια</b>, το βράδυ της Κυριακής, όπου είναι συγκεντρώθηκαν περίπου <b>200 άτομα </b>ενώ ομάδες κουκουλοφόρων πετούν πέτρες, μολότοφ και διάφορα άλλα αντικείμενα εναντίον διμοιριών των<b> ΜΑΤ</b>.</p>
      <p>Οι αστυνομικές δυνάμεις πριν από λίγο έκαναν χρήση χημικών στην προσπάθεια να απωθήσουν τους συγκεντρωμένους.</p>
      <figure>
        <img src="https://neaselida.gr/nsmedia/uploads/2019/11/exarheia-epeisodia2.jpg"/>
      </figure>
      <p>Σημειώνεται ακόμη ότι πετάει συνεχώς πάνω από την περιοχή ελικόπτερο της Ελληνικής Αστυνομίας.</p>
      <figure>
        <img src="https://neaselida.gr/nsmedia/uploads/2019/11/exarheia-epeisodia3.jpg"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fprotothemagr%2Fvideos%2F548760242630365%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Αυτή την ώρα η κατάσταση είναι ήρεμη.</p>
      <figure>
        <iframe src="https://www.youtube.com/embed/9Bz3T_6FlKI" width="696" height="392" data-service="Youtube" scrolling="no"/>
      </figure>
      <p>
        <b>Ένταση στη Θεσσαλονίκη</b>
      </p>
      <p>Ένταση επικράτησε στη Θεσσαλονίκη, μετά την ολοκλήρωση των πορειών για την επέτειο της εξέγερσης του Πολυτεχνείου.</p>
      <p>Άτομα που είχαν μείνει πίσω όταν πέρασε η πορεία των φοιτητικών συλλόγων από την Καμάρα και εκτιμάται ότι ανήκουν στον αντιεξουσιαστικό χώρο, κινήθηκαν προς την περιοχή της Ροτόντας και πέταξαν βόμβες μολότοφ και πυροτεχνήματα. Αποτέλεσμα ήταν να προκληθεί πυρκαγιά σε δύο σταθμευμένα αυτοκίνητα στην οδό Αρριανού, η οποία σβήστηκε άμεσα από οχήματα της Πυροσβεστικής Υπηρεσίας.</p>
      <figure>
        <iframe src="https://www.youtube.com/embed/50jetmw7fGI" width="696" height="392" data-service="Youtube" scrolling="no"/>
      </figure>
      <p>Οι αστυνομικές δυνάμεις απάντησαν με χειροβομβίδες κρότου-λάμψης. Αυτή τη στιγμή στην περιοχή επικρατεί ηρεμία.</p>
      <p>
        <b>Εκτός κινδύνου ο αστυνομικός που μαχαιρώθηκε</b>
      </p>
      <p>Εκτός κινδύνου νοσηλεύεται στο Γενικό Νοσοκομείο Κομοτηνής αστυνομικός, τον οποίο τραυμάτισε με μαχαίρι άντρας κατά τη διάρκεια αστυνομικού ελέγχου.</p>
      <p>Το περιστατικό έγινε σήμερα το απόγευμα σε αγροτική περιοχή στον Πολύανθο Ροδόπης. Ο αστυνομικός σταμάτησε τον άντρα που ήταν πεζός για έλεγχο, αυτός του επιτέθηκε με μαχαίρι, διέφυγε και αναζητείται.</p>
      <figure>
        <iframe src="https://www.youtube.com/embed/ds8KRpiwyRQ" width="696" height="392" data-service="Youtube" scrolling="no"/>
      </figure>
      <p>
        <b>Επεισόδια στην Πάτρα</b>
      </p>
      <p>Επεισόδια σημειώθηκαν περίπου στις 8:00 απόψε στο κέντρο της Πάτρας, κατά την διάρκεια της μίας εκ των δύο πορειών που οργανώθηκαν για την επέτειο της εξέγερσης του Πολυτεχνείου.</p>
      <p>Ειδικότερα, ομάδα ατόμων που συμμετείχε στην πορεία, η οποία ξεκίνησε από το κτίριο του πρώην παραρτήματος του Πανεπιστημίου, φθάνοντας στην διασταύρωση των οδών Κορίνθου και Ερμού, κοντά στην αστυνομική διεύθυνση, πέταξε βόμβες μολότοφ εναντίον των αστυνομικών δυνάμεων που τους ακολουθούσαν.</p>
      <figure>
        <iframe src="https://www.youtube.com/embed/_nOYd_SUWhA" width="696" height="522" data-service="Youtube" scrolling="no"/>
      </figure>
      <p>Τα ίδια άτομα, που είχαν καλυμμένα τα χαρακτηριστικά τους με κράνη και κουκούλες, πέταξαν επίσης πέτρες εναντίον των αστυνομικών, ενώ άναψαν και καπνογόνα.</p>
      <p>Από την πλευρά τους, οι άνδρες των ΜΑΤ απάντησαν με χρήση χημικών, ενώ στην συνέχεια καταδίωξαν τους κουκουλοφόρους μέχρι το κτίριο του πρώην παραρτήματος του Πανεπιστημίου.</p>
      <figure>
        <iframe src="https://www.youtube.com/embed/nh2DGEHNmig" width="696" height="522" data-service="Youtube" scrolling="no"/>
      </figure>
      <p>Στο κέντρο της Πάτρας παραμένουν σε ετοιμότητα διμοιρίες των ΜΑΤ και μοτοσικλετιστές της ομάδας «ΔΙΑΣ».</p>
      <p>Η Αστυνομία προχώρησε σε<b> 10 προσαγωγές</b>.</p>
      <p>Πηγή videos: protothema.gr, thestival.gr, thebest.gr</p>
      <related>
        <a href="https://neaselida.gr/ellada/exarcheia-epta-syllipseis-kai-dyo-prosagoges-photos-video/"/>
        <a href="https://neaselida.gr/ellada/polytechneio-toylachiston-20-000-polites-stin-poreia-photos-videos/"/>
      </related>
    </article>
  </body>
</html>