<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/environment/1561992/benetia-apognwsi-gia-ti-nea-plimmyrida-synagermos-se-flwrentia-kai-piza"/>
    <meta property="og:site_name" content="NOOZ."/>
    <meta property="article:published_time" content="2019-11-17T19:28:00+00:00"/>
    <meta property="og:title" content="Βενετία: Απόγνωση για τη νέα πλημμυρίδα - Συναγερμός σε Φλωρεντία και Πίζα"/>
    <meta property="og:description" content="Μεγάλη πλημμυρίδα, αλλά μικρότερης κλίμακας σημειώθηκε στη Βενετία, η οποία πλήττεται από πλημμύρες εδώ και μία εβδομάδα. Ταυτόχρονα, συναγερμός έχει σημάνει για την Φλωρεντία και την Πίζα, εξαιτίας των συνεχών βροχοπτώσεων στην Ιταλία."/>
  </head>
  <body>
    <article>
      <h1>Βενετία: Απόγνωση για τη νέα πλημμυρίδα - Συναγερμός σε Φλωρεντία και Πίζα</h1>
      <address>
        <time datetime="2019-11-17T19:28:00+00:00">17 Nov 2019, 19:28</time>
      </address>
      <p>
        <b>Μεγάλη πλημμυρίδα, αλλά μικρότερης κλίμακας σημειώθηκε στη Βενετία, η οποία πλήττεται από πλημμύρες εδώ και μία εβδομάδα. Ταυτόχρονα, συναγερμός έχει σημάνει για την Φλωρεντία και την Πίζα, εξαιτίας των συνεχών βροχοπτώσεων στην Ιταλία.</b>
      </p>
      <p><b>Η πλημμυρίδα έφθασε σήμερα το 1,50 μέτρο</b>, κάτω από το 1,87 που έπληξε την Τρίτη την Γαληνοτάτη, η οποία παραμένει έκτοτε πλημμυρισμένη.</p>
      <p>«Η στάθμη του νερού σταμάτησε να ανεβαίνει», έγραψε στο Twitter ο δήμαρχος της Βενετίας<b> Λουίτζι Μπρουνιάρο</b>. «Μέγιστο ύψος 10 εκ. ...Οι Βενετοί δεν γονατίζουν παρά μόνο όταν προσεύχονται. Η Βενετία θα επιστρέψει».</p>
      <p>Οι μετεωρολογικές προβλέψεις δείχνουν πλημμυρίδες που δεν θα ξεπερνούν τα 110 εκατοστά τις επόμενες ημέρες, πράγμα που θα επιτρέψει την αποτίμηση των ζημιών, οι οποίες ανέρχονται, σύμφωνα με τις εκτιμήσεις του δημάρχου, στο ένα δισεκατομμύριο ευρώ.</p>
      <p>Η εμβληματική Πλατεία του Αγίου Μάρκου άνοιξε και πάλι προς το τέλος της σημερινής ημέρας.</p>
      <p>Από την περασμένη Τρίτη, περισσότερες από 50 εκκλησίες, ανάμεσά τους και η εκκλησία του Αγίου Μάρκου, έχουν πλημμυρίσει στην Βενετία, καθώς και καταστήματα και κατοικίες. Ηδη τα ξενοδοχεία δέχονται μαζικά ακυρώσεις κρατήσεων για τις ημέρες των Χριστουγέννων.</p>
      <p>Ο δήμαρχος της πόλης ανακοίνωσε το άνοιγμα τραπεζικού λογαριασμού που θα δέχεται τις δωρεές όσων θέλουν να συμβάλουν στο έργο της αποκατάστασης των ζημιών από την Ιταλία ή το εξωτερικό. «Η Βενετία, μοναδικός τόπος, είναι κληρονομιά όλων. Χάρη στην δική σας βοήθεια, η Βενετία θα λάμψει και πάλι», έγραψε σε ανακοίνωσή του.</p>
      <h3>Συναγερμός για Φλωρεντία και Πίζα</h3>
      <p>Νοτιότερα, στην Τοσκάνη, δύο ακόμη εμβληματικές ιταλικές πόλεις, η Φλωρεντία και η Πίζα, βρίσκονται σε συναγερμό εξαιτίας της απειλής πλημμυρών. Ο πρόεδρος της περιφέρειας της Τοσκάνης Ε<b>νρίκο Ρόσι</b> προειδοποίησε μέσω του Twitter για τον κίνδυνο υπερχείλισης του Αρνου ποταμού και δήλωσε ότι λαμβάνονται μέτρα στις όχθες του στο ύψος της Πίζας για προληπτικούς λόγους.</p>
      <p>Ο στρατός λαμβάνει μέτρα και στις όχθες του Αρνου στο ύψος της Φλωρεντίας, όπου η στάθμη των υδάτων αυξήθηκε επικίνδυνα την χθεσινή νύκτα.</p>
      <p><b>Η Φλωρεντία καταστράφηκε το 1966 από φονικές πλημμύρες, </b>που προκάλεσαν τον θάνατο εκατό ανθρώπων και κατέστρεψαν ανυπολόγιστης αξίας έργα της Αναγέννησης.<br/> </p>
    </article>
  </body>
</html>