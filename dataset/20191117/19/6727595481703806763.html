<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/australia-star-ashton-agar-bloodied-by-own-brother-in-one-day-cup354.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T19:29:00+00:00"/>
    <meta property="og:title" content="ക്രിക്കറ്റ് ഗ്രൗണ്ടില്‍ വീണ്ടും ചോര വീണു; സഹോദരനടിച്ച പന്തുകൊണ്ട് ഓസ്‌ട്രേലിയന്‍ താരത്തിനു പരിക്ക്- വീഡിയോ"/>
    <meta property="og:description" content="Australian Cricket Cricket Phillip Hughes Cricket അഡ്‌ലെയ്ഡ്: ക്രിക്കറ്റ് ഗ്രൗണ്ടില്‍ മറ്റൊരപകടം കൂടി. ഓസ്‌ട്രേലിയന്‍ പ്രാദേശിക ടൂര്‍ണമെന്റിലാണു ദേശീയ ക്രിക്കറ്റ് താരമായ"/>
  </head>
  <body>
    <article>
      <h1>ക്രിക്കറ്റ് ഗ്രൗണ്ടില്‍ വീണ്ടും ചോര വീണു; സഹോദരനടിച്ച പന്തുകൊണ്ട് ഓസ്‌ട്രേലിയന്‍ താരത്തിനു പരിക്ക്- വീഡിയോ</h1>
      <address><time datetime="2019-11-17T19:29:00+00:00">17 Nov 2019, 19:29</time> by <a rel="author">സ്പോര്‍ട്സ് ഡെസ്‌ക്</a></address>
      <p>അഡ്‌ലെയ്ഡ്: ക്രിക്കറ്റ് ഗ്രൗണ്ടില്‍ മറ്റൊരപകടം കൂടി. ഓസ്‌ട്രേലിയന്‍ പ്രാദേശിക ടൂര്‍ണമെന്റിലാണു ദേശീയ ക്രിക്കറ്റ് താരമായ ആഷ്ടണ്‍ ആഗറിന്റെ മൂക്കിനു മുകളില്‍ പന്തുകൊണ്ട് ഗുരുതരമായി പരിക്കേറ്റത്. സ്വന്തം സഹോദരന്‍ അടിച്ച പന്തു കൊണ്ടാണ് ആഷ്ടറിനു പരിക്കേറ്റത്.</p>
      <p>മാര്‍ഷ് വണ്‍ ഡേ കപ്പില്‍ അഡ്‌ലെയ്ഡില്‍ നടന്ന വെസ്‌റ്റേണ്‍ ഓസ്‌ട്രേലിയ-സൗത്ത് ഓസ്‌ട്രേലിയ മത്സരത്തിലാണു സംഭവം. സൗത്ത് ഓസ്‌ട്രേലിയന്‍ താരമായ വെസ് ആഗര്‍ ബാറ്റ് ചെയ്യവെയാണ്, 41-ാം ഓവറില്‍ അദ്ദേഹം മിഡ് ഓണിലേക്കു നീട്ടിയടിച്ച പന്തു കൊണ്ട് ഫീല്‍ഡ് ചെയ്യുകയായിരുന്ന സഹോദരനും വെസ്‌റ്റേണ്‍ ഓസ്‌ട്രേലിയന്‍ താരവുമായ ആഷ്ടണിന്റെ മുഖത്തു പരിക്കേല്‍ക്കുന്നത്.</p>
      <p>ഇതുവഴി ആഷ്ടണ്‍ ക്യാച്ച് കൈവിടുക കൂടിയായിരുന്നു. ഗുരുതരമായി പരിക്കേറ്റ ആഷ്ടണിന്റെ മുഖത്തു നിന്നു ചോരയൊലിക്കുന്നതായി പുറത്തുവന്ന ദൃശ്യങ്ങളില്‍ നിന്നു കാണാം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ആഷ്ടണിനെ ആശുപത്രിയില്‍ പ്രവേശിപ്പിച്ചെന്നും കുഴപ്പമില്ലെന്നും വെസ് തന്നെയാണു പിന്നീട് മാധ്യമങ്ങളെ അറിയിച്ചത്. ആഷ്ടണിന്റെ ഇളയ സഹോദരനാണ് വെസ്. മത്സരത്തിന്റെ ആദ്യ ഇന്നിങ്‌സില്‍ ആഷ്ടണിനെ ബൗള്‍ഡ് ചെയ്താണ് വെസ് തന്റെ അഞ്ചാം വിക്കറ്റ് നേടിയത്.</p>
      <p>മത്സരത്തില്‍ ആഷ്ടണിന്റെ വെസ്റ്റേണ്‍ ഓസ്‌ട്രേലിയ ആറ് റണ്‍സിനു ജയിക്കുകയും ഫൈനലില്‍ പ്രവേശിക്കുകയുമായിരുന്നു. കല്ലം ഫെര്‍ഗൂസന്റെ സെഞ്ചുറി മികവിലായിരുന്നു ജയം.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഓസ്‌ട്രേലിയന്‍ ക്രിക്കറ്റ് താരമായ ഫില്‍ ഹ്യൂസ് 2014-ല്‍ ഒരു പ്രാദേശിക ടൂര്‍ണമെന്റിലാണു കഴുത്തില്‍ പന്തുകൊണ്ട് മരിച്ചത്. ഷെഫീല്‍ഡ് ഷീല്‍ഡ് ട്രോഫിയില്‍ ദക്ഷിണ ഓസ്‌ട്രേലിയയും സൗത്ത് ഓസ്‌ട്രേലിയയും തമ്മിലുള്ള മത്സരത്തിലായിരുന്നു സംഭവം.</p>
      <figure>
        <iframe data-src="https://twitter.com/cricketcomau/status/1195988843003928576?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>