<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/10-skrytych-a-uzitecnych-nastaveni-na-vasem-macu/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-17T19:33:40+00:00"/>
    <meta property="og:title" content="10 skrytých a užitečných nastavení na vašem Macu"/>
    <meta property="og:description" content="Většinu důležitých nastavení macOS najdeme v Předvolbách systému, a to ať už jde o nastavení zobrazení, uživatelů, či různých funkcí zpřístupnění. Ti zkušenější nicméně ví, že mnoho dalších nastavení je možné nakonfigurovat skrze Terminál. Podmínkou však je znát správné příkazy. Pojďme se tedy v rámci tohoto článku podívat na to, jak s příkazy v rámci Terminálu pracovat, a hlavně si některé z nich představit."/>
  </head>
  <body>
    <article>
      <h1>10 skrytých a užitečných nastavení na vašem Macu</h1>
      <address><time datetime="2019-11-17T19:33:40+00:00">17 Nov 2019, 19:33</time> by <a rel="author">Pavel Jelič</a></address>
      <p>Většinu důležitých nastavení macOS najdeme v Předvolbách systému, a to ať už jde o nastavení zobrazení, uživatelů, či různých funkcí zpřístupnění. Ti zkušenější nicméně ví, že mnoho dalších nastavení je možné nakonfigurovat skrze Terminál. Podmínkou však je znát správné příkazy. Pojďme se tedy v rámci tohoto článku podívat na to, jak s příkazy v rámci Terminálu pracovat, a hlavně si některé z nich představit.</p>
      <related>
        <a href="https://jablickar.cz/jak-pouzivat-airdrop-na-macu/"/>
      </related>
      <h3>Jak pracovat s příkazy na Macu</h3>
      <p>Všechny příkazy se na Macu zadávají skrze nativní aplikaci Terminál. Tu můžeme spustit hned několika způsoby. Nejpřirozenější cesta je zavítat ve Finderu do složky <b>Aplikace</b>, zde zvolit <b>Utility</b> a poté spustit aplikaci <b>Terminál</b>. Nabízí se samozřejmě také možnost spustit aplikaci skrze Spotlight – stačí stisknout klávesovou zkratku Command + mezerník, do vyhledávacího pole napsat Terminál, a poté jej spustit. Po spuštění se vám zobrazí malé černé okno, do kterého už se píšou veškeré příkazy. Každý příkaz potvrdíte klávesou Enter.</p>
      <slideshow>
        <figure>
          <img src="https://jablickar.cz/wp-content/uploads/2018/05/terminal_zmena_aktualizacni_doby_macos1.jpg"/>
        </figure>
        <figure>
          <img src="https://jablickar.cz/wp-content/uploads/2018/05/terminal_zmena_aktualizacni_doby_macos2.jpg"/>
        </figure>
        <figure>
          <img src="https://jablickar.cz/wp-content/uploads/2019/08/terminal_Catalina.jpg"/>
        </figure>
      </slideshow>
      <p>Některé příkazy mají za svým zněním proměnnou, která zní „true“ anebo „false“. Pokud se v některém z níže uvedených příkazů objeví možnost „true“ za příkazem, tak jej jednoduše znova deaktivujete přepsáním „true“ na „false“. Pokud tomu bude jinak, tak to bude u popisu příkazu uvedeno. Vrhněme se tedy na tu zajímavější část tohoto článku, kterou jsou samotné příkazy.</p>
      <p>Ještě před zadáním prvního příkazu do Terminálu ale mějte na paměti, že magazín Jablíčkář není zodpovědný za případnou nefunkčnost operačního systému a další problémy, které mohou použitím uvedených příkazů vzniknout. Všechny příkazy jsme před zveřejněním článku sami vyzkoušeli. I tak se ale může za jistých okolností objevit problém, který nelze předvídat. Používání příkazů je proto doporučeno zkušeným uživatelům.</p>
      <h4>Jiný formát snímků obrazovky</h4>
      <p>Pokud si chcete nastavit jiný formát ukládání snímků obrazovky, tak využijte příkaz níže. Text „png“ stačí přepsat jen tím formátem, který chcete použít. Využít můžete například formáty jpg, gif, bmp a další.</p>
      <pre>defaults write com.apple.screencapture type -string "png"</pre>
      <h4>Defaultně rozšířený panel při ukládání</h4>
      <p>Pokud si chcete nastavit, aby se panel při ukládání automaticky rozevřel pro všechny možnosti, tak proveďte oba níže uvedené příkazy.</p>
      <pre>defaults write NSGlobalDomain NSNavPanelExpandedStateForSaveMode -bool true</pre>
      <pre>defaults write NSGlobalDomain NSNavPanelExpandedStateForSaveMode2 -bool true</pre>
      <h4>Deaktivace funkce pro automatické ukončování aplikací</h4>
      <p>MacOS po nějaké době nečinnosti automaticky vypíná některé aplikace. Pokud tomu chcete zabránit, využijte tento příkaz.</p>
      <pre>defaults write NSGlobalDomain NSDisableAutomaticTermination -bool true</pre>
      <h4>Deaktivace notifikačního centra a jeho ikony</h4>
      <p>Pokud jste usoudili, že je pro vás notifikační centrum na Macu zbytečné, tak můžete pro jeho skrytí využít příkazu níže. Dojde jak ke skrytí ikony, tak k samotnému skrytí notifikačního centra.</p>
      <pre>launchctl unload -w /System/Library/LaunchAgents/com.apple.notificationcenterui.plist 2&gt; /dev/null</pre>
      <h4>Nastavení pravého dolního rohu trackpadu jako kliknutí pravým tlačítkem</h4>
      <p>Pokud si chcete nastavit, aby se trackpad v pravém dolním rohu choval, jako kdybyste stiskli pravé tlačítko myši, tak proveďte tyto čtyři příkazy.</p>
      <pre>defaults write com.apple.driver.AppleBluetoothMultitouch.trackpad TrackpadCornerSecondaryClick -int 2</pre>
      <pre>defaults write com.apple.driver.AppleBluetoothMultitouch.trackpad TrackpadRightClick -bool true</pre>
      <pre>defaults -currentHost write NSGlobalDomain com.apple.trackpad.trackpadCornerClickBehavior -int 1</pre>
      <pre>defaults -currentHost write NSGlobalDomain com.apple.trackpad.enableSecondaryClick -bool true</pre>
      <h4>Složky vždy na prvním místě</h4>
      <p>Pokud chcete, aby se složky ve Finderu po seřazení objevovaly vždy na prvním místě, tak využijte tento příkaz.</p>
      <pre>defaults write com.apple.finder _FXSortFoldersFirst -bool true</pre>
      <h4>Zobrazení skryté složky Knihovna</h4>
      <p>Složka Knihovna (Library) je ve výchozím nastavení skrytá. Takto ji jednoduše odkryjete.</p>
      <pre>chflags nohidden ~/Library</pre>
      <h4>Nastavení vlastního defaultního zobrazení souborů ve Finderu</h4>
      <p>Pomocí tohoto příkazu si můžete nastavit vlastní defaultní zobrazení souborů ve Finderu. K nastavení stačí přepsat „Nlsv“ v příkazu níže jednou z těchto možností: „icnv“ pro zobrazení ikon, „clmv“ pro zobrazení ve sloupcích a „Flwv“ pro zobrazení v listech.</p>
      <pre>defaults write com.apple.finder FXPreferredViewStyle -string "Nlsv"</pre>
      <h4>Zobrazení jen aktivních aplikací v Docku</h4>
      <p>Pokud chcete mít čistý Dock a zobrazovat v něm jen ty aplikace, které jsou aktivní, tak využijte tento příkaz.</p>
      <pre>defaults write com.apple.dock static-only -bool true</pre>
      <h4>Povolte automatické restartování v případě aktualizace macOS</h4>
      <p>Pomocí tohoto příkazu Macu povolíte, aby se automaticky v případě potřeby restartoval po aktualizaci.</p>
      <pre>defaults write com.apple.commerce AutoUpdateRestartRequired -bool true<br/></pre>
      <figure>
        <a href="https://jablickar.cz/10-skrytych-a-uzitecnych-nastaveni-na-vasem-macu/macbook-svitici-apple-logo/">
          <img src="https://jablickar.cz/wp-content/uploads/2019/08/MacBook-svitici-apple-logo.jpg"/>
        </a>
      </figure>
      <p>Pokud si chcete zobrazit nespočet dalších příkazů, tak tak můžete učinit na GitHubu pomocí <a href="https://github.com/mathiasbynens/dotfiles/blob/master/.macos"><b>tohoto odkazu</b></a>. Uživatel Mathyas Bynens vytvořil perfektní databázi všech možných i nemožných příkazů, které se vám mohou hodit.</p>
      <related>
        <a href="https://jablickar.cz/jak-na-macu-kompletne-deaktivovat-predni-kameru/"/>
      </related>
    </article>
  </body>
</html>