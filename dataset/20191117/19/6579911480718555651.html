<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-alte_sporturi-23496643-tara-galilor-concurentii-semimaratonul-conwy-descalificati-daca-lasat-gunoaie-parcurs.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T19:57:00+00:00"/>
    <meta property="og:title" content="Ţara Galilor: Concurenţii de la semimaratonul Conwy, descalificaţi dacă au lăsat gunoaie pe parcurs"/>
    <meta property="og:description" content="Organizatorii semimaratonului Conwy, din Ţara Galilor, au decis ca alergătorii care lasă gunoaie pe parcurs să fie descalificaţi. Ei au luat această măsură considerând că plasticul a devenit"/>
  </head>
  <body>
    <article>
      <h1>Ţara Galilor: Concurenţii de la semimaratonul Conwy, descalificaţi dacă au lăsat gunoaie pe parcurs</h1>
      <address><time datetime="2019-11-17T19:57:00+00:00">17 Nov 2019, 19:57</time> by <a rel="author">Silviu Dumitru</a></address>
      <p><b>​Organizatorii semimaratonului Conwy, din Ţara Galilor, au decis ca alergătorii care lasă gunoaie pe parcurs să fie descalificaţi. Ei au luat această măsură considerând că plasticul a devenit “o problemă din ce în ce mai mare”, relatează bbc.com.</b><br/><br/>Concurenţii au fost avertizaţi că dacă lasă gunoaie în zonele din afara celor amenajate pentru a li se da apă sau nu lângă un steward rezultatele le vor fi anulate.<br/><br/>La competiţie au participat aproximativ 3.000 de alergători.<br/><br/>Organizatorii încă nu au anunţat dacă vreun concurent a fost descalificat.<br/><br/>În luna aprilie, la maratonul de la Londra s-au luat mai multe măsuri pentru reducerea volumului de gunoi, după ce anul trecut de pe străzi s-au strâns după competiţie 47.000 de sticle de plastic.<br/><br/>La semimaratonul de la Cardiff, în octombrie, s-au folosit sticle de plastic sută la sută reciclabile, hârtie reciclabilă pentru afişe şi medalii făcute din zinc reciclat, scrie News.ro.<br/><br/><br/>    </p>
    </article>
  </body>
</html>