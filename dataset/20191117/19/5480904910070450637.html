<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesi-s-jistotou-postupu-prohrali-na-zaver-kvalifikace-v-bulharsku/1821541?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T19:59:00+00:00"/>
    <meta property="og:title" content="Češi s jistotou postupu prohráli na závěr kvalifikace v Bulharsku"/>
    <meta property="og:description" content="Sofia - Čeští fotbalisté v závěrečném osmém utkání kvalifikace mistrovství Evropy prohráli v Bulharsku 0:1. V 56. minutě rozhodl Vasil Božikov. Reprezentanti měli už před zápasem jisté druhé místo ve skupině a postup na šampionát, který si zajistili čtvrteční výhrou 2:1 nad Kosovem. Utkání v Sofii se hrálo před prázdným hledištěm kvůli disciplinárnímu trestu pro domácí za rasistické projevy fanoušků proti Anglii."/>
  </head>
  <body>
    <article>
      <h1>Češi s jistotou postupu prohráli na závěr kvalifikace v Bulharsku</h1>
      <address><time datetime="2019-11-17T19:59:00+00:00">17 Nov 2019, 19:59</time> by <a rel="author" href="http://www.ctk.cz/" target="_blank">ČTK</a></address>
      <p>Sofia - Čeští fotbalisté v závěrečném osmém utkání kvalifikace mistrovství Evropy prohráli v Bulharsku 0:1. V 56. minutě rozhodl Vasil Božikov. Reprezentanti měli už před zápasem jisté druhé místo ve skupině a postup na šampionát, který si zajistili čtvrteční výhrou 2:1 nad Kosovem. Utkání v Sofii se hrálo před prázdným hledištěm kvůli disciplinárnímu trestu pro domácí za rasistické projevy fanoušků proti Anglii.</p>
      <slideshow>
        <figure>
          <img src="https://i3.cn.cz/6/1574022324_P201911170825101.jpg"/>
        </figure>
        <figure>
          <img src="https://i3.cn.cz/6/1574022259_P201911170824401.jpg"/>
        </figure>
        <figure>
          <img src="https://i3.cn.cz/6/1574022306_P201911170824801.jpg"/>
        </figure>
        <figure>
          <img src="https://i3.cn.cz/6/1574022226_P201911170824101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>Český tým podlehl Bulharům v samostatné historii poprvé. Balkánský celek zvítězil po více než roce a 12 utkáních a soupeři oplatil červnovou porážku 1:2 z Prahy.</p>
      <p>Český tým zakončil kvalifikaci s bilancí pěti výher a tří porážek. Soupeře pro základní skupinu evropského šampionátu v příštím roce poznají svěřenci trenéra Jaroslava Šilhavého 30. listopadu při losu v Bukurešti.</p>
      <p>"Určitě jsme si nemysleli, že tu prohrajeme. Mrzí mě to. Uděláme postup před třemi dny a pak v tomhle zápase nezahrajeme, jak bychom si přáli. Nemyslím, že bychom něco podcenili. Dnes se toho sešlo víc. Bylo to po velkém zápase, před prázdným stadionem. Chtěli jsme se rozloučit s kvalifikací vítězstvím i lepším výkonem, ale bohužel," řekl na tiskové konferenci Šilhavý.</p>
      <p>V základní sestavě udělal pět změn oproti vítěznému utkání s Kosovem. Premiéru v národním dresu si odbyl brankář Ondřej Kolář, jenž byl v první půli prakticky bez práce.</p>
      <p>Hosté, kteří v den 30. výročí sametové revoluce poprvé nastoupili v nových venkovních dresech zelené barvy, odkazující na národní symbol lípu, měli od úvodu navrch. Jako první zahrozil Ondrášek, ale jeho střelu dokázal tečovat obránce a bulharský gólman zasáhl.</p>
      <p>Na čtyřicetitisícovém národním stadionu v Sofii nepanovalo úplné ticho. Čechy hnalo dopředu 150 hostů a partnerů reprezentace, domácí zase několik stovek dětí do 14 let, na které se nevztahoval disciplinární trest. "Každá hlasivka dobrá, zvlášť od našich fanoušků, kteří s námi přijeli. O to víc mě mrzí, že jsme jim neumožnili radost v podobě vítězství," řekl Šilhavý.</p>
      <p>V poslední čtvrthodině první půle Češi soupeře zatlačili. V 36. minutě po pěkné kombinaci vytáhl Součkovu ránu domácí gólman a hostující záložník pak po rohu hlavičkoval vedle.</p>
      <p>V 56. minutě Bulhaři ze své první šance otevřeli skóre. Na Despodovův centr z přímého kopu si naběhl Božikov a hlavičkou k tyči překonal Koláře. Rozhodčí gól uznali, přestože zřejmě padl z těsného ofsajdu. V 63. minutě mohl zvýšit Kostadinov, ale ve skluzu z úhlu přestřelil.</p>
      <p>"Celou dobu jsem si myslel, že je to ofsajd. Přišlo mi to divné. My jsme byli hrozně vysoko a on tam hlavičkoval úplně sám. Mrzí to, ale nemůžeme na to spoléhat. Ten zápas jsme si prohráli sami, nehráli jsme vůbec dobře," řekl Kolář.</p>
      <p>Hostům se v druhé půli nedařilo ve finální fázi. V 71. minutě se do míče v akrobatické pozici položil Bořil, ale minul. O deset minut později vyrazil Daridovu střelu domácí gólman a vzápětí vytáhl i Hušbauerův pokus na roh, po kterém Souček hlavičkoval vedle. Neprosadil se ani střídající Doležal, jenž zamířil vysoko nad.</p>
      <p>"Hráli jsme jen po vápno, v šestnáctce jsme byli málo důrazní. Takhle se góly těžko střílí. Když nejste hladoví po gólech, je to těžké. Po šestnáctku se hraje házená, udělali jsme pro to málo. Všichni jsme chtěli vyhrát, nevyšlo to. Jsem strašně zklamaný," řekl útočník Ondrášek.</p>
      <p>"Podle mě jsme hráli příliš pomalu, kombinaci jsme zbytečně přehrávali, nechávali jsme soupeře zalézt do obrany. Chyběly nám náběhy za obranu. V závěru jsme měli i šance, dostali jsme soupeře pod tlak, ale nepodařilo se nám vstřelit ani aspoň vyrovnávací gól," litoval Šilhavý.</p>
      <h4>Hlasy po utkání:</h4>
      <p><b>Georgi Dermendžiev (trenér Bulharska):</b> "Bylo to utkání, které jsme po prohře s Paraguayí potřebovali. Říkal jsem, že chci z těchto dvou utkání jedno vítězství. Hráči to pochopili. Bylo velmi důležité, abychom v kvalifikaci měli aspoň jedno vítězství, navíc proti tak silnému soupeři a účastníkovi Eura. Náš tým se tím uklidní, kluci začnou věřit sami v sebe. Získají sebevědomí, které budeme potřebovat v březnu. Nejsme v euforii, díváme se na situaci realisticky."</p>
      <p><b>Jaroslav Šilhavý (trenér ČR):</b> "Určitě jsme si nemysleli, že tu prohrajeme. Mrzí mě to. Uděláme postup před třemi dny a pak v tomhle zápase nezahrajeme, jak bychom si přáli. Nemyslím, že bychom něco podcenili. Dnes se toho sešlo víc. Bylo to po velkém zápase, před prázdným stadionem. Chtěli jsme se rozloučit s kvalifikací vítězstvím i lepším výkonem, ale bohužel. Podle mě jsme hráli příliš pomalu, kombinaci jsme zbytečně přehrávali, nechávali jsme soupeře zalézt do obrany. Hráli to chytře, čekali na brejky. Chyběly nám náběhy za obranu. V druhém poločase jsme soupeři darovali standardku, měl to úplně jednoduché. V závěru jsme měli i šance, dostali jsme soupeře pod tlak, ale nepodařilo se nám vstřelit ani aspoň vyrovnávací gól."</p>
      <p><b>Ondřej Kolář (brankář ČR):</b> "Nepředstavoval jsem si, že bude takovýhle průběh zápasu, že ve finále ještě prohrajeme. Byl jsem natěšený, byl jsem rád, že jsem dostal šanci. Tou prohrou mi ta premiéra zhořkla. Celou dobu mi přišlo, že je to ofsajd. Přišlo mi to divné, jejich hráč tam byl úplně sám. Mrzí to, ale nemůžeme na to spoléhat. Zápas jsme si prohráli sami, nehráli jsme vůbec dobře."</p>
      <p><b>Zdeněk Ondrášek (útočník ČR):</b> "Ten zápas vypadal skoro jak s Kosovem, měli jsme balon a oni vstřelili z první šance gól. Hráli jsme jen po vápno, v šestnáctce jsme byli málo důrazní. Takhle se góly těžko střílí. Věděli jsme, že Bulhaři budou bojovat. Když nejste hladoví po gólech, je to těžké. Tenhle zápas jsme měli pod kontrolou, pak jsme zaspali při jejich standardce. Po šestnáctku se hraje házená, udělali jsme pro to málo. Všichni jsme chtěli vyhrát, nevyšlo to. Jsem strašně zklamaný, takhle to nejde."</p>
      <h4>Bulharsko - ČR 1:0 (0:0)</h4>
      <p>Branka: 56. Božikov. Rozhodčí: Karasev - Demeško, Gavrilin (všichni Rus.). ŽK: Kostadinov, Georgiev - Kúdela, Jankto. Hráno bez diváků.</p>
      <h4>Sestavy:</h4>
      <p><b>Bulharsko:</b> Georgiev - S. Popov, Božikov, Terziev, Zanev - Malinov (89. Cvetkov), Kostadinov - I. Popov - Despodov (69. Kraev), Marcelinho, Wanderson (73. Nedělev). Trenér: Dermendžiev.</p>
      <p><b>ČR:</b> Kolář - Kadeřábek, Čelůstka, Kúdela, Bořil - Souček, Král (71. Hušbauer) - Ševčík (66. Masopust), Darida, Jankto - Ondrášek (79. Doležal). Trenér: Šilhavý.</p>
      <h3>Skupina A:</h3>
      <h4>Priština: Kosovo - Anglie 0:4 (0:1)</h4>
      <p>Branky: 32. Winks, 79. Kane, 83. Rashford, 90.+1 Mount.</p>
      <h4>Konečná tabulka:</h4>
      <ul>
        <li>1. | Anglie | 8 | 7 | 0 | 1 | 37:6 | 21</li>
        <li><b>2.</b> | <b>ČR</b> | <b>8</b> | <b>5</b> | <b>0</b> | <b>3</b> | <b>13:11</b> | <b>15</b></li>
        <li>3. | Kosovo | 8 | 3 | 2 | 3 | 13:16 | 11</li>
        <li>4. | Bulharsko | 8 | 1 | 3 | 4 | 6:17 | 6</li>
        <li>5. | Černá Hora | 8 | 0 | 3 | 5 | 3:22 | 3</li>
      </ul>
      <h3>Skupina B:</h3>
      <h4>Lucemburk: Lucembursko - Portugalsko 0:2 (0:1)</h4>
      <p>Branky: 39. Fernandes, 86. Ronaldo.</p>
      <h4>Bělehrad: Srbsko - Ukrajina 2:2 (1:1)</h4>
      <p>Branky: 9. Tadič z pen., 56. Mitrovič - 33. Jaremčuk, 90.+3 Besedin. </p>
      <h4>Konečná tabulka:</h4>
      <ul>
        <li>1. | Ukrajina | 8 | 6 | 2 | 0 | 17:4 | 20</li>
        <li>2. | Portugalsko | 8 | 5 | 2 | 1 | 22:6 | 17</li>
        <li>3. | Srbsko | 8 | 4 | 2 | 2 | 17:17 | 14</li>
        <li>4. | Lucembursko | 8 | 1 | 1 | 6 | 7:16 | 4</li>
        <li>5. | Litva | 8 | 0 | 1 | 7 | 5:25 | 1</li>
      </ul>
      <h3>Skupina H:</h3>
      <p>20:45 Albánie - Francie (Tirana), Andorra - Turecko (Andorra la Vella), Moldavsko - Island (Kišiněv).</p>
    </article>
  </body>
</html>