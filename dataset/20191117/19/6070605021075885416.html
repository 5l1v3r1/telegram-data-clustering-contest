<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/The-terror-guerra-serie-AMC_0_2346365357.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T19:30:19+00:00"/>
    <meta property="og:title" content="‘The terror’ se’n va a la guerra"/>
    <meta property="og:description" content="La sèrie d’AMC torna amb una història independent ambientada en la Segona Guerra Mundial"/>
  </head>
  <body>
    <article>
      <h1>‘The terror’ se’n va a la guerra</h1>
      <h2>La sèrie d’AMC torna amb una història independent ambientada en la Segona Guerra Mundial</h2>
      <address>
        <time datetime="2019-11-17T19:30:19+00:00">17 Nov 2019, 19:30</time>
      </address>
      <p>Aquesta nit el canal AMC (disponible a les plataformes Movistar+, Vodafone TV i Orange TV) estrena en exclusiva la segona temporada de la seva sèrie antològica <i>The terror: infamy</i>, que arriba dos mesos després del seu llançament als Estats Units i del debut del primer capítol en l’última edició del Festival de Sitges. Tot i les bones crítiques que va rebre la primera temporada, va passar força desapercebuda entre el gran públic, que ara té una nova oportunitat de connectar amb la història inspirada en el <i>bestseller</i> de Dan Simmons.</p>
      <p>El context històric canvia en aquesta nova entrega. Mentre que en la primera temporada l’espectador pujava a bord dels vaixells d’exploració de la Royal Navy en la seva travessia per les aigües gelades de l’Àrtic a mitjans del segle XIX, la trama de <i>The terror: infamy</i> es desenvolupa 100 anys després, durant la Segona Guerra Mundial, a l’illa de San Pedro, a Califòrnia.</p>
      <p>L’epicentre de la història és el 7 de desembre de 1941, el dia que la Marina Imperial Japonesa va atacar per sorpresa la base naval nord-americana de Pearl Harbour, una data que és coneguda amb el sobrenom del dia de la infàmia. El protagonista de la història és el Chester Nakayama (Derek Mio), un jove de 22 anys fill d’immigrants japonesos que serà testimoni de la persecució del govern nord-americà i que alhora haurà de combatre una maledicció que posa en perill tant la seva vida com la dels seus amics i familiars. La sèrie posa el focus en un relat força desconegut, el dels 145.000 estatunidencs d’origen japonès que van ser deportats a camps de concentració després de l’atac de l’exèrcit nipó a la base americana.</p>
      <h3>Mitologia japonesa</h3>
      <p>“Com a aficionat a la història i addicte al gènere de terror, és evident que la veritat sempre és més aterridora que la ficció”, explicava el cocreador de la sèrie Max Borenstein en una entrevista. “Aquesta temporada <i>The terror</i> està ambientada en una de les èpoques més fosques i espantoses de la història del nostre país. La reclusió de nord-americans d’origen japonès constitueix una taca en la consciència de la nostra nació i té una forta ressonància a la llum dels esdeveniments actuals”.</p>
      <p>En la nova temporada l’espectador descobrirà elements de la mitologia japonesa relacionats amb la mort. Mentre que els famèlics tripulants dels vaixells Erebus i Terror havien d’enfrontar-se a l’abominable Tuunbaq, un dimoni provinent de les llegendes esquimals, l’element de terror que vertebra <i>The terror: infamy </i>és un <i>yūrei</i>, un misteriós espectre basat en el folklore japonès. Aquest esperit no pot descansar en pau per causes diverses, segons la seva història: una mort violenta, un desig de revenja o la manca dels rituals adequats en el seu funeral. És llavors quan tornen al món dels vius. Coneguts pel seu gran poder, els <i>yūrei</i> poden canviar d’aspecte i també posseir les seves víctimes per conduir-les al suïcidi.</p>
      <h3>Noms de primera fila</h3>
      <p>Seguint l’estructura de la primera temporada, <i>The terror: infamy</i> consta de deu episodis de 50 minuts cadascun. L’actor Derek Mio (<i> Greek</i>, <i>Bones</i> ) encapçala el repartiment, on també trobem noms com els de George Takei (<i> Star Trek</i>, <i>The green berets</i> ), Kiki Sukezane (<i> Lost in space</i>, <i>Westworld</i> ) i Cristina Rodlo (<i> Miss Bala</i>, <i>Los condenados</i> ), entre d’altres. Alexander Woo (<i> True blood</i>, <i>Manhattan</i> ) i Max Borenstein (<i> Godzilla</i>, <i>Minority report</i> ) en són els cocreadors i productors executius. La sèrie també compta amb l’oscaritzat Ridley Scott (<i> Alien</i>, <i>Blade runner</i> ), David W. Zucker (<i> The good wife</i>, <i>The man in the high castle</i> ), Alexandra Milchan (<i> The wolf of Wall Street</i>, <i>Watch dogs</i> ), Scott Lambert (<i> Broken City</i>, <i>Four rooms</i> ), Guymon Casady (<i> Joc de trons</i>, <i>Hope springs</i> ) i Jordan Sheehan (<i> American gangster</i>, <i>Matchstick men</i> ) com a productors executius. La sèrie és una producció d’AMC Studios i està produïda per Scott Free, Emjag Productions i Entertainment 360.</p>
      <p>“És una història que val la pena que surti a la llum per no repetir-la, cal reconèixer els errors del passat per evitar-los. Avui està passant una cosa similar a la frontera dels Estats Units. Necessitem que es conegui la persecució que es va fer contra la comunitat japonesa resident a l’illa de San Pedro”, explica l’actriu d’origen mexicà Cristina Rodlo. Després dels èxits d’AMC amb sèries originals com <i>Breaking bad</i>, <i>Mad men</i> i <i>The walking dead</i>, la cadena torna amb una proposta que abandona la trama original de l’obra de Dan Simmons per explorar un capítol negre de la història dels Estats Units aproximant-se als horrors de la guerra i obrint un debat sobre el significat de ser nord-americà.</p>
    </article>
  </body>
</html>