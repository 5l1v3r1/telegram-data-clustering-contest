<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/protesti-v-iran-zaradi-tsenata-na-benzina-406994.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T19:37:53+00:00"/>
    <meta property="og:title" content="Протести в Иран заради цената на бензина"/>
    <meta property="og:description" content="Цените се повишиха с поне 50% в петък, тъй като субсидиите за бензин бяха намалени"/>
  </head>
  <body>
    <article>
      <h1>Протести в Иран заради цената на бензина</h1>
      <address><time datetime="2019-11-17T19:37:53+00:00">17 Nov 2019, 19:37</time> by <a rel="author">Стандарт</a></address>
      <p>Протести избухнаха в Ислямска република Иран, след като правителството неочаквано обяви, че се вдига цената на бензина. Най-малко двама души са загинали. Цените се повишиха с поне 50% в петък,<b> </b>тъй като субсидиите за бензин бяха намалени. Властите казаха, че искат да освободят пари, с които да помогнат на бедните. Един човек беше убит по време на протестите в централния град Сирджан. Държавната информационна агенция на Иран съобщи за сблъсъци между полицията и протестиращи, когато демонстрантите нападнали склад за гориво и се опитали да го подпалят. Още няколко протестиращи бяха ранени. Друг демонстрант пък загина в град Бехбахан. В няколко града десетки шофьори блокираха пътищата, като изключиха двигателите на автомобилите си и ги зарязаха по улиците.</p>
      <p>Иран вече страда икономически заради строгите санкции, наложени от САЩ, след като Вашингтон реши да се оттегли от ядреното споразумение с Иран, подписано през 2015 г.</p>
      <p>Според новите правила всеки шофьор има право да купи 60 литра бензин на месец на цена от 15 хил. риала (или 13 цента) за литър. Всеки литър над това количество ще струва 30 хил. риала. Досега шофьорите имаха право да купят до 250 литра на месец на цена от 10 хил. риала за литър.</p>
    </article>
  </body>
</html>