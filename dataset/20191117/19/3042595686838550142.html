<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/lagerbck-snakker-villig-om-det-nff-ikke-onsker-a-ha-fokus-pa/71829313"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T19:45:52+00:00"/>
    <meta property="og:title" content="Lagerbäck snakker villig om det NFF ikke ønsker å ha fokus på"/>
    <meta property="og:description" content="NFF overlater ingenting til tilfeldighetene og har startet EM-forberedelsene i tilfelle Norge kvalifiserer seg til Euro 2020. De vil bare ikke snakke om det."/>
  </head>
  <body>
    <article>
      <h1>Lagerbäck snakker villig om det NFF ikke ønsker å ha fokus på</h1>
      <h2>NFF overlater ingenting til tilfeldighetene og har startet EM-forberedelsene i tilfelle Norge kvalifiserer seg til Euro 2020. De vil bare ikke snakke om det.</h2>
      <address><time datetime="2019-11-17T19:45:52+00:00">17 Nov 2019, 19:45</time> by <a rel="author">Morten P KOMMENTAR</a></address>
      <ul>
        <li>
          <b>Malta-Norge, mandag kl 20.45</b>
        </li>
      </ul>
      <p><b>MALTA (Dagbladet): </b>Lars Lagerbäck slipper en liten fjert i kjerka når han forteller at landslagets Team Manager Are Hokstad allerede har vært en tur i Skottland og sjekket litt rundt det som eventuelt skal bli Norges camp neste sommer.</p>
      <p>Når jeg spør Hokstad om hvor langt forberedelsene er kommet, svarer landslagets logistiker at NFF ikke ønsker fokus på temaet EM-forberedelser.</p>
      <p><b>GRUNNEN TIL DET </b>er nok at Norges Fotballforbund ikke ønsker å framstå som om de tar noe på forskudd. Som om de ikke har et utvidet fokus forbi 26. mars 2020 da Serbia kommer til Ullevaal. Som om det å planlegge for sluttspill vil være dårlige medisin for play off i Nations League. Men selvfølgelig har de det, det skulle bare mangle.</p>
      <p>Det er nemlig jobben deres å være i forkant.</p>
      <p><b>LARS LAGERBÄCK HAR</b> vært i sju sluttspill - fem med Sverige, ett med Nigeria og ett med Island. Han vet at det krever grundige forberedelser. Han vet også at forberedelsene tar tid. Og derfor snakker han om det, fordi det er viktig.</p>
      <p>Alt mens arbeidsgiveren hans av en eller annen merkelig grunn synes det vil være å ha feil fokus.</p>
      <p><b>KVALIFISERER VI OSS </b>til Euro 2020 skal Norge spille to gruppespillkamper på Hampden Park, og den tredje på Wembley i London. Det vet vi allerede nå. Det betyr at Norges hovedbase vil ligge et sted utenfor Glasgow. Kan hende det blir i høylandet der Gleneagles er et velegnet sted, kan hende det blir ved Inverness.</p>
      <p>Det er mange flotte steder å velge mellom.</p>
      <p>NFF vil sjekke ut alle sammen.</p>
      <p><b>NÅR NORGE REISER</b> hjem fra Malta går fotballandslaget i dvale fram til mandag 23. mars. Da samles laget igjen i Oslo. Dit er det pluss fire måneder. 26. mars spiller vi den første playoff-kampen mot Serbia på Ullevaal, men allerede førstkommende fredag vet om vi får en eventuell finale samme sted.</p>
      <p>Akkurat nå er det der den store spenningen ligger for Norge.</p>
      <p>Kampen mot Malta blir knapt nevnt.</p>
      <p><b>MELLOM MALTA OG</b> Serbia, når Norges Fotballforbund gjør det de ikke vil snakke om, planlegger for EM, vil Lars Lagerbäck se pluss ti fotballkamper med norske spillere i uka. Det er han sånn han jobber med Norge.</p>
      <p>Han reiser ikke rundt og snakker med spillerne.</p>
      <p>Det gjorde han seg ferdig med da han var yngre.</p>
      <p><b>NÅ FOREGÅR ALLE</b> oppdateringer via TV-skjermen. Det skal helt spesielle omstendigheter til om han skal reise for å se en av Norges landslagsspillere fra tribunen. Og holder det for Lagerbäck, så holder det for Norge.</p>
      <p>Det har ikke gått så verst til nå.</p>
      <p><b>ÅRETS SISTE LANDSKAMP</b>, knapt snakket om på pressekonferansen dagen før, blir en kamp uten spenning. Utgangen er gitt, Norge vinner. Alt annet vil være en tilnærmet skandale. Men innholdet er viktig, og spesielt hvordan vi evner å ta tak i kampen, styre den og videreutvikle en offensiv som har hatt en tendens til å gå seg fast i et tålmodig pasningsspill.</p>
      <p>Det ble litt bedre mot Færøyene på Ullevaal fredag kveld, selv om lag nummer 110 på FIFA-rankingen ikke er en reell målestokk.</p>
      <p>Her på Malta, mot lag 182, vil Lars Lagerbäck se at Norge tar nye steg i riktig retning.</p>
      <p><b>26. MARS MÅ </b>Norge være på stell. Det er det grunn til å tro at laget vil være. Lars Lagerbäcks utrettelige repetisjonsøvelser blir gjort med akkurat det for øyet. At det skal sitte i ryggmargen. At ingen skal glemme noe som helst. Men mellom nå og gjensynet i Oslo vil spillerne få påminnelser i form av videoer fra alt som er gjort i 2019.</p>
      <p>Sånn jobber også Lars Lagerbäck.</p>
    </article>
  </body>
</html>