<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826157.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T19:54:00+00:00"/>
    <meta property="og:title" content="حزب‌الله لبنان: راه را بر جنگ داخلی بستیم"/>
    <meta property="og:description" content="به گزارش ایسنا، به نقل از شبکه خبری روسیا الیوم، نبیل قاووق، عضو شورای مرکزی حزب‌الله لبنان امروز (یکشنبه) در مراسمی در شهرک صلوانه جنوبی اظهار کرد: سیاست آمریکا و رسانه‌های عربستان سوق دادن مردم لبنان به درگیری در خیابان‌هاست اما حزب‌الله موفق شد راه را بر این فتنه، دیکته‌های آمریکا و جنگ داخلی که اسرائیل به دنبال آن بود، ببندد."/>
  </head>
  <body>
    <article>
      <h1>حزب‌الله لبنان: راه را بر جنگ داخلی بستیم</h1>
      <address>
        <time datetime="2019-11-17T19:54:00+00:00">17 Nov 2019, 19:54</time>
      </address>
      <p>حزب‌الله لبنان با تاکید بر حمایت خود از تلاش‌ها برای تشکیل کابینه‌ای جدید در این کشور "که تسلیم سیاست‌های دیکته شده خارجی نشود"، اعلام کرد آمریکا و عربستان مسئول تلاش‌ها برای فتنه‌انگیزی در لبنان هستند.</p>
      <p>به گزارش ایسنا، به نقل از شبکه خبری روسیا الیوم، نبیل قاووق، عضو شورای مرکزی حزب‌الله لبنان امروز (یکشنبه) در مراسمی در شهرک صلوانه جنوبی اظهار کرد: سیاست آمریکا و رسانه‌های عربستان سوق دادن مردم لبنان به درگیری در خیابان‌هاست اما حزب‌الله موفق شد راه را بر این فتنه، دیکته‌های آمریکا و جنگ داخلی که اسرائیل به دنبال آن بود، ببندد.</p>
      <p>قاووق تاکید کرد: تظاهرکنندگان برای نجات کشور و مطالبه حقوق معیشتی خود به خیابان‌ها آمدند اما هدف احزابی که وارد این جنبش مردمی شدند و نیز دخالت‌های آمریکا نجات کشور نبود بلکه می‌خواستند لبنان را در راستای منافع سیاسی خود غرق کنند.</p>
      <p>وی با اشاره به تاکید حزب‌الله بر تسهیل تمامی ارتباطات و رایزنی‌ها برای تشکیل کابینه هشدار داد: برخی با هدف تغییر معادلات سیاسی در لبنان در مسیر تشکیل کابینه مین‌هایی را کار می‌گذارند.</p>
      <p>قاووق گفت: برای تشکیل کابینه‌ای مورد اطمینان که قادر به نجات کشور، حسابرسی مفسدان، جلوگیری از هدر رفت اموال عمومی و بازگرداندن پول‌های به سرقت رفته باشد، مسئولانه تلاش می‌کنیم به شرط آنکه کشور را به آشوب نکشیم و آمریکا در راستای منافع دشمن اسرائیلی و تضعیف قدرت مقابله لبنان هیچگونه نفوذی در کشور نداشته باشد.</p>
      <p>وی در ادامه احزاب را مسئول ایجاد بحران‌هایی با هدف رسیدن به منافع سیاسی در لبنان دانست و این رویکرد آنها را موضعگیری غیر ملی توصیف کرد.</p>
      <p>قاووق در ادامه حملات موشکی گروه‌های فلسطینی در غزه علیه اسرائیل را ستود و گفت: بار دیگر تاکید می‌کنم استراتژی مقاومت بهترین گزینه‌ای است که امت اسلامی در مقابله با زورگویی‌های اسرائیل در اختیار دارد.</p>
      <p>این عضو شورای مرکزی حزب‌الله با اشاره به اینکه برخی‌ها در کشورهای حوزه خلیج فارس، اسرائیل را به نابودی مقاومت چه در لبنان و چه در فلسطین تشویق می‌کنند، گفت: حمله اخیر اسرائیل علیه غزه نتیجه همدستی و تشویق‌های طرف‌های عربی بود.</p>
    </article>
  </body>
</html>