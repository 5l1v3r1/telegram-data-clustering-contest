<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/asalt-in-forta-china-devine-stapana-pe-porturile-europene-18591134"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-17T19:00:00+00:00"/>
    <meta property="og:title" content="Asalt în forţă: China devine stăpână pe porturile europene"/>
    <meta property="og:description" content="În Grecia şi Franţa, oficialii chinezi de top au promovat recent iniţiativa noului drum al mătăsii, sfidând scepticismul americanilor privind programul şi arătându-şi clar intenţia de a-şi cimenta poziţia din Europa, potrivit Nikkei."/>
  </head>
  <body>
    <article>
      <h1>Asalt în forţă: China devine stăpână pe porturile europene</h1>
      <address><time datetime="2019-11-17T19:00:00+00:00">17 Nov 2019, 19:00</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>În Grecia şi Franţa, oficialii chinezi de top au promovat recent iniţiativa noului drum al mătăsii, sfidând scepticismul americanilor privind programul şi arătându-şi clar intenţia de a-şi cimenta poziţia din Europa, potrivit Nikkei.</p>
      <p>Preşedintele chinez Xi Jinping a efectuat o vizită de trei zile în Grecia, unde Beijingul a investit în portul Piraeus, port pe care acum chinezii vor să-l transforme în cel mai mare din Europa.</p>
      <p>China vrea să transforme portul Pireu în cel mai mare din Europa, acesta urmând să devină cel mai important hub de tranzit pentru comerţ între Asia şi Europa.</p>
      <p>În 2016, firma de transport maritim a Chinei Cosco a achiziţionat o participaţie majoritară în cadrul portului Piraeus. Portul este situat într-o zonă strategică între continentele asiatic şi european.</p>
      <p>Preşedintele chinez şi premierul grec Kyriakos Mitsotakis au anunţat că Cosco va investi aproximativ 600 milioane de euro pentru a dezvolta Pireul în continuare, potrivit CNBC.</p>
      <p>Statele Unite şi-au exprimat îngrijorarea că China ar putea folosi Pireul pentru scopuri militare, însă Beijingul a făcut din port un proiect major de succes al iniţiativei Belt and Road.</p>
      <p>„Avantajele geografice ale porturilor greceşti pot fi folosite pentru facilitarea şi creşterea fluxurilor comerciale dinspre China şi Orientul Îndepărtat către Uniunea Europeană, Balcani şi regiunea Mării Negre, şi invers“, a declarat Kostas Fragogiannis, ministrul adjunct grec pentru afaceri externe.</p>
      <p>În ultimul deceniu, companiile chineze au achiziţionat participaţii în cadrul a 13 porturi din Europa, inclusiv din Grecia, Spania şi mai recent Belgia, relevă un studiu realizat de Organizaţia pentru Cooperare şi Dezvoltare Economică, citat de npr.org.</p>
      <p>China este cea mai importantă sursă de importuri a Uniunii Europene şi a doua mare piaţă de export, iar transportul naval îl devansează pe cel feroviar sau aerian.</p>
      <p>Însă lucrurile nu se rezumă la partea comercială, spun analiştii. Iniţiativa noului drum al mătăsii a accelerat avansul Chinei, aceasta fiind pe cale să devină o superputere a mărilor, crescându-şi influenţa la nivel mondial.</p>
      <p>Deşi nu există planuri publice de a transforma porturile europene în baze militare chineze, navele chineze de război au efectuat deja o vizită amicală în portul Pireu, iar acest lucru ridică o întreagă serie de semne de întrebare de la apărarea militară la condiţiile de muncă.</p>
      <p>„Principala problemă pentru Europa este să decidă cum vrea să privească influenţa Chinei“, spune Frans-Paul van der Putten, expert pe China în cadrul Institutului de Relaţii Internaţionale din Olanda.</p>
      <p>„Ce grad de influenţă a Chinei este inevitabil şi acceptabil, mai ales în sectoare ca cel al porturilor?“.</p>
      <p>Ritmul alert al investiţiilor chineze în porturi europene îi nelinişteşte pe liderii europeni. Preşedintele Comisiei Europene Jean-Claude Juncker a propus noi măsuri de analizare a investiţiilor în cazul companiilor străine de stat care vor să „cumpere un port european, o parte din infrastructura noastră de energie sau o firmă din sectorul tehnologiei de apărare“.</p>
      <p>Comisarul european Johannes Hahn a avertizat că Europa trebuie să fie atentă la „caii Troieni“ pe care Beijingul îi creează folosindu-se de influenţa sa financiară pentru a căpăta influenţă politică asupra ţărilor care aspiră să devină membre ale Uniunii Europene, potrivit RFI.</p>
      <p>Oficialul european a invocate exemplul unei autostrăzi din Muntenegru construită şi finanţată de China, autostradă care a părut să fie atât scumpă, încât ţara a fost nevoită să-şi reducă sistemul de asigurări sociale pentru a-şi putea plăti datoriile către China.</p>
      <p>Iar preşedintele francez Emmanuel Macron a avertizat în mod repetat că Franţa şi UE cer „reciprocitate“ şi „comerţ corect“ cu China, criticând implicit modurile adesea ocape de a face business ale Beijingului.</p>
    </article>
  </body>
</html>