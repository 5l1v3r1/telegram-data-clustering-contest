<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/panorama/sledvashtata-vi-kola-vsashtnost-shte-bade-kolelo.html"/>
    <meta property="og:site_name" content="Money.bg"/>
    <meta property="article:published_time" content="2019-11-17T19:00:04+00:00"/>
    <meta property="og:title" content="Следващата ви кола всъщност ще бъде... колело"/>
    <meta property="og:description" content="За новия начин на придвижване в световните мегаполиси"/>
  </head>
  <body>
    <article>
      <h1>Следващата ви кола всъщност ще бъде... колело</h1>
      <address>
        <time datetime="2019-11-17T19:00:04+00:00">17 Nov 2019, 19:00</time>
      </address>
      <p>Дания е една от държавите, които са лидери в зеления начин на живот. Повече от 62% от живеещите в Копенхаген ходят на работа с колело, а местната власт активно инвестира в създаването на нови линии за велосипеди. През последните години пък нов тип колела, като товарни и електрически такива, също намаляват необходимостта от използване на автомобили в града.</p>
      <p>Това разказват Ида Аукен, която е депутат от Датския парламент, и директорът на SENSEable City Lab Карло Рати в своя публикация на сайта на Световния икономически форум.</p>
      <p>Двамата посочват, че този начин на придвижване не е уникален само за Копенхаген и в различни части на света редица други градове се опитват да се борят със замърсяването на въздуха, разчитайки на т.нар. микромобилност.</p>
      <p>Париж е сред пионерите, предлагащи различни схеми за наемане на велосипеди. Лидерът там се нарича Vélib. Системата заработи малко след 2000 година, като гражданите и гостите на френската столица разполагат с около 15 000 колела, които могат да ползват за по-лесно придвижване.</p>
      <p>Идеята се оказа успешна и други мегаполиси също последваха примера на Париж - Милано през 2008 година, Лондон през 2010 година и дори Ню Йорк през 2013 година.</p>
      <p>"Следващата вълна от иновации дойде от изток. Китайските старт-ъпи Mobike и Ofo, както и сингапурската oBike пуснаха свои продуки в сферата на микромобилността. Нововъведението при тях беше GPS проследяването", посочват още Аукен и Рати.</p>
      <p>Целта е това проследяване да позволи на потребителите да виждат къде се намира най-близкото колело или пък електрическа тротинетка, а също така да ги оставят, където им е удобно в града, след като ги използват.</p>
      <p>Преди да развият бизнеса си в редица други държави след 2017 година тези компании успяха да наберат милиарди долари от инвестиции и се превърнаха в китайските еднорози в областта на микромобилността.</p>
      <p>Двамата автори посочват, че въпреки бързото разрастване на споделеното пътуване с велосипеди и тротинетки, през последните години този модел на работа е поставен под сериозен натиск.</p>
      <p>"В началото депозитите, давани от клиентите, финансираха разрастването на броя колела", посочват и те и допълват, че с бурното развитие на бизнес модела и ненаситността на потребителите са дошли и първите фалити. Един от лидерите - Mobike, банкрутира и обяви, че обзисля да продаде европейските си операции.</p>
      <p>"И все пак микромобилността решава някои важни градски проблеми, като със сигурност тя ще продължи да има важна роля в градовете на бъдещето", смятат авторите.</p>
    </article>
  </body>
</html>