<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/liberec-zvitezil-ve-zline-4-3-a-popate-za-sebou-naplno-bodoval/1822194?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T19:15:00+00:00"/>
    <meta property="og:title" content="Liberec zvítězil ve Zlíně 4:3 a popáté za sebou naplno bodoval"/>
    <meta property="og:description" content="Zlín - Hokejisté Liberce vyhráli v 19. kole extraligy ve Zlíně 4:3, popáté za sebou naplno bodovali a vezou se na vítězné vlně po předchozí stejně dlouhé sérii bez zisku. Berani prohráli potřetí z posledních čtyř zápasů."/>
  </head>
  <body>
    <article>
      <h1>Liberec zvítězil ve Zlíně 4:3 a popáté za sebou naplno bodoval</h1>
      <address><time datetime="2019-11-17T19:15:00+00:00">17 Nov 2019, 19:15</time> by <a rel="author" href="http://www.ctk.cz/" target="_blank">ČTK</a></address>
      <p>Zlín - Hokejisté Liberce vyhráli v 19. kole extraligy ve Zlíně 4:3, popáté za sebou naplno bodovali a vezou se na vítězné vlně po předchozí stejně dlouhé sérii bez zisku. Berani prohráli potřetí z posledních čtyř zápasů.</p>
      <p>Zlín vstoupil do utkání velmi sebevědomě a po celou první třetinu soupeře přehrával, ale jeho tlak byl spíše platonický. To Bílí Tygři hrozili jen výjimečně, ale když už, tak to stálo za to. V šesté minutě domácí bek Gazda chyboval v přesilovce při zakládání akce a Zachar po Krenželokově nahrávce využil přečíslení k tomu, aby poslal Liberec hned první střelou v duelu do vedení.</p>
      <p>Za 49 sekund bylo vyrovnáno. Honejskovu přihrávku z rohu kluziště usměrnil na brankovišti dobře postavený Ferenc. Tím ovšem na góly bohatý úsek nekončil a za dalších 23 vteřin už Severočeši znovu vedli. I druhá jejich střela v zápase skončila v síti, když další chybu zlínské defenzivy potrestal v úniku Marosz.</p>
      <p>Ze soupeřovy převahy se Bílí Tygři znovu vymanili v 11. minutě a i tentokrát z toho byla velká šance. Volný Bulíř už ale Čiliaka nepřekonal.</p>
      <p>Berani měli v první části optickou převahu, v prostředním dějství ztratili i tu. Liberec navíc dokázal dvakrát navýšit vedení. Nejprve při hře ve čtyřech na obou stranách uspěl sám před Čiliakem Hudáček a ve 34. minutě už na 4:1 zvýšil Musil, jenž byl nejúspěšnější v nepřehledné situaci před brankovištěm. Naději na zvrat Zlínu zajistil po Gryšarově pasu přes celé hřiště z úniku Okál, který prostřelil Hrachovinu.</p>
      <p>V poslední dvacetiminutovce si hosté hlídali vedení, soupeře do šancí nepouštěli a navíc téměř pořád drželi puk. Vše se změnilo až 4:38 minuty před koncem. Při Dernerovu trestu domácí sáhli ke hře bez brankáře, ve které snížil na rozdíl jediné branky Fryšara. Více už však i přes závěrečný nápor Zlín nezvládl.</p>
      <h3>PSG Berani Zlín - Bílí Tygři Liberec 3:4 (1:2, 1:2, 1:0)</h3>
      <p>Branky a nahrávky: 7. Ferenc (Honejsek, Herman), 38. Okál (Fryšara), 57. Fryšara (Šlahař) - 6. Zachar (L. Krenželok), 7. Marosz (Lenc), 25. L. Hudáček (Derner, Bulíř), 34. A. Musil. Rozhodčí: Pešina, R. Svoboda - Gebauer, Rožánek. Vyloučení: 4:5. Využití: 1:0. V oslabení: 0:1. Diváci: 4318.</p>
      <h3>Sestavy:</h3>
      <p><b>Zlín:</b> Čiliak - Ferenc, Freibergs, D. Nosek, Buchta, Gazda, M. Novotný, Matyáš Hamrlík - Fořt, Claireaux, Köhler - J. Ondráček, P. Sedáček, Kubiš - Šlahař, Honejsek, Herman - Okál, Fryšara, Dufek. Trenéři: R. Svoboda a Martin Hamrlík.</p>
      <p><b>Liberec:</b> Hrachovina - Šmíd, Hanousek, Derner, Graborenko, Havlín, Kolmann, Bukač - Ordoš, Bulíř, L. Hudáček - Lenc, Filippi, Marosz - Zachar, P. Jelínek, L. Krenželok - Šír, A. Musil, J. Vlach. Trenéři: P. Augusta a Jiří Kudrna.</p>
    </article>
  </body>
</html>