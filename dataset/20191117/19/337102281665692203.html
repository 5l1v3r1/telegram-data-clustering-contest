<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AC%D9%85%D8%B9%DB%8C-%D8%A7%D8%B2-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D8%AF%D8%B1-%D8%AD%D8%A7%D9%84-%D8%AC%D9%85%D8%B9%E2%80%8C%D8%A2%D9%88%D8%B1%DB%8C-%D8%A7%D9%85%D8%B6%D8%A7-%D8%A8%D8%B1%D8%A7%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D8%B1%D9%88%D8%AD%D8%A7%D9%86%DB%8C-%D9%88-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D9%87%D8%B3%D8%AA%D9%86%D8%AF-20191117/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-17T19:24:52+00:00"/>
    <meta property="og:title" content="جمعی از نمایندگان مجلس در حال جمع‌آوری امضا برای استیضاح روحانی و لاریجانی هستند"/>
    <meta property="og:description" content="جمعی از نمایندگان مجلس در نشست علنی عصر روز یکشنبه ۲۶ آبان/١۷ نوامبر مجلس طرح استیضاح رئیس جمهوری را تهیه و تدوین کردند و در حال جمع‌آوری امضا برای استیضاح روحانی هستند.این طرح شش محور دارد که از میان آنها می‌توان به اجرا نکردن سیاست اقتصاد مقاومتی،..."/>
  </head>
  <body>
    <article>
      <h1>جمعی از نمایندگان مجلس در حال جمع‌آوری امضا برای استیضاح روحانی و لاریجانی هستند</h1>
      <address><time datetime="2019-11-17T19:24:52+00:00">17 Nov 2019, 19:24</time> by <a rel="author">شاهرخ بهزادی</a></address>
      <p>
        <b>جمعی از نمایندگان مجلس در نشست علنی عصر روز یکشنبه ۲۶ آبان/١۷ نوامبر مجلس طرح استیضاح رئیس جمهوری را تهیه و تدوین کردند و در حال جمع‌آوری امضا برای استیضاح روحانی هستند.این طرح شش محور دارد که از میان آنها می‌توان به اجرا نکردن سیاست اقتصاد مقاومتی، بی‌کفایتی در مدیریت اجرایی کشور و وضعیت ارزی و اقتصادی کشور اشاره کرد.</b>
      </p>
      <p>خبرگزاری فارس نزدیک به مواضع سپاه پاسداران گزارش داد که در مجلس طرح استیضاح رئیس جمهوری تهیه و تدوین شده و این طرح تاکنون به امضای حدود ۶۰ نفر از نمایندگان رسیده است.</p>
      <p>خبرگزاری کار ایران، ایلنا نیز با اشاره به تلاش مجتبی ذوالنور، نماینده قم و رئیس کمیسیون امنیت ملی و سیاست خارجی مجلس برای جمع آوری امضا برای استیضاح روحانی نوشته که بر اساس اخبار رسیده، تعداد امضاهای طرح استیضاح رئیس‌جمهوری ۵۰ امضا است.</p>
      <p>طبق آیین نامه داخلی مجلس، استیضاح رئیس جمهوری مستلزم امضای حداقل یک سوم از کل نمایندگان است و طرح عدم کفایت رئیس جمهوری به دوسوم آرا نیاز دارد.</p>
      <p>طرح استیضاح روحانی در حالی در دست اقدام است که صبح یک شنبه بحث اصلی نمایندگان بر سر استیضاح رئیس مجلس بود. منتقدان علی لاریجانی می‌گویند او در جلسه سران سه قوه در باره طرح سهمیه بندی  افزایش قیمت بنزین نظر خود را ملاک قرار داده و نظر نمایندگان مردم را نادیده گرفته است.</p>
      <p>در این راستا، خبرگزاری ها گزارش داده اند که در جلسه علنی امروز مجتبی ذوالنور در حال جمع آوری امضاء از نمایندگان برای استیضاح علی لاریجانی است.</p>
      <p>در متن نامه تقاضای استیضاح لاریجانی خطاب به کاتب رئیس کمیسیون تدوین آیین نامه داخلی مجلس آمده است:" به استناد ماده ۲۴ آیین نامه ما نمایندگان به عملکرد رئیس مجلس معترض و خواستار استیضاح ایشان هستیم."</p>
      <p>در این نامه دلایلی ذکر شده از جمله این که عضویت رئیس مجلس در مجامع و شوراها از حیث شخصیت حقوقی ایشان است؛ لذا مواضع ایشان از جانب مجلس طبق نظر مشورتی مجلس و نظر اکثریت نمایندگان نبوده است. همچینن در تصمیمات اتخاذ شده توسط سران قوا مثل اقدام اخیر در سهمیه بندی و افزایش قیمت بنزین رای نمایندگان آن هم حداقل به صورت استمزاجی گرفته نشده است؛ در نهایت امضاء کنندگان این نامه اعتراض خود را نسبت به تصمیم گیری‌های مجلس بدون مشورت نمایندگان بیان کرده و طبق آیین نامه مجلس خواستار به جریان افتادن استیضاح علی لاریجانی شدند.</p>
    </article>
  </body>
</html>