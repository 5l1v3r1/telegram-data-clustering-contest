<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/tv-2-profil---en-nedtur/71829736"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T19:46:09+00:00"/>
    <meta property="og:title" content="TV 2-profil: - En nedtur"/>
    <meta property="og:description" content="- Det var Erling Braut Haaland alle hadde gledet seg til å se, sier Jesper Mathisen."/>
  </head>
  <body>
    <article>
      <h1>TV 2-profil: - En nedtur</h1>
      <h2>- Det var Erling Braut Haaland alle hadde gledet seg til å se, sier Jesper Mathisen.</h2>
      <address><time datetime="2019-11-17T19:46:09+00:00">17 Nov 2019, 19:46</time> by <a rel="author">TORE ULRIK BRATLAND</a></address>
      <ul>
        <li>
          <b>Malta - Norge, kl. 20.45 mandag</b>
        </li>
      </ul>
      <p>MALTA (Dagbladet): Fotballandslaget gjorde søndag unna den siste treninga før kampen mot Malta i kveld. Ta' Qali stadion lå innbydende til, men nerven i kampen et totalt fraværende.</p>
      <p>Malta ligger sist i gruppa med tre poeng. Norge - på sin side - skal ikke til EM-sluttspillet gjennom kvaliken. Det er det Spania og Sverige som skal.</p>
      <p>Hele den siste uka har hypen rundt Erling Braut Haaland (19) vært massiv. Men han er nå tilbake i Salzburg og Østerrike etter at han fikk føling med et kne før Færøyene-kampen fredag. Dermed er heller ikke dette spenningsmomentet til stede.</p>
      <figure>
        <img src="https://dbstatic.no/71829780.jpg?imageId=71829780&amp;x=2.4926686217009&amp;y=14.505494505495&amp;cropw=94.281524926686&amp;croph=84.835164835165&amp;width=643&amp;height=387"/>
        <figcaption><b>LETT TRENING:</b> Fotballandslaget trente på Malta søndag ettermiddag. Foto: Fredrik Hagen / NTB scanpix Vis mer</figcaption>
      </figure>
      <p>Sammen med et lite pressekorps fra Norge fulgte TV 2-ekspert Jesper Mathisen treninga fra tribunen på stadion som tar 18 000 tilskuere.</p>
      <p>Mathisen innrømmer:</p>
      <p>
        <b>- Det er synd at Haaland ikke er med. Det var han alle hadde gledet seg til å se og det er en nedtur. Mot Færøyene fredag hadde vi bygd opp hele sendinga før kampen rundt Haaland. Det var greit at skaden ikke kom tidligere. Da hadde vi måttet stokke om på alle kortene.</b>
      </p>
      <figure>
        <img src="https://dbstatic.no/71829813.jpg?imageId=71829813&amp;x=0&amp;y=0&amp;cropw=100&amp;croph=90.654205607477&amp;width=322&amp;height=195"/>
        <figcaption><b>I VINDEN:</b> Erling Braut Haaland. Foto: Bjørn Langsem Vis mer</figcaption>
      </figure>
      <p>Haaland måtte kaste inn håndkleet en halvtime før kampen. Planen til trener Lars Lagerbäck var å samkjøre Joshua King og Haaland på topp i kampene mot Færøyene og Malta.</p>
      <p>Alt handler nå om playoffen i Nations League i mars. To kamper kan avgjøre om Norge tar «kjøkkenveien» til EM-sluttspillet eller ikke. Første motstander blir Serbia. Vinneren av kampen møter sannsynligvis Skottland. Bulgaria, Romania og Israel er alternativene.</p>
      <p>Med sju mål i Champions League, og status som toppscorer, er Haaland glohet over hele Europa.</p>
      <p>
        <b>- For hele samlingen sin del var det en nedtur at Haaland ikke fikk muligheten. Jeg tror han hadde scoret både mot Færøyene og Malta. Han kommer til å score mange mål for Norge i karrieren, sier Mathisen.</b>
      </p>
      <p>- Han er nok skuffet selv også. Han er en spiller som kommer til å være en av våre største profiler i lang tid. Ikke bare fordi han scorer, men fordi han er litt annerledes i intervjusituasjoner og har en fin tilnærming til fotballen.</p>
      <figure>
        <img src="https://dbstatic.no/71829776.jpg?imageId=71829776&amp;width=1024&amp;height=615"/>
        <figcaption><b>DAGEN FØR DAGEN:</b> Sander Berge og landslagssjef Lars Lagerbäck snakket på en pressekonferanse søndag. Foto: Fredrik Hagen / NTB scanpix Vis mer</figcaption>
      </figure>
      <p>På en pressekonferanse etter søndagens trening uttalte Lagerbäck at Haaland allerede har dratt tilbake til Østerrike. Også en maltesisk journalist lurte på tingenes tilstand.</p>
      <p>- Vi kommer til å gjøre to, tre eller maks fire forandringer, sier Lagerbäck om kampen mandag.</p>
      <p>
        <b>Midtbanespiller Sander Berge - som stilte med Lagerbäck på pressekonferansen - er fast bestemt på at Norge ønsker å holde stilen mot Malta.</b>
      </p>
      <p>- Det blir viktig for oss å starte kampen på samme måte som mot Færøyene. Vi vil dominere og skape sjanser. Vi lot ikke Færøyene skape noen ting, og målet vårt er det samme her. Vi vil holde buret rent og score minst to-tre mål.</p>
      <table bordered="">
        <tr>
          <td>EM-KVALIK</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>Spania</td>
          <td>9</td>
          <td>7</td>
          <td>2</td>
          <td>0</td>
          <td>26</td>
          <td>-</td>
          <td>5</td>
          <td>23</td>
        </tr>
        <tr>
          <td>Sverige</td>
          <td>9</td>
          <td>5</td>
          <td>3</td>
          <td>1</td>
          <td>20</td>
          <td>-</td>
          <td>9</td>
          <td>18</td>
        </tr>
        <tr>
          <td>Romania</td>
          <td>9</td>
          <td>4</td>
          <td>2</td>
          <td>3</td>
          <td>17</td>
          <td>-</td>
          <td>10</td>
          <td>14</td>
        </tr>
        <tr>
          <td>Norge</td>
          <td>9</td>
          <td>3</td>
          <td>5</td>
          <td>1</td>
          <td>17</td>
          <td>-</td>
          <td>10</td>
          <td>14</td>
        </tr>
        <tr>
          <td>Færøyene</td>
          <td>9</td>
          <td>1</td>
          <td>0</td>
          <td>8</td>
          <td>4</td>
          <td>-</td>
          <td>27</td>
          <td>3</td>
        </tr>
        <tr>
          <td>Malta</td>
          <td>9</td>
          <td>1</td>
          <td>0</td>
          <td>8</td>
          <td>2</td>
          <td>-</td>
          <td>25</td>
          <td>3</td>
        </tr>
      </table>
    </article>
  </body>
</html>