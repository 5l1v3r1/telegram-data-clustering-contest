<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/latvijas-basketbolistes-eiropas-cempionata-kvalifikacijas-maca-grauj-ziemelmakedoniju.d?id=51647359"/>
    <meta property="og:site_name" content="DELFI"/>
    <meta property="article:published_time" content="2019-11-17T19:57:31+00:00"/>
    <meta property="og:title" content="Latvijas basketbolistes Eiropas čempionāta kvalifikācijas mačā grauj Ziemeļmaķedoniju "/>
    <meta property="og:description" content="Latvijas sieviešu basketbola izlase svētdien 2021. gada Eiropas čempionāta kvalifikācijas turnīra mačā viesos ar rezultātu 98:39 (25:4, 21:7, 27:19, 25:9) sagrāva Ziemeļmaķedoniju."/>
  </head>
  <body>
    <article>
      <h1>Latvijas basketbolistes Eiropas čempionāta kvalifikācijas mačā grauj Ziemeļmaķedoniju </h1>
      <address><time datetime="2019-11-17T19:57:31+00:00">17 Nov 2019, 19:57</time> by <a rel="author">LETA</a></address>
      <p>
        <b><a href="https://www.delfi.lv/temas/latvijas-sieviesu-basketbola-izlase">Latvijas sieviešu basketbola izlase</a> svētdien 2021. gada Eiropas čempionāta kvalifikācijas turnīra mačā viesos ar rezultātu 98:39 (25:4, 21:7, 27:19, 25:9) sagrāva Ziemeļmaķedoniju.</b>
      </p>
      <p>Latvijas izlasē ar 22 punktiem rezultatīvākā bija Elīna Dikeulaku, 19 punktus guva Kate Krēsliņa, 16 punkti bija Kristīnei Vītolai, desmit punktus iemeta Aija Klakocka, bet astoņi punkti un 11 atlēkušās bumbas bija Zentai Meļņikai.</p>
      <p>Tāpat kā ceturtdienas mačā, viena no Latvijas izlases līderēm Aija Putniņa elkoņa savainojuma dēļ palika ārpus pieteikuma, kamēr Kitija Laksa vēl neatgriezās laukumā. Ar savainojumu spēlēja komandas kapteine Klakocka.</p>
      <p>Tikmēr pretiniecēm ar 11 punktiem rezultatīvākā bija Ilina Selčova.</p>
      <p>Viešņas savu favorīšu statusu apliecināja jau no pirmajā minūtēm un bija drošā vadībā visu spēles gaitu. Latvijas basketbolistes bija krietni pārākas atlēkušajās bumbās (60/30), rezultatīvajās piespēlēs (22/8) un pārtvertajās bumbās (18/9), kā arī labāk realizēja metienus un uz pusi mazāk pārkāpa noteikumus (12/24).</p>
      <p>Otrā apakšgrupas spēlē Horvātija mājās ar rezultātu 93:86 (26:20, 18:34, 26:13, 23:19) uzvarēja Vāciju. Horvātietēm ar 27 punktiem izcēlās Ivana Dojkiča, bet pretiniecēm 33 punkti un desmit atlēkušās bumbas bija Satū Sabalī, kura sezonas vidū tikusi palīgā izlasei no Nacionālās koledžu sporta asociācijas (NCAA).</p>
      <p>Līdz ar to, pēc divām spēlēm grupas vadībā ar divām uzvarām ir Horvātija, pa panākumam ir Latvijai un Vācijai, bet ceturtā ar diviem zaudējumiem ir Ziemeļmaķedonija.</p>
      <p>Aģentūra LETA jau ziņoja, ka ceturtdien Latvija I apakšgrupas pirmajā cīņā savā laukumā ar rezultātu 65:83 piekāpās Horvātijai. Šajā mačā debiju Latvijas izlasē piedzīvoja Laura Meldere un Vanesa Jasa.</p>
      <p>Savukārt Ziemeļmaķedonija ceturtdien viesos ar rezultātu 40:105 kapitulēja Vācijai.</p>
      <p>Ziemeļmaķedonija pēdējo uzvaru izlašu sacensībās izcīnījusi 2017.gada 2.jūnijā, kopš tā laika piedzīvojot deviņus zaudējumus pēc kārtas gan EČ atlases turnīrā, gan draudzības spēlēs.</p>
      <p>2019.gada Eiropas čempionātā, kas daļēji notika Latvijā, Latvijas valstsvienība ieņēma 11.vietu, taču spēlēja jau astotajā finālturnīrā pēc kārtas. Kopumā deviņas reizes Latvijas sieviešu izlase ir piedalījusies kontinenta labāko komandu turnīrā, augstāko vietu izcīnot 2007.gadā Itālijā - ceturto.</p>
      <p>Aizvadītajā vasarā pārbaudes spēlēs un Eiropas meistarsacīkšu finālturnīrā Latvija aizvadīja 12 spēles, no kurām uzvarēja pusi. Finālturnīrā gan četros mačos tika izcīnīta uzvara tikai pār Ukrainu, zaudējot Lielbritānijai, Spānijai un Zviedrijai.</p>
      <p>Par valstsvienības kapteini komandas balsojumā ievēlēta Aija Klakocka.</p>
      <p>Pirms kvalifikācijas turnīra otrdien tika aizvadīts pārbaudes mačs ar Lietuvu aiz slēgtām durvīm.</p>
      <p>No spēlētājām, kuras vasarā piedalījās Eiropas čempionāta spēlēs, divas - Digna Strautmane un Luīze Šepte - studē ASV, Ieva Pulvere nolēmusi vismaz līdz Jaungadam nespēlēt, bet Laura Ikstena ārstē savainojumu. Savainojumu dēļ izlasei nepalīdzēs Karlīne Pilābere un Dinija Pāvelsone. Eiropas čempionāta kvalifikācijas turnīra pirmā cikla divās spēlēs būs jāiztiek bez vienas no potenciālajām līderēm Anetes Šteinbergas, kura nolēmusi šo sabraukumu izlaist, priekšroku dodot karjerai klubā.</p>
      <p>Pēc savainojumu izārstēšanas ierindā atgriezušās Kristīne Vītola, kura rezultatīvi spēlē Spānijas čempionātā un FIBA Eirokausā, un Aija Putniņa, kura Turcijas čempionātā mačus laukumā aizvada "no zvana līdz zvanam". Rehabilitācijas procesa finiša taisnē ir Kitija Laksa.</p>
      <p>No potenciālajām līderēm lielisku sniegumu Turcijā saspēles vadītājas postenī demonstrē arī Elīna Dikeulaku, bet četras valstsvienības kandidātes paaugstina meistarību "TTT Rīga" sastāvā Eirolīgā.</p>
      <p>Pirmo reizi uzaicināta junioru izlašu līdere Laura Meldere (Venēcijas "Umana Reyer"), kā arī kadetu izlases labākās spēlētājas Vanesa Jasa un Elizabete Bulāne, kura valstsvienībā debitēja jau vasarā.</p>
      <p>Aģentūra LETA jau ziņoja, ka Gulbis augustā tika apstiprināts sieviešu izlases galvenā trenera amatā. Gulbis amatu apvieno ar darbu Latvijas komandā "Jūrmala"/"Betsafe", kuru vada trešo sezonu pēc kārtas.</p>
      <p>Viņam amatā izlasē palīdz Ziedonis Jansons un Matīss Rožlapa.</p>
      <p>Latvijas sieviešu basketbola izlase šovasar Rīgā zaudēja Eiropas čempionāta astotdaļfinālā, tādējādi neturpinot cīņu par 2020.gada Tokijas olimpisko spēļu kvalifikācijas turnīru.</p>
      <p>Pēc mača Mārtiņš Zībarts paziņoja par atkāpšanos no galvenā trenera amata, lēmumu pamatojot ar izvirzītā mērķa nesasniegšanu. Zībarts pie Latvijas izlases stūres stājās 2015.gada septembrī.</p>
      <p>Latvietes viņa vadībā 2017.gada Eiropas čempionātā izcīnīja sesto vietu un ieguva ceļazīmi uz pērnā gada Pasaules kausa izcīņu.</p>
      <p>Otrā grupas spēlē ceturtdien, Latvijas laika plkst.20, Vācija uzņems Ziemeļmaķedoniju, bet Latvijas valstsvienība otrajā spēlē 17.novembrī izbraukumā tiksies ar Ziemeļmaķedonijas komandu.</p>
      <p>I grupā kvalifikācijas turnīra cīņas vēl notiks arī 2020.gada novembrī un 2021.gada februārī.</p>
      <p>Finālturnīrā iekļūs katras grupas uzvarētāja, kā arī piecas labākās otro vietu ieguvējas. Tā kā grupās ir dažāds komandu skaits, nosakot labākās otro vietu ieguvējas, tiks ņemti vērā rezultāti pirmo triju grupas vienību starpā.</p>
      <p>2021.gada Eiropas čempionāta finālturnīrs notiks Spānijā un Francijā.</p>
      <p>Latvijas sieviešu basketbola izlases kandidāšu saraksts 2021.gada Eiropas čempionāta kvalifikācijas spēlēm novembrī:</p>
      <p>Elīna Dikeulaku (Adanas ASKI, Turcija), Ilze Jākobsone (Kelternas "Rutronik Stars", Vācija), Elizabete Bulāne, Vanesa Jasa, Kate Krēsliņa, Kitija Laksa, Paula Strautmane, Aija Klakocka, Zenta Meļņika (visas - "TTT Rīga"), Aija Putniņa (Ankaras "Čankaja Universitesi", Turcija), Kristīne Vītola (Salamankas "Perfumerias Avenida", Spānija), Laura Meldere (Venēcijas "Umana Reyer", Itālija).</p>
    </article>
  </body>
</html>