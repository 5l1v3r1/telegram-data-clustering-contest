<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sport/_mi-pogano-pochinali-kozhen-iz-tajmiv-sevchenko/938577"/>
    <meta property="og:site_name" content="Gazeta.ua"/>
    <meta property="article:published_time" content="2019-11-17T19:00:00+00:00"/>
    <meta property="og:title" content="&quot;Ми погано починали кожен із таймів&quot; – Шевченко"/>
    <meta property="og:description" content="Головний тренер збірної України Андрій Шевченко прокоментував нічию з Сербією (2:2) в заключному матчі кваліфікації Євро-2020. &quot;Я радий, що вдалося провести рік без поразок. 2019 рік вийшов дуже-дуже хорошим. Вдячний хлопцям за гру. Було непросто. У вболівальників не було можливості ..."/>
  </head>
  <body>
    <article>
      <h1>"Ми погано починали кожен із таймів" – Шевченко</h1>
      <address><time datetime="2019-11-17T19:00:00+00:00">17 Nov 2019, 19:00</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938577_w_300.jpg?v=0"/>
        <figcaption>Андрій Шевченко не програв жодного матчу у відборі</figcaption>
      </figure>
      <p>Головний тренер збірної України Андрій Шевченко прокоментував нічию з Сербією (2:2) в заключному матчі кваліфікації Євро-2020.</p>
      <p>"Я радий, що вдалося провести рік без поразок. 2019 рік вийшов дуже-дуже хорошим. Вдячний хлопцям за гру. Було непросто. У вболівальників не було можливості підтримати збірну, а це дуже важливо для нас. Хлопці не зупинялися, виконували заплановане до кінця. Хороший матч вийшов. Спочатку другого тайму трошки втратили нитку гри, помилилися, пропустили, але в кінцівці знайшли в собі сили і проявили бійцівські якості", - повідомляє "<a href="https://ua.tribuna.com/football/1080303559.html">Трибуна</a>".</p>
      <p>"Команда контролювала хід матчу, але погано почали кожен з таймів. Десь не розібралися, обговоримо це в команді. Пенальті на Матвієнку був: на повторі бачив, що м'яч потрапив йому в руку. Але команда після пропущеного гола не зупинилася, був малюнок гри. Неможливо постійно показувати хороший футбол, але ми до цього прагнемо.</p>
      <p>Задоволений грою футболістів, які замінили відсутніх основних гравців, адже ми вирвали нічию. Сидорчук, Коваленко і Циганков провели хороший матч. Нам довелося трошки змінити свою систему. Шахов і Шепелев теж відмінно увійшли в гру. У нас вже з'являється кістяк не тільки основного складу, а й конкуруючого запасу, який добре входить у гру і дає все необхідне команді - як в атаці, так і в захисті. Сьогодні я дуже задоволений.</p>
      <p>Подивимося жеребкування, але думки про Євро-2020 є вже давно. Треба буде визначити суперників у товариських матчах з прицілом на майбутніх суперників у фінальній стадії турніру. Цей процес уже пішов. Будемо обговорювати моменти і чекати жеребкування", - сказав Шевченко.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/sport/_ukrayina-ne-dozvolila-sobi-prograti-v-serbiyi/938576"/>
      </related>
      <blockquote>Збірна України вперше пройшла відбірковий турнір без поразок.</blockquote>
    </article>
  </body>
</html>