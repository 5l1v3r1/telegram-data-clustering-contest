<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/iz-tiskane-izdaje/clanek/po-smrti-36-letnega-petra-prihajajo-na-dan-nove-podrobnosti-226909"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T19:35:00+00:00"/>
    <meta property="og:title" content="Po smrti 36-letnega Petra prihajajo na dan nove podrobnosti"/>
    <meta property="og:description" content="PTUJ – Letošnjega septembrskega ponedeljka sorodniki, prijatelji in znanci Petra Pignarja iz Lancove vasi verjetno nikoli ne bodo pozabili, saj se je srce 36-letnika dokončno ustavilo v razbitina..."/>
  </head>
  <body>
    <article>
      <h1>Po smrti 36-letnega Petra prihajajo na dan nove podrobnosti</h1>
      <h2>Aleksander Žumer, ki je trčil v tovornjak, pri čemer je umrl njegov sopotnik Peter Pignar, je pred leti dobil 474.000 evrov odškodnine.</h2>
      <address><time datetime="2019-11-17T19:35:00+00:00">17 Nov 2019, 19:35</time> by <a rel="author">Aleš Andlovič</a></address>
      <slideshow>
        <figure>
          <img src="https://www.slovenskenovice.si/images/slike/2019/09/12/1086398.jpg"/>
          <figcaption>Aleksander Žumer je v Nemčiji uporabljal drugačno ime. FOTO: Facebook</figcaption>
        </figure>
        <figure>
          <img src="https://www.slovenskenovice.si/images/slike/2019/09/12/1086391.jpg"/>
          <figcaption>Eden od posnetkov vožnje Aleksandra Žumerja FOTO: Facebook</figcaption>
        </figure>
        <figure>
          <img src="https://www.slovenskenovice.si/images/slike/2019/09/12/1086396.jpg"/>
          <figcaption>Mercedes, vreden 200 tisočakov, je povsem uničen. FOTO: Facebook</figcaption>
        </figure>
        <figure>
          <img src="https://www.slovenskenovice.si/images/slike/2019/09/12/1086397.jpg"/>
          <figcaption>Peter Pignar FOTO: Facebook</figcaption>
        </figure>
        <figure>
          <img src="https://www.slovenskenovice.si/images/slike/2019/09/12/1086809.jpg"/>
          <figcaption>Trčenje je bilo silovito. FOTO: Gasilska brigada Maribor</figcaption>
        </figure>
      </slideshow>
      <p>PTUJ – Letošnjega septembrskega ponedeljka sorodniki, prijatelji in znanci <b>Petra Pignarja</b> iz Lancove vasi verjetno nikoli ne bodo pozabili, saj se je srce 36-letnika dokončno ustavilo v razbitinah mercedesa na podravski avtocesti nedaleč od Marjete na Dravskem polju.</p>
      <figure>
        <img src="https://www.slovenskenovice.si/images/slike/2019/09/12/1086391.jpg"/>
        <figcaption>Eden od posnetkov vožnje Aleksandra Žumerja FOTO: Facebook</figcaption>
      </figure>
      <p>Med tistimi, ki jočejo ob njegovi izgubi, je tudi njegov menda najboljši prijatelj, 40-letni podjetnik s Ptuja, ki je v tragičnem času sedel za volanom mercedesa S 63 AMG coupe. Slednji je tudi edini lastnik podjetja ANpro tehnik s Ptuja, kjer naj bi bil, kot smo neuradno izvedeli, zaposlen Pignar.<br/> </p>
      <h3>Uspešni podjetnik</h3>
      <p>Razkrili smo , da je okoli poldneva dobrih 200.000 evrov vrednega mercedesa vozil <b>Alex Zumer</b>. »To je njegovo ime, ki ga je uporabljal v tujini,« so nam zaupali dobro obveščeni viri. In slovenske uradne evidence jim le pritrjujejo. Alex Zumer ni nihče drug kot Ptujčan <b>Aleksander Žumer</b>.</p>
      <figure>
        <img src="https://www.slovenskenovice.si/images/slike/2019/09/12/1086396.jpg"/>
        <figcaption>Mercedes, vreden 200 tisočakov, je povsem uničen. FOTO: Facebook</figcaption>
      </figure>
      <p>Poznavalci razmer so nam dejali, da gre za podjetje, ki se ukvarja z elektro instalacijami in proizvodnjo le teh. Da gre za nadvse uspešno podjetje, potrjuje, da ima Aleksander Žumer firmo tako v Nemčiji kot tudi na Hrvaškem. Samo v Sloveniji je v njegovem podjetju menda zaposlenih več kot 30 ljudi, v drugih podjetjih še nadaljnjih 70.<br/><br/>Znanci Aleksandra Žumerja so nam dejali, da je po naravi garač brez primere. Odkar je sredi bavarske prestolnice München odprl svoje nemško podjetje ANpro Technic Gmbh, si je zaradi lažjega naslavljanja nadel vzdevek Alex Zumer.<br/><br/>Pod takšnim imenom je nastopal tudi na družabnih omrežjih. In na teh je bil Žumer v preteklih mesecih aktiven kot že dolgo ne. In med njegovimi zapisi so (bili) tudi njegovi hitrostni podvigi. Ni bilo le enkrat, ko je med vožnjo nad 250 kilometri na uro vzel v roko svoj mobilni telefon in snemal ali slikal kazalce na armaturni plošči.</p>
      <blockquote>Odkar je sredi bavarske prestolnice München odprl svoje nemško podjetje ANpro Technic Gmbh, si je zaradi lažjega naslavljanja nadel vzdevek Alex Zumer.</blockquote>
      <p>Da je zares ljubitelj hitrih jeklenih konjičkov, povedo tudi avtomobili, ki jih je posedoval. BMW M5 pa audi RS4 in nazadnje si je omislil mercedesa S 63 SMG s 612 konjskimi močmi. Očividci nesreče so potrdili, kar je bilo sklepati ob pogledu na razbitine dragega nemškega lepotca: črn mercedes je bil tragičnega dne na poti z veliko preveliko hitrostjo, po njihovih ocenah 250 kilometrov na uro.<br/> </p>
      <h3>Komplikacije po operaciji</h3>
      <p>Izvedeli smo, da je Aleksander Žumer že leta 2007 preživel prometno nesrečo, ki bi ga lahko stala življenje. Med padcem z motorjem si je namreč zlomil levo nogo. Imel je srečo v nesreči, da je ni še huje skupil, a so mu morali pozneje v ptujski bolnišnici amputirati nogo. Kot smo izvedeli, so se nekaj dni po nesreči v bolnišnici dr. Jožeta Potrča na Ptuju pojavile nepričakovane komplikacije, zdravniki pa so se odločili za skrajni poseg.<br/><br/>Ptujčan naj bi se le stežka sprijaznil z usodo, da je ostal brez noge, in se naposled odločil, da bo ptujsko bolnišnico tožil. Zahtevani znesek je bil vrtoglav: tri milijone evrov. Sledila so neuspešna pogajanja in zatem še sojenje, v katerem pa je bolnišnica potegnila kratko. Aleksander Žumer je dobil 474.000 evrov odškodnine. Toda kljub temu je očitno še vedno vozil prehitro.</p>
      <blockquote>36 let je bil star pokojni Peter Pignar.</blockquote>
      <p>Zdaj je pričakovati, da bodo policisti zoper njega vložili kazensko ovadbo zaradi nevarne vožnje v cestnem prometu, po črki tega člena kazenskega zakonika pa mu grozi med enim in dvanajstimi leti zapora. Z Žumerjem smo poskušali navezati stik, vendar je bila njegova številka nedosegljiva. </p>
    </article>
  </body>
</html>