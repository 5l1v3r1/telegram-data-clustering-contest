<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sport/2019/11/17/ferrari-disastro-brasile-incidente-vettel-leclerc_EteqMuFd4m0dk5sZ0qcVnO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-17T19:58:00+00:00"/>
    <meta property="og:title" content="Ferrari disastro in Brasile, incidente Vettel-Leclerc"/>
    <meta property="og:description" content="I due piloti del Cavallino, in lotta per il terzo posto, si eliminano. Verstappen domina"/>
  </head>
  <body>
    <article>
      <h1>Ferrari disastro in Brasile, incidente Vettel-Leclerc</h1>
      <address>
        <time datetime="2019-11-17T19:58:00+00:00">17 Nov 2019, 19:58</time>
      </address>
      <p>Ferrari contro Ferrari e disastro rosso nel Gp del Brasile. Sebastian Vettel e Charles Leclerc, in lotta per il terzo posto sull'asfalto di Interlagos, si toccano e si eliminano dalla gara.</p>
      <p>Terza vittoria stagionale, l'ottava in carriera, per Max Verstappen che trionfa al volante della Red Bull. L'olandese, partito dalla pole position, domina davanti alla Toro Rosso di Pierre Gasly. Lewis Hamilton, terzo al traguardo con la Mercedes, viene penalizzato per il contatto con la Red Bull di Alexander Albon nel finale di gara e retrocesso in settima posizione. Il terzo posto va alla McLaren di Carlos Sainz, per lo spagnolo si tratta del primo podio in carriera.</p>
      <p>"Sicuramente, la situazione sarà da analizzare. Ho sorpassato in curva uno, fino a curva quattro, ma sapevo che Vettel ci avrebbe riprovato e quando ha tentato di passare all’interno, anche io mi sono messo all’interno. Lui ha scelto l’esterno, dove non c’era abbastanza spazio", la ricostruzione di Leclerc ai microfoni di Sky Sport. "Ha provato ad andare un po verso l’interno alla fine del rettilineo e io ero lì. Ci siamo toccati ed è finita la gara", aggiunge il monegasco. C’è qualcuno che ha più responsabilità rispetto all’altro? "Non vorrei parlare di questo", prova a glissare. I rapporti in squadra saranno condizionati? No, perché tutti e due, alla fine, siamo abbastanza maturi per capire che queste cose succedono. Sicuramente, l'incidente è arrivato nel momento più sbagliato, perché stavamo battagliando per il terzo posto. Sono molto dispiaciuto, ma sono sicuro che i rapporti con Vettel resteranno uguali", conclude.</p>
      <p>"Credo che sia un peccato per la squadra, avremmo potuto ottenere un risultato migliore e, secondo me, l’avremmo meritato oggi. Eravamo in lotta tra di noi alla chicane, una lotta abbastanza aggressiva. Ero uscito meglio alle curva due o tre, pensavo di essere già passato e non so perché ci siamo toccati. Questo ha chiuso la gara di entrambi, purtroppo", l'analisi di Vettel. Pensi di averlo chiuso più del dovuto sul rettilineo? "Lui stava andando dritto, quindi....".</p>
    </article>
  </body>
</html>