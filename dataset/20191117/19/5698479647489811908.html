<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/17/thousands-gather-in-tbilisi-to-demand-snap-elections-in-georgia"/>
    <meta property="og:site_name" content="euronews"/>
    <meta property="article:published_time" content="2019-11-17T19:00:16+00:00"/>
    <meta property="og:title" content="هزاران گرجستانی با تظاهرات در تفلیس خواستار استعفای دولت شدند"/>
    <meta property="og:description" content="معترضان در گرجستان خواهان پایان دادن به نظام انتخاباتی دوگانه حاکم بر این کشور هستند."/>
  </head>
  <body>
    <article>
      <h1>هزاران گرجستانی با تظاهرات در تفلیس خواستار استعفای دولت شدند</h1>
      <address><time datetime="2019-11-17T19:00:16+00:00">17 Nov 2019, 19:00</time> by <a rel="author">یورونیوز </a></address>
      <p>حدود بیست‌هزار نفر از شهروندان گرجستان روز یکشنبه با برگزاری تظاهرات در مرکز تفلیس، پایتخت، خواستار استعفای دولت و برگزاری انتخابات زودهنگام شدند. این تظاهرات یک روز پس از آن صورت گرفت که پارلمان گرجستان در تصویب طرح اصلاح قانون انتخابات ناکام ماند.</p>
      <p>براساس قانون فعلی انتخابات گرجستان، تنها نیمی از نمایندگان پارلمان در انتخابات سراسری از لیست احزاب انتخاب می‌شوند. نیم دیگر اعضای مجلس در انتخاباتِ منفرد (در برابر انتخابات سراسری) و با کاندیداتوری فردی (و نه حزبی) انتخاب می‌شوند. معترضان در گرجستان خواهان پایان دادن به این نظام انتخاباتی دوگانه هستند.</p>
      <p>بسیاری از نمایندگان وابسته به حزب حاکم،‌ «رویای گرجستان» به دلیل نگرانی از به خطر افتادن جایگاهشان در صورت برگزاری انتخابات زودهنگام، با طرح اصلاح قانون انتخابات مخالفت کردند.</p>
      <p>پیش از این قرار بود تا قوانین انتخاباتی گرجستان در سال ۲۰۲۴ اصلاح شود. با این حال رهبران اپوزیسیون می‌گویند که ادامه وضعیت فعلی به نفع حزب رویای گرجستان است که از سال ۲۰۱۲ قدرت را در این کشور در دست دارد.</p>
      <p>شورای اروپا و سفارت ایالات متحده آمریکا در گرجستان با صدور بیانیه‌های جداگانه از رد طرح اصلاح قانون انتخابات در پارلمان گرجستان ابراز نارضایتی کردند.</p>
      <p>احزاب سیاسی مخالف دولت، بیدزینا ایوانیشویلی رهبر حزب حاکم و نخست وزیر پیشین گرجستان را مسئول مخالفت بیشتر نمایندگان مجلس با طرح اصلاح قانون انتخابات می‌دانند.</p>
    </article>
  </body>
</html>