<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Zapatero-dialeg-sincer-Catalunya_0_2346365368.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T19:51:59+00:00"/>
    <meta property="og:title" content="Zapatero demana diàleg “obert i sincer” amb Catalunya"/>
    <meta property="og:description" content="L'expresident vaticina que “abans o després el diàleg es posarà en marxa”"/>
  </head>
  <body>
    <article>
      <h1>Zapatero demana diàleg “obert i sincer” amb Catalunya</h1>
      <h2>L'expresident vaticina que “abans o després el diàleg es posarà en marxa”</h2>
      <address>
        <time datetime="2019-11-17T19:51:59+00:00">17 Nov 2019, 19:51</time>
      </address>
      <p>L’expresident del govern espanyol José Luis Rodríguez Zapatero va reclamar ahir un diàleg “obert i sincer” amb Catalunya. En declaracions a la SER, l’exlíder del PSOE va advertir al president del govern espanyol en funcions, Pedro Sánchez, que per donar sortida a la qüestió catalana “no hi ha alternativa” que no passi per l’aposta per un diàleg que “no cessi” i en què cadascú pugui plantejar “totes les alternatives”. Zapatero va defensar que en política sempre cal dialogar “fins a l’últim minut, l’últim segon, amb l’adversari més increïblement difícil”. Per això va vaticinar que “abans o després el diàleg es posarà en marxa” i va opinar que qui més intenti la negociació entre Catalunya i l’Estat aproximarà la “recuperació de l’estabilitat i l’entesa”.</p>
      <p>L’expresident espanyol va considerar que els independentistes han fet un viatge “cap a enlloc i sense retorn”, però va defensar que la democràcia espanyola obliga l’Estat a allargar la mà perquè “tornin d’aquest viatge”.</p>
      <h3>Penalitzar el referèndum</h3>
      <p>Per la seva banda, la secretària general del PSOE a Euskadi, Idoia Mendia, va assegurar ahir que la promesa de Sánchez de tornar a tipificar com a delicte la convocatòria de referèndums quedarà en un calaix en l’acord amb Unides Podem: “En un acord amb un altre partit sempre hi perds algun llençol”.</p>
    </article>
  </body>
</html>