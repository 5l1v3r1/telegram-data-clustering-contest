<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/svit/majzhe-90-immigrantiv-pratsevlashtovanyh-u-polshhi-ukrayintsi.html"/>
    <meta property="og:site_name" content="1NEWS"/>
    <meta property="article:published_time" content="2019-11-17T19:34:57+00:00"/>
    <meta property="og:title" content="Майже 90 % іммігрантів, працевлаштованих у Польщі, – українці"/>
    <meta property="og:description" content="Майже 90 % іммігрантів, працевлаштованих у Польщі, - українці"/>
  </head>
  <body>
    <article>
      <h1>Майже 90 % іммігрантів, працевлаштованих у Польщі, – українці</h1>
      <address>
        <time datetime="2019-11-17T19:34:57+00:00">17 Nov 2019, 19:34</time>
      </address>
      <figure>
        <img src="https://1news.com.ua/wp-content/uploads/2019/11/original-3.jpg"/>
      </figure>
      <p>У Республіці Польща наразі працевлаштовано понад мільйон іммігрантів, з яких майже 90% є громадянами України. Вони працюють у середньому сім місяців на рік, повідомляє 1NEWS, посилаючись на <a href="https://glavcom.ua/country/society/u-polshchi-pratsevlashtovano-900-tis-ukrajintsiv-nenadovgo-640495.html">Главком</a>.</p>
      <p>Такі дані, зокрема, наводить Національний банк Польщі та Personnel Service.</p>
      <p>Громадяни України працюють у Польщі у кожній п’ятій фірмі. Серед них 40% великих підприємств, 25% середніх та 15% малих.</p>
      <p>Однак, експерти попереджають: польським фірмам дедалі важче залучати іноземних найманих працівників.</p>
      <p>«Прийнята польською державою модель, тобто робота без дозволу на працевлаштування протягом шести місяців, призвела до того, що майже дві третини працівників з України приїздять до Польщі багато разів. Вони розглядають працю тут у короткотерміновій перспективі, тобто хочуть заробити гроші і повернутися до своєї країни», – наголошує Кшиштоф Інґльот</p>
      <p>Водночас, підкреслює він, громадяни України своєю чергою теж не зацікавлені у довготерміновому працевлаштуванні.</p>
      <p>Разом з тим, згідно з останніми даними, українські працівники у Польщі можуть розраховувати на добру заробітну плату. Щодруга фірма пропонує працівникам зі сходу ставку від 14,7 до 16 злотих брутто за годину. 15% роботодавців платить від 17 до 21 злотого брутто за годину. А щоп’ятий працедавець пропонує понад 21 злотий брутто за годину.</p>
      <p>За словами експертів, польський ринок праці дуже цінує трудових іммігрантів з України, а тому понад 17% фірм готові платити українцям більше, ніж польським працівникам, аби затримати їх у Польщі. На їхній погляд, Польщі не вистачає однозначної міграційної політики.</p>
      <p>Експерти теж погоджуються, що без працівників з України польська економіка у майбутньому не матиме таких можливостей розвитку, які вона мала за попередні чотири роки.</p>
    </article>
  </body>
</html>