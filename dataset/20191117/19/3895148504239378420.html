<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legionisci.com/news/79476_Arka_Gdynia_81-66_Legia_Warszawa.html?amp%25252525253Butm_source&amp;amp%25252525253Butm_campaign"/>
    <meta property="og:site_name" content="Legioniści"/>
    <meta property="article:published_time" content="2019-11-17T19:33:45+00:00"/>
    <meta property="og:title" content="Arka Gdynia 81-66 Legia Warszawa"/>
    <meta property="og:description" content="W meczu 8. kolejki Polskiej Ligi Koszykówki Legia Warszawa przegrała na wyjeździe z Arką Gdynia 66-81. Przez 30 minut legioniści walczyli jak równy z równym, ale końcówka należała do gospodarzy to oni cieszyli się z piątej wygranej w tym sezonie. Legia ma na koncie dwa zwycięstwa po ośmiu seriach gier i zajmuje przedostatnie miejsce w ligowej tabeli. Kolejny mecz &quot;Zieloni kanonierzy&quot; zagrają już za 3 dni - w środę o godzinie 20:00 w hali na Kole zmierzą się z Egisem Kormend w ramach FIBA Europe Cup."/>
  </head>
  <body>
    <article>
      <h1>Arka Gdynia 81-66 Legia Warszawa</h1>
      <address><time datetime="2019-11-17T19:33:45+00:00">17 Nov 2019, 19:33</time> by <a rel="author">Woytek</a></address>
      <h3>PLK</h3>
      <p>W meczu 8. kolejki Polskiej Ligi Koszykówki Legia Warszawa przegrała na wyjeździe z Arką Gdynia 66-81. Przez 30 minut legioniści walczyli jak równy z równym, ale końcówka należała do gospodarzy to oni cieszyli się z piątej wygranej w tym sezonie. Legia ma na koncie dwa zwycięstwa po ośmiu seriach gier i zajmuje przedostatnie miejsce w ligowej tabeli.<br/><br/>Kolejny mecz "Zieloni kanonierzy" zagrają już za 3 dni - w środę o godzinie 20:00 w hali na Kole zmierzą się z Egisem Kormend w ramach FIBA Europe Cup.<br/><br/>Spotkanie w Gdyni rozpoczęło się od celnego rzutu za trzy punkty Bosticia, ale szybko trzykrotnie odpowiedział najnowszy nabytek stołecznej drużyny Milan Milovanović i zrobiło się 6-3 dla Legii. Po pięciu minutach Arka prowadziła 10-6, jednak kolejno Nowerski, Michalak i Brandon doprowadzili do stanu 12-10 dla "Zielonych Kanonierów". Pierwsza część zakończyła się prowadzeniem zespołu ze stolicy 17-14.<br/><br/>Na początku drugiej kwarty legioniści utrzymywali 2-3 punktowe prowadzenie, aż do 14 minuty, kiedy to za trzy punkty rzucił Szubarga, dzięki czemu Arka objęła prowadzenie 23-21. Następnie dwie trójki zanotował Adam Linowski, ale na dwie minuty przed końcem kwarty na tablicy widniał wynik 35-29 dla gospodarzy. Na moment legioniści zbliżyli się na 4 oczka, ale na przerwę schodzili przegrywając sześcioma - 39-33 dla Arki.<br/><br/>Początek trzeciej odsłony był bardzo udany dla podopiecznych Tanego Spaseva. Trójka Michalaka, dwa celne rzuty wolne Matczaka i dwa punkty Finke pozwoliły w 100 sekund odrobić wszystkie straty i objąć prowadzenie 40-39. Od tego momentu spotkanie się wyrównało, a prowadzenie zmieniało się kilka razy. Dwie i pół minuty przed końcem tej części meczu był remis 49-49, minutę przed końcem 51-51. Ostatecznie na ostatnie 10 minut arkowcy wychodzili prowadząc 57-53.<br/><br/>Decydująca faza spotkania rozpoczęła się od celnego rzutu za trzy punkty Jakuba Nizioła, ale następnie trafienia Upsona i Szubargi dały gospodarzom dziesięciopunktowe prowadzenie (68-58). Na cztery minuty przed końcem przewaga Arki urosła do 12 punktów i choć na moment zmalała do 8 oczek po trafieniach Brandona i Michalaka, to Arka do końca kontrolowała przebieg spotkania. Za trzy punkty rzucili Bostić oraz Emelogu i stało się jasne, że warszawiacy nie zdołają pokonać gdynian. Półtorej minuty przed końcową syreną Arka prowadziła 81-65 i ostatecznie wygrała 15 punktami.<br/><br/>PLK: <b>Arka Gdynia 81-66 Legia Warszawa</b><br/>Kwarty: 14-17, 25-16, 18-20, 24-13<br/><br/><b>Arka Gdynia</b> [pierwsza piątka, punkty, (trójki)]<br/>3. J. Bostić 21 (4)<br/>7. K. Szubarga 9 (2)<br/>4. A. Moore 9 (1)<br/>2. L. Hammonds 4<br/>34. A. Hrycaniuk 2<br/>---<br/>33. D. Upson 16<br/>10. B. Emelogu 9 (3)<br/>91. D. Wyka 6<br/>11. B. Wołoszyn 5 (1)<br/>8. M. Malczyk 0<br/>14. W. Czerlonko 0<br/>23. G. Kamiński 0<br/><br/><br/><b>Legia Warszawa</b> [pierwsza piątka, punkty, (trójki)]<br/>31. M. Milovanović 13<br/>23. M. Michalak 11 (1)<br/>3. D. Brandon 9 (1)<br/>43. M. Finke 7 (1)<br/>15. A. Linowski 6 (2)<br/>---<br/>8. F. Matczak 7<br/>19. P. Nowerski 6<br/>77. J. Nizioł 5 (1)<br/>2. D. Sączewski 2<br/>33. J. Sadowski 0<br/><br/>Komisarz: Leszek Pujdak<br/>Sędziowie: Tomasz Trawicki, Cezary Nowicki, Jakub Pietrzak<br/><br/>widzów: 1617</p>
      <p>
        <a href="https://legionisci.com/kosz">Centrum informacji o koszykarskiej Legii -&gt; legionisci.com/kosz</a>
      </p>
    </article>
  </body>
</html>