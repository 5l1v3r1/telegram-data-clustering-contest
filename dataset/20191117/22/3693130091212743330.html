<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/evo-morales-in-arkadaslarina-kotu-haber-gecici-hukumet-dugmeye-basti-1207874.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-17T22:00:00+00:00"/>
    <meta property="og:title" content="Evo Morales'in arkadaşlarına kötü haber! Geçici hükümet düğmeye bastı"/>
    <meta property="og:description" content="Bolivya'da geçici hükümet, istifa eden Devlet Başkanı Evo Morales'in partisi Sosyalizm Hareketi'nin (MAS) &quot;şiddet eylemlerini örgütlediği&quot; iddia edilen parlamento üyelerini tutuklamayı planlıyor."/>
  </head>
  <body>
    <article>
      <h1>Evo Morales'in arkadaşlarına kötü haber! Geçici hükümet düğmeye bastı</h1>
      <h2>Bolivya'da geçici hükümet, istifa eden Devlet Başkanı Evo Morales'in partisi Sosyalizm Hareketi'nin (MAS) "şiddet eylemlerini örgütlediği" iddia edilen parlamento üyelerini tutuklamayı planlıyor.</h2>
      <address>
        <time datetime="2019-11-17T22:00:00+00:00">17 Nov 2019, 22:00</time>
      </address>
      <p>Seçimlerde hile yapıldığı iddiasındaki muhaliflerin şiddet eylemlerine dönüşen protestoları ve ordunun baskısıyla <b>Devlet Başkanı Evo Morales</b>'in istifa ettiği, sonrasında <b>Çokuluslu Yasama Meclisinin (ALP)</b> üst kanadı <b>Senatörler Meclisi Başkan Yardımcısı Jeanine Anez</b>'in geçici devlet başkanlığına getirildiği <b>Bolivya'da </b>gösteriler ve şiddet olayları sürüyor.</p>
      <p>Ülke basınındaki haberlere göre geçici hükümetin içişleri bakanlığına getirilen <b>Arturo Murillo</b>, "şiddet eylemlerini örgütlediği" iddia edilen <b>MAS'a </b>mensup milletvekili ve senatörlerin isimlerinin ellerinde olduğunu öne sürdü. </p>
      <p><b>Bakan Murillo</b>, bu isimleri kısa süre içinde kamuoyuna açıklayacaklarını belirterek, söz konusu siyasilerin tutuklanmaları için Başsavcılıkta özel bir birim oluşturulacağını duyurdu. </p>
      <p><b>Ülkedeki protesto ve şiddet</b> eylemlerine de değinen Murillo, Morales destekçilerinin<b> Chochabamba, Santa Cruz </b>vilayetlerinin kırsalındaki kentlerin yanı sıra başkent La Paz'ın bitişiğindeki <b>El Alto'</b>da da barikatlarla yol kapatmaya devam ettiklerini bildirdi. </p>
      <figure>
        <img src="https://images.bursadabugun.com/editor/haber/17112019/5dd18adbbf214405f833cb6b-5dd1b4ddd2263.jpg"/>
      </figure>
      <p>
        <b>Başkent La Paz'da polis ayini</b>
      </p>
      <p>Ülkenin diğer bölgelerine kıyasla son iki gününü sakin geçiren başkent <b>La Paz,</b> muhalefeti destekleyerek <b>Evo Morales</b>'in istifasına giden yolu açan polislerin,<b> "ülkeye barış gelmesi için" </b>düzenlediği ayine ev sahipliği yaptı.</p>
      <p>Kent merkezindeki Avaroa Meydanı'nda düzenlenen ayine, geçici hükümetin La Paz'daki polislerin komutanı olarak atadığı Rodolfo Antonio Montero, polisler ve bölge sakinleri katıldı.</p>
      <figure>
        <img src="https://images.bursadabugun.com/editor/haber/17112019/5dd18acebf214405f833cb62-5dd1b4db1fb27.jpg"/>
      </figure>
      <p>Montero, burada yaptığı konuşmada, "Birbirimizden nefret etmeyi bırakalım, çocuklarımızı ve torunlarımızı düşünelim, artık geçmişe bakmayalım, hepimiz kardeşiz. Bolivya'ya barışın gelmesini diliyorum." ifadelerini kullandı.</p>
    </article>
  </body>
</html>