<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/17/buducnost-je-pocela-cicipas-osvojio-london/"/>
    <meta property="og:site_name" content="Sportska centrala"/>
    <meta property="article:published_time" content="2019-11-17T22:39:33+00:00"/>
    <meta property="og:title" content="Budućnost je počela, Cicipas osvojio London"/>
    <meta property="og:description" content="Stefanos Cicipas – Dominik Tim 2:1 (6:7(6), 6:2, 7:6(4)) Grčki teniser, Stefanos Cicipas, osvojio je najveću titulu u karijeri. On je u finalu Završnog Mastersa u londonu pobedio, posle preokreta, Austrijanca Dominika Tima, i po prvi put osvojio turnir osmorice najboljih. Treba reći da je Cicipas prošle sezone slavio na turniru “Next Gen“, pandanu ovog […]"/>
  </head>
  <body>
    <article>
      <h1>Budućnost je počela, Cicipas osvojio London</h1>
      <address><time datetime="2019-11-17T22:39:33+00:00">17 Nov 2019, 22:39</time> by <a rel="author">Milos</a></address>
      <p><b>Stefanos Cicipas – Dominik Tim 2:1</b> (6:7(6), 6:2, 7:6(4))</p>
      <p>Grčki teniser, Stefanos Cicipas, osvojio je najveću titulu u karijeri. On je u finalu Završnog Mastersa u londonu pobedio, posle preokreta, Austrijanca Dominika Tima, i po prvi put osvojio turnir osmorice najboljih. Treba reći da je Cicipas prošle sezone slavio na turniru “Next Gen“, pandanu ovog takmičenja, samo za mlade tenisere.   </p>
      <p>Cicipas je pobedio Tima u tri seta, uz dva taj brejka, 6:7(6), 6:2, 7:6(4) za dva sata i 37 minuta igre.   Neverovatno je da u prvom setu nije bilo brejkova, mada je bilo pet brejk prilika. Jednu više imao je Cicipas, čak je u osmom gemu imao i dve vezane. Pobednika seta odlučio je taj brejk. Tim je prvi došao do opipljivije prednosti, poveo je sa 5:2, ali je Grk izjednačio na 5:5. Kod rezultata 6:6 Austrijanac vezuje dva poena i dolazi do prednosti u setovima.   </p>
      <p>Potpuno različit bio je drugi set. Iako je prvi izgubio bukvalno za jednu loptu, Cicipas se brzo presabrao i očas posla stigao do 4:0, uz dva oduzeta servisa rivalu. Prave borbe do kraja tog dela igre nije ni bilo, svako je dobijao svoje servis gemove, pa je set pripao grčkom igraču za samo 27 minuta, više nego duplo kraće od trajanja prvog seta.   </p>
      <p>Odlluka je pala u trećem setu, i to u taj brejku, što je tek treći put u istoriji ovog takmičenja. Prvi je do prednosti brejka stigao Cicipas, oduzevši servis rivalu u trećem gemu.Tim se nije predavao, uspeo je izgubljeni servis da vrati u šestom gemu i ponovo smo dobili dramu u O2 areni u Londonu. Do kraja seta nismo videli ni brejkove, ali ni brejk lopte, pa je taj brejk odlučio.   </p>
      <p>Cicipas je stigao do ubedljivih 4:1, ali ni to nije bilo dovoljno da mirno privede set kraju. Naredna tri poena pripala su Timu, ali je kod 4:4 Austrijanac jedan relativno lak forhend izbacio daleko u aut. To kao da je bio presudan trenutak, i naredna dva poena osvojio je Grk, oba na greške rivala i stigao do trijumfa na Završnom Mastersu.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/17/titula-za-francuski-dubl/"/>
        <a href="https://www.sportskacentrala.com/2019/11/16/tvrd-je-stefanos-vocka-cudnovata/"/>
        <a href="https://www.sportskacentrala.com/2019/11/15/medvedev-nije-pomogao-nadalu-zverev-nastavlja-odbranu-titule/"/>
        <a href="https://www.sportskacentrala.com/2019/11/15/nadal-preziveo-cicipasa-i-ceka-pobedu-medvedeva/"/>
        <a href="https://www.sportskacentrala.com/2019/11/14/beretini-nadigrao-umornog-tima/"/>
        <a href="https://www.sportskacentrala.com/2019/11/13/debitant-u-polufinalu-grk-slistio-branioca-titule/"/>
        <a href="https://www.sportskacentrala.com/2019/11/13/poznat-termin-meca-djokovic-federer/"/>
        <a href="https://www.sportskacentrala.com/2019/11/11/okrsaj-debitanata-pripao-grku-cicipas-prvi-put-slavio-protiv-medvedeva/"/>
        <a href="https://www.sportskacentrala.com/2019/11/11/nole-rafa-i-rodzer-plovili-temzom-ili-cemo-se-svi-povuci-ili-nece-niko-video/"/>
      </related>
    </article>
  </body>
</html>