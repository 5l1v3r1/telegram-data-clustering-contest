<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Franca-youtubers-servei-militar_0_2346365378.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T22:04:18+00:00"/>
    <meta property="og:title" content="França recorre a ‘youtubers’ per promocionar la nova mili"/>
    <meta property="og:description" content="El servei serà obligatori per a nois i noies a partir del 2021"/>
  </head>
  <body>
    <article>
      <h1>França recorre a ‘youtubers’ per promocionar la nova mili</h1>
      <h2>El servei serà obligatori per a nois i noies a partir del 2021</h2>
      <address>
        <time datetime="2019-11-17T22:04:18+00:00">17 Nov 2019, 22:04</time>
      </address>
      <p>Vestits d’uniforme, amb pantaló fosc i samarreta blanca, 124 adolescents francesos es posen en formació per hissar la bandera mentre canten <i>La Marsellesa</i>. Tot un “orgull nacional”, segons el Noé, un d’aquests joves que s’ha presentat voluntari per participar en el Servei Nacional Universal (SNU), la nova mili francesa impulsada pel president Emmanuel Macron, que serà obligatòria per a tots els nois i noies de 16 a 18 anys a partir del 2021.</p>
      <p>La imatge patriòtica l’ha gravada a la Guaiana Francesa el <i>youtuber</i> Thibaud Delapart, un jove culturista i especialista en <i>fitness</i> conegut a les xarxes com a <i>Tibo InShape</i> i amb més de 6 milions de subscriptors al seu canal de Youtube. El seu vídeo, que ha tingut més d’1,5 milions de visualitzacions, forma part de l’esforç del govern francès per promocionar l’SNU entre els adolescents.</p>
      <figure>
        <iframe src="https://www.youtube.com/embed/sbB7Ko1-uT8" width="651" height="366" data-service="Youtube" scrolling="no"/>
      </figure>
      <p>Aquest mateix any s’ha dut a terme una primera fase de prova en què han participat uns 2.000 joves, tots ells voluntaris, i el govern espera que l’any que ve n’hi participin 30.000 més. Però l’executiu sap que molts joves no estan gens motivats per participar en aquesta espècie de servei militar contemporani, que dura un mes. Per això, i per fer bombo de la iniciativa, l’equip del secretari d’estat encarregat de la Joventut, Gabriel Attal, ha decidit recórrer als <i>influencers</i> i <i>youtubers</i> que connecten amb els més joves. Si bé alguns d’ells només l’han mencionat en vídeos efímers a les xarxes, on han compartit l’enllaç del ministeri d’Educació que explica el servei, d’altres hi han dedicat més esforços, com Tibo InShape.</p>
      <h3>“M’agrada l’estil militar”</h3>
      <p>Aquest noi, de 27 anys, va passar uns dies a la Guaiana Francesa per acompanyar més d’un centenar de joves que l’estiu passat participaven en la primera fase de prova. “He volgut formar part de l’SNU voluntàriament -li explica l’Éloise-, perquè hi ha un estil militar que m’agrada”. En la seva conversa amb el <i>youtuber</i>, aquesta noia de 16 anys reconeix que més endavant vol formar part de les forces armades. Segons una enquesta de l’Institut Nacional de la Joventut i l’Educació Nacional, gairebé un terç dels joves que han participat en la fase voluntària tenen un pare o una mare militars o exmilitars.</p>
      <p>Els primers quinze dies de l’SNU els joves els passen en un internat en una regió lluny d’on viuen. En la segona etapa, de quinze dies més, han de participar en una missió d’interès general, ja sigui en associacions, col·lectivitats locals, organismes públics o bé en una caserna de policia o de bombers. Segons l’enquesta, el 63% dels joves que han fet el servei enguany van expressar la seva predilecció per fer la missió d’interès general en l’àmbit de la defensa i la seguretat -exèrcit, policia o bombers-, mentre que un 42% escollien (podien escollir més d’un àmbit) l’esport i un 24% la salut.</p>
      <p>“Hi ha un marc estricte, però tampoc és l’exèrcit!”, confessa al <i>youtuber</i> un altre voluntari, el Niven. En el vídeo de Delapart s’hi pot veure com els 124 adolescents estan repartits en tres companyies, dirigides per tres tutors, que són supervisats al seu torn per tres caps de companyia militars. També s’explica que els nois i les noies no dormen junts, tot i que participen en les activitats conjuntament, i només se’ls permet utilitzar el telèfon mòbil durant una hora al dia.</p>
      <p>Durant els quinze dies, realitzen activitats relacionades amb el socorrisme, la normativa de trànsit, l’ecologia, la ciutadania, l’esport i la defensa. En ocasions fa la impressió que els joves estan en una mena de colònies exòtiques, com quan dormen al ras en unes hamaques que han d’instal·lar ells mateixos enmig de la jungla de la Guaiana Francesa. En aquest cas, se’ls proporciona l’anomenada <i>ració de combat</i>, una mena de pícnic on hi ha cereals, barretes energètiques i cafè, però també llumins i una bossa per a les escombraries.</p>
      <p>La cirereta del pastís d’aquesta operació de comunicació del govern francès la posa la intervenció del secretari d’estat del ministeri d’Educació i Joventut, a qui el <i>youtuber</i> entrevista enmig de la jungla. “Què és exactament l’SNU?”, li pregunta. “És un moment de cohesió en què els joves que venen de diferents contextos socials es reuneixen al voltant dels valors de la República francesa”, diu Gabriel Attal, secretari d’estat amb només 30 anys. El representant del govern explica que l’SNU no és exactament el servei militar, però confessa que han mantingut alguns punts de la mili, com “el respecte per les normes, una certa forma de disciplina i autoritat i les cerimònies patriòtiques”.</p>
    </article>
  </body>
</html>