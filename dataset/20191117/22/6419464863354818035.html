<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/efimerida/kinal-oi-provoleis-sto-synedrio-pasok/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-17T22:14:55+00:00"/>
    <meta property="og:title" content="ΚΙΝΑΛ: Οι προβολείς στο Συνέδριο ΠΑΣΟΚ"/>
    <meta property="og:description" content="Ως μια μικρή παύση στην υψηλή αντιπολιτευτική ταχύτητα που έχει αναπτύξει μετεκλογικά το Κίνημα Αλλαγής λογίζεται απ’ όλες τις τάσεις στο εσωτερικό του η δι"/>
  </head>
  <body>
    <article>
      <h1>ΚΙΝΑΛ: Οι προβολείς στο Συνέδριο ΠΑΣΟΚ</h1>
      <h2>Επανέρχεται ο «πράσινος ήλιος» στον πολιτικό ορίζοντα στις 23 &amp; 24 Νοεμβρίου - Προσκλήσεις και προκλήσεις για τη Χαριλάου Τρικούπη</h2>
      <address>
        <time datetime="2019-11-17T22:14:55+00:00">17 Nov 2019, 22:14</time>
      </address>
      <p>
        <b>– Πρώτη δημοσίευση 16/11/2019 19:06</b>
      </p>
      <p>
        <b>– Τελευταία ενημέρωση 18/11/2019 00:14</b>
      </p>
      <p>Ως μια μικρή παύση στην υψηλή αντιπολιτευτική ταχύτητα που έχει αναπτύξει μετεκλογικά το <a href="https://neaselida.gr/tag/kinal/"><b>Κίνημα Αλλαγής</b> </a>λογίζεται απ’ όλες τις τάσεις στο εσωτερικό του η διοργάνωση του <b>έκτακτου Συνεδρίου <a href="https://neaselida.gr/tag/pasok/">ΠΑΣΟΚ</a></b> το <b>επόμενο Σαββατοκύριακο</b>, δηλαδή στις <b>23 και 24 Νοεμβρίου</b>.</p>
      <p>
        <b>Της Γεωργίας Σαδανά</b>
        <br/>
        <b>gsadana@neaselida.news</b>
      </p>
      <p>Με την πρόεδρο του κόμματος, <a href="https://neaselida.gr/tag/fofi-gennimata/"><b>Φώφη Γεννηματά</b></a>, να έχει επιλέξει τη μετωπική αντιπαράθεση με την κυβέρνηση, καταθέτοντας πρώτη (πριν από τον<b> κ. Τσίπρα</b>) ερώτηση προς τον <b>κ. Μητσοτάκη</b> για το <b>Προσφυγικό στην Ώρα του Πρωθυπουργού</b>, επιδίωξη της <b>Χαριλάου Τρικούπη</b> αποτελεί να ολοκληρωθούν βελούδινα οι εσωκομματικές διαδικασίες, σε μια συγκυρία, μάλιστα, που η αξιωματική αντιπολίτευση εμφανίζεται αμήχανη απέναντι στην επιχειρούμενη από την ηγετική ομάδα διεύρυνση και παρά τις προσπάθειες «αθέμιτου ανταγωνισμού» με το <b>ΚΙΝΑΛ</b> στο γήπεδο της <b>Κεντροαριστεράς</b>.</p>
      <p>Παρότι η <b>Κουμουνδούρου</b> έσπευσε να επιδοκιμάσει τη <b>συμμαχία Σοσιαλιστών</b> και <b>Podemos</b> στην <b>Ισπανία</b>, στέλνοντας μήνυμα κυρίως εκτός των τειχών ότι η <b>Ελλάδα</b> δεν ακολουθεί το ισπανικό παράδειγμα ελέω… άλλων και όχι του<b> ΣΥΡΙΖΑ</b>, η <b>Χαριλάου Τρικούπη</b> επιθυμεί να συνεχίσει αταλάντευτα τη στρατηγική της<b> «χρήσιμης αντιπολίτευσης»</b>, εκτιμώντας ότι αποκομίζει σταδιακά οφέλη λόγω της νηφάλιας τριβής της με την καθημερινότητα των πολιτών.</p>
      <p>Αυτό το νόημα, άλλωστε, είχε η παρουσία της <b>κυρίας Γεννηματά</b> τόσο στην Τρίπολη στα μέσα της εβδομάδας όσο και στη Λάρισα προχθές, δίνοντας το στίγμα της εγγύτητάς της με την κοινωνία.</p>
      <figure>
        <img src="https://neaselida.gr/nsmedia/uploads/2019/11/gennimata3.jpg"/>
      </figure>
      <h3>Ασπίδα στη μικρομεσαία επιχείρηση</h3>
      <p>Στο πλαίσιο αυτό, «δυστυχώς, η σημερινή κυβέρνηση της <b>Νέας Δημοκρατίας</b> έχει ως προτεραιότητα να διευκολύνει με τις πολιτικές της τους λίγους και ισχυρούς. Αντί για εμπροσθοφυλακή, έχει ουραγούς τις μικρομεσαίες ελληνικές επιχειρήσεις που άντεξαν στην κρίση και κράτησαν όρθια την ελληνική οικονομία. Αυτός ο κύκλος της πολιτικής επίθεσης στη μικρομεσαία επιχείρηση πρέπει και μπορεί να τελειώσει.</p>
      <p>Αυτή είναι για εμάς η προτεραιότητα», δεσμεύτηκε από την Τρίπολη η <b>κυρία Γεννηματά</b>, στρέφοντας το προσωπικό της ενδιαφέρον στις προτεραιότητες του κλάδου, ενώ δεν παρέλειψε να κάνει ειδική αναφορά στη ρίζα του προβλήματος, δηλαδή στην «επιμονή της σημερινής κυβέρνησης να τηρήσει τις δεσμεύσεις του<b> κ. Τσίπρα</b> όσον αφορά κυρίως στα πρωτογενή πλεονάσματα.</p>
      <p>Ο στόχος είναι δυσβάσταχτος, κρατάει αναιμική την ανάπτυξη, καθηλώνει την ελληνική οικονομία και το μάρμαρο θα το πληρώσουν και πάλι οι μικρομεσαίες επιχειρήσεις, που κινδυνεύουν να γίνουν ουραγοί στην</p>
      <p>προσπάθεια ανάπτυξης», τόνισε σχετικά η<b> πρόεδρος του ΚΙΝΑΛ</b>, επαναφέροντας στο προσκήνιο -όχι τυχαία- την πάγια θέση της για δραστική μείωση των πρωτογενών πλεονασμάτων.</p>
      <h3>«Πυροσβέστης» για τα πανεπιστήμια</h3>
      <p>Σε μια προσπάθεια, μάλιστα, να περιχαρακώσει τον πολιτικό της χώρο και λόγο ανάμεσα στις <b>«Συμπληγάδες» ΝΔ και ΣΥΡΙΖΑ</b>, η πρόεδρος του<b> Κινήματος Αλλαγής</b> δεν απέφυγε να σχολιάσει και τις εξελίξεις στο πεδίο της παιδείας, προειδοποιώντας όλα τα εμπλεκόμενα μέρη, με αφορμή τη σημερινή επέτειο.</p>
      <p>Μιλώντας από τη Λάρισα, στο πλαίσιο του προσυνεδριακού διαλόγου, «εμείς λέμε ένα ξεκάθαρο “όχι” σε αυτό το ψεύτικο δίλημμα που καλλιεργούν σκόπιμα η Νέα Δημοκρατία και ο <b>ΣΥΡΙΖΑ</b>. Ούτε με τους μπαχαλάκηδες ούτε με την ασύδοτη βία της αστυνομίας.</p>
      <p>Εμείς είμαστε με τα ανοιχτά πανεπιστήμια», περιέγραψε η<b> κυρία Γεννηματά</b> και κάλεσε όλους «να σεβαστούν τον αγώνα των φοιτητών για δημοκρατία και ελευθερία και να επιδείξουν αυτοσυγκράτηση, ψυχραιμία και ευθύνη» σήμερα.</p>
      <figure>
        <img src="https://neaselida.gr/nsmedia/uploads/2019/11/gennimata-1.jpg"/>
      </figure>
      <h3>Πράσινες προσκλήσεις</h3>
      <p>Την ίδια ώρα, πυρετός προετοιμασίας επικρατεί στη <b>Χαριλάου Τρικούπη</b> παραμονές του <b>Εκτακτου Συνεδρίου του ΠΑΣΟΚ</b>, καθώς βούληση της ηγετικής ομάδας είναι να διατηρήσει αναλλοίωτο το προβάδισμα ανάληψης πολιτικών πρωτοβουλιών εκ μέρους της αντιπολίτευσης. Με το «πράσινο» ραντεβού να έχει δοθεί στο Στάδιο Ειρήνης και Φιλίας (τηρώντας τις εθιμικές παραδόσεις της Χαριλάου Τρικούπη) οι εσωκομματικές διαδικασίες αναμένεται να ολοκληρωθούν στις 6 το απόγευμα της <b>Κυριακής 24 Νοεμβρίου</b>, σύμφωνα με την απόφαση της <b>Κεντρικής Οργανωτικής Επιτροπής Συνεδρίου (ΚΟΕΣ)</b> του <b>ΠΑΣΟΚ</b> κατά την τελευταία συνεδρίασή της, την 1η Νοεμβρίου.</p>
      <p>Πλην όλων των πρώην βουλευτών του<b> ΠΑΣΟΚ</b>, οι οποίοι μετέχουν ως σύνεδροι, προσωπικές προσκλήσεις να παρακολουθήσουν τις εργασίες του Συνεδρίου έχουν λάβει από τη Χαριλάου Τρικούπη αμφότεροι οι δύο πρώην πρόεδροι του κόμματος <b>Κώστας Σημίτης</b> και <b>Ευάγγελος Βενιζέλος</b>, ενώ ελαφρώς διαφοροποιημένη υπήρξε η πρόσκληση που έλαβε ο πρώην πρωθυπουργός <b>Γιώργος Παπανδρέου</b>.</p>
      <p>Ο τελευταίος, ως πρόεδρος άλλου κόμματος <b>(ΚΙΔΗΣΟ)</b>, προσκλήθηκε να παρακολουθήσει την εναρκτήρια τελετή, στην οποία αναμένεται να δώσουν το «παρών» και πολλά στελέχη της κυβέρνησής του.</p>
      <p>Σε μια κίνηση καλής θέλησης, άλλωστε, από πλευράς της ηγετικής ομάδας, στο Εκτακτο Συνέδριο θα συμμετέχουν τα μέλη της ΚΟΕΣ, οι εκλεγμένοι σύνεδροι του προηγούμενου Συνεδρίου ΠΑΣΟΚ του 2015 (έπειτα από σχετικό αίτημα), καθώς και οι σύνεδροι-μέλη του ΠΑΣΟΚ του <b>2ου Συνεδρίου του Κινήματος Αλλαγής</b> του 2019, γεγονός το οποίο μεταφράζεται ως πρόθεση «πανστρατιάς» όλων των εσωκομματικών τάσεων, με την πρόεδρο του κόμματος να εκπέμπει μήνυμα «φυγής προς τα εμπρός», θέτοντας ως κεντρικό πρόταγμα το «ισχυρό Κίνημα Αλλαγής με δυνατό το ΠΑΣΟΚ».</p>
      <p>Η ίδια, άλλωστε, έσπευσε να ανοίξει «όλα τα ζητήματα» ταυτόχρονα με την προκήρυξη του Συνεδρίου (μηδέ της ηγεσίας εξαιρουμένης), χωρίς, ωστόσο, κανείς απ’ όσους έχουν κατά καιρούς εκφράσει δημοσίως ενστάσεις να</p>
      <p>επιθυμεί να αμφισβητήσει το status quo της <b>Χαριλάου Τρικούπη</b> στη διάρκεια του διήμερου Συνεδρίου.</p>
      <p>Από πλευράς του, ο ευρωβουλευτής του κόμματος, Νίκος Ανδρουλάκης, δεν αναμένεται να διαφοροποιηθεί αισθητά από το πολιτικό πλαίσιο που ο ίδιος έχει περιγράψει το τελευταίο διάστημα αναφορικά με τη μετεκλογική πορεία του κόμματος, διατηρώντας τους τόνους χαμηλούς, γεγονός που φαίνεται να έχει εκτιμηθεί σημαντικά από μεγάλη μερίδα της κομματικής βάσης.</p>
      <p>Οι διαδικασίες, από την άλλη, αποτελούν μέρος της προβληματικής του πρώην υπουργού του <b>ΠΑΣΟΚ Παύλου Γερουλάνου</b>, καθώς συνεργάτες του σχολίαζαν ότι «δεν αξίζει στο <b>ΠΑΣΟΚ</b> ούτε στην πορεία της προέδρου ούτε σε κανένα στέλεχος, σε κανέναν μας, τέτοιο συνέδριο-ημερίδα», με φόντο τις διήμερες συνεδριακές διαδικασίες, συμπεραίνοντας ταυτόχρονα ότι «κάτι πρέπει να γίνει. Και θα γίνει. Η δημοκρατία είναι πάντα η απάντηση».</p>
      <p>
        <b>Δημοσιεύτηκε στο φύλλο 128 της «Νέας Σελίδας» την Κυριακή 17 Νοεμβρίου 2019.</b>
      </p>
      <related>
        <a href="https://neaselida.gr/efimerida/syriza-proedrikoi-kai-53-se-dromoys-paralliloys/"/>
      </related>
    </article>
  </body>
</html>