<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/drama-u-areni-derbi-pripao-partizanu-393047.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-17T22:14:00+00:00"/>
    <meta property="og:title" content="Drama u Areni, derbi pripao Partizanu!"/>
    <meta property="og:description" content="Zvezda umalo stigla do preokreta, ali je završnica ipak pripala &quot;crno-belima&quot;."/>
  </head>
  <body>
    <article>
      <h1>Drama u Areni, derbi pripao Partizanu!</h1>
      <h2>Zvezda umalo stigla do preokreta, ali je završnica ipak pripala "crno-belima".</h2>
      <address><time datetime="2019-11-17T22:14:00+00:00">17 Nov 2019, 22:14</time> by <a rel="author">Ivan Cvetković</a></address>
      <p><b>Košarkaši Partizana slavili su u Večitom derbiju protiv Crvene zvezde rezultatom 75:72 (26:19, 17:18, 13:18, 19:17) u 7. kolu regionalne ABA lige.</b><br/> <br/>Nakon nešto boljeg početka gostiju i vođstva u prvih nekoliko minuta, usledio je pravi preokret "crno-belih".<br/><br/>Odličnom partijom Mozlija i Voldena, Partizan je brzo stekao prednost koja je u jednom trenutku bila i dvocifrena, ali Zvezda je uspela da smanji na sedam poena zaostatka posle prvih 10 minuta igre - 26:19.<br/><br/>I druga četvrtina je imala sličan ishod uz mnogo više oscilacija, Partizan je preuzeo totalnu kontrolu nad utakmicom kada se istakao Veličković koji je svoj tim predvodio do čak 14 poena razlike u jednom trenutku.<br/><br/>Ipak, Zvezda je iskoristila slab finiš meča domaćih i uspela da istopi zaostatak na prihvatljivih minus šest - 43:37.<br/><br/>"Crveno-beli" su zaigrali dosta čvršće u trećoj četvrtini, na krilima Odža i Berona polako i strpljivo topili prednost košarkaša Partizana koji su delovali dosta nervozno u pojedinim trenucima, te srljali iz greške u grešku.<br/><br/>Stigla je Zvezda i do prednosti, ali je domaćin ubrzo prekokrenuo, pa nas je čekala neverovatno dramatična završnica u poslednjoj deonici meča - 56:55. <br/><br/>Upalio je "Parni valjak" svoju mašinu na početku četvrtine četvrtine i ponovo stigao do osetne prednosti nakon tehničke greške Gista.<br/><br/>Trajala je rezultatska neizvesnost tokom najvećeg dela četvrtine, ali presudna je bila trojka Gordića koji je povisio prednost na plus šest. Odgovorio je Čović na drugoj strani, pa se u poslednji minut ušlo sa samo poenom prednosti za "crno-bele". <br/><br/>U pravoj drami na kraju je Partizan uspeo da zasluženo slavi pobedu nad večitim rivalom 75:72. <br/><br/>Najefikasniji u redovima "crno-belih" bio je Volden sa 13 poena i sedam skokova, kao i Gordić sa 12 poena i četiri asistencije.<br/><br/>U Zvezdi se istakao Čović sa 14 poena i Odžo sa 11 poena i sedam skokova.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/kosarka/poluvreme-grobari-tvrde-da-gist-ima-svoju-ulogu-delije-besne-tvitovi-393044.html"/>
        <a href="https://www.sportske.net/vest/kosarka/grobari-napunili-arenu-stigle-i-delije-393036.html"/>
        <a href="https://www.sportske.net/vest/kosarka/vanjina-poruka-pred-derbi-uz-jos-mnogo-zanimljivih-stvari-partizane-ne-brini-sve-je-to-normalno-392990.html"/>
      </related>
    </article>
  </body>
</html>