<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23496820-botosani-senator-pnl-ramas-fara-permis-dupa-fost-prins-conducand-105-localitate.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T22:01:00+00:00"/>
    <meta property="og:title" content="Botoșani: Un senator PNL a rămas fără permis după ce a fost prins conducând cu 105 km/h în localitate"/>
    <meta property="og:description" content="Senatorul PNL Costel Şoptică a rămas fără permisul de conducere după ce a fost prins de poliţiştii rutieri din Dorohoi conducând cu 105 km/h în localitate, relatează Mediafax."/>
  </head>
  <body>
    <article>
      <h1>Botoșani: Un senator PNL a rămas fără permis după ce a fost prins conducând cu 105 km/h în localitate</h1>
      <address><time datetime="2019-11-17T22:01:00+00:00">17 Nov 2019, 22:01</time> by <a rel="author">V.M.</a></address>
      <p><b>Senatorul PNL Costel Şoptică a rămas fără permisul de conducere după ce a fost prins de poliţiştii rutieri din Dorohoi conducând cu 105 km/h în localitate, relatează Mediafax. Parlamentarul a refuzat să prezinte documentele şi nu a semnat procesul verbal întocmit de oamenii legii.<br/></b><br/>Mașina a fost surprinsă, sâmbătă, de aparatul radar pe DN 29 A, în localitatea Dumbrăviţa, rulând cu o viteză de 105 km/h, deși limita era de 50 de km/h.<br/><br/>„Politiştii din cadrul Biroului Rutier Dorohoi, aflaţi în exercitarea atribuţiilor de serviciu, pe drumul national DN 29A, în localitatea Dumbrăviţa, au surprins cu aparatul radar un autoturism care rula cu viteza de 105 km/h. S-a procedat la oprirea autoturismului în cauză, iar în urma verificărilor efectuate s-a stabilit identitatea conducătorului auto, în persoana unui bărbat de 52 de ani din municipiul Botoşani”, a declarat Delia Nenişcu, purtător de cuvânt al IPJ Botoşani.<br/><br/>Surse judiciare susțin că cel surprins conducând cu 105 km/h este senatorul PNL Costel Șoptică.<br/><br/>Potrivit reprezentanţilor Poliţiei Botoşani, acesta a refuzat să le prezinte poliţiştilor permisul de conducere şi actul de identitate. El a fost amendat și i-a fost reţinut permisul de conducere pentru 90 de zile.</p>
    </article>
  </body>
</html>