<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/scuola/scuola-superiore-sondaggio-studenti/notizie/compiti-casa-ragazzo-quattro-studia-solo-un-ora-giorno-0b590b48-09e4-11ea-bb7c-d14e3a07c9b7.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-17T22:00:00+00:00"/>
    <meta property="og:title" content="Compiti a casa, un ragazzo su quattro studia solo un’ora al giorno"/>
    <meta property="og:description" content="Mentre fra le ragazze più di una su quattro studia più di tre ore al giorno. La quarta puntata dell’indagine sul mondo dell’istruzione visto dagli studenti, in collaborazione con il Laboratorio Adolescenza di Milano"/>
  </head>
  <body>
    <article>
      <h1>Compiti a casa, un ragazzo su quattro studia solo un’ora al giorno</h1>
      <h2>Mentre fra le ragazze più di una su quattro studia più di tre ore al giorno. La quarta puntata dell’indagine sul mondo dell’istruzione visto dagli studenti, in collaborazione con il Laboratorio Adolescenza di Milano</h2>
      <address><time datetime="2019-11-17T22:00:00+00:00">17 Nov 2019, 22:00</time> by <a rel="author">Maurizio Tucci</a></address>
      <p>Quarto appuntamento dell’indagine «La scuola vista dagli adolescenti» - realizzata da Laboratorio Adolescenza e Canale Scuola di Corriere.it su un campione di 780 alunni delle scuole superiori di Milano - con «la madre di tutte le domande»: quante ore al giorno studi? Facendo la media statistica (come farebbe qualche prof con i voti delle verifiche) la risposta sarebbe 2,6 ore, ma le differenze sono significative. Si passa da un 12% che studia non più di un’ora al giorno al 21% che studia sempre più di 3 ore al giorno. <br/><a href="https://www.corriere.it/scuola/scuola-superiore-sondaggio-studenti/notizie/inchiesta-scuola-che-cosa-pensano-studenti-loro-prof-85b8b020-f637-11e9-852d-8d5c113e41ca.shtml">PRIMA PUNTATA: Cosa pensano gli studenti dei loro prof?<br/>SECONDA PUNTATA: Cellulare a scuola, sì o no?<br/>TERZA PUNTATA: Sei bravo a scuola?</a></p>
      <h4>Ragazze «secchione»</h4>
      <p>Naturalmente qualche differenza c’è passando dai licei, dove le ore di studio pomeridiano sono mediamente di più, agli istituti tecnici e professionali (i più studiosi, tra le scuole del nostro campione, sono gli studenti del Liceo Scientifico Einstein con il 26% che studia più di tre ore al giorno), ma le differenze maggiori si registrano tra maschi e femmine. A studiare non più di un’ora al giorno è solo il 6% delle ragazze contro il 24% dei maschi e, naturalmente, sul fronte dei più studiosi le ragazze stravincono con il 26,6% contro il 12,3%. Tra studio e rendimento scolastico una relazione di causa effetto sembra – meno male – esserci: oltre l’83% di chi studia più di 3 ore al giorno ha un buon (o ottimo) rendimento scolastico, mentre la maggioranza assoluta di chi studia poco (53%) va anche male a scuola.</p>
      <h4>Armi di distrazione di massa</h4>
      <p>Ma poco o tanto che si studi, ciò che emerge è che il 58% degli studenti intervistati affermi, con sincerità, che lo studio è molte volte interrotto da telefonino, messaggi, social network e dintorni. Il fenomeno risulta trasversale per quello che riguarda il genere (leggera prevalenza dei maschi), ma anche per quanto riguarda il tempo dedicato allo studio. Che sui libri si passino una o quattro ore al giorno, la percentuale di chi ha molte interruzioni non cambia in modo significativo. Paolo Demolli, insegnante di filosofia al Liceo Classico Berchet, così commenta: «Essere costantemente in modalità zapping, anche durante un momento che dovrebbe essere di concentrazione, non è prerogativa dei più studiosi o dei meno studiosi, ma è l’essenza del modo di essere degli adolescenti di oggi. Rispondere ad un messaggio, verificare l’andamento di una partita di calcio in Internet o postare qualcosa su un profilo social, tra un’equazione di secondo grado e un verso di Seneca, per loro non rappresenta nemmeno una interruzione, ma è il normale fruire di ciò che, istante per istante, percepiscono come più interessante».</p>
      <h4>Bravi a prescindere (dal cellulare)</h4>
      <p>Concorda Cristina Accinni, insegnante di lettere e vicepreside del Liceo Linguistico Varalli che aggiunge: «Questa abitudine ad essere costantemente sollecitati da un tipo di comunicazione molto distante da quella tradizionalmente adottata dalla scuola, influisce non solo sullo svolgimento dei “compiti a casa”, ma anche sulla didattica in aula. Lo sforzo di noi insegnanti è cercare di mediare tra due mondi che parlano lingue diverse». D’altra parte – secondo quanto emerge dai dati della nostra indagine – sembrerebbe che le interruzioni, da telefonino e affini, durante lo studio pomeridiano, non abbiano effetto sul rendimento scolastico. Bravi o non bravi lo si è a prescindere dal fatto che il cellulare, durante i compiti, sia acceso o spento.</p>
      <h4>Studio e pace in famiglia: causa o effetto?</h4>
      <p>Un ulteriore dato interessante è che tra gli adolescenti che studiano un elevato numero di ore al giorno sono molto più numerosi (69% contro il 30%) quelli che descrivono il proprio rapporto con la famiglia «piacevole e sereno» rispetto a quelli che lo indicano «difficile o critico». Sarà una causa o un effetto?</p>
    </article>
  </body>
</html>