<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/auto/zinas/rigas-motormuzejs-1979-gada-razotu-autovilcienu-restaures-par-55-tukstosiem-eiro.d?id=51647503"/>
    <meta property="og:site_name" content="DELFI"/>
    <meta property="article:published_time" content="2019-11-17T22:20:21+00:00"/>
    <meta property="og:title" content="Rīgas Motormuzejs 1979. gadā ražotu autovilcienu restaurēs par 55 tūkstošiem eiro "/>
    <meta property="og:description" content="Rīgas Motormuzejs 1979. gada izlaiduma autovilcienu &quot;RAF 9226&quot; restaurēs par 55 000 eiro, liecina Iepirkumu uzraudzības biroja informācija."/>
  </head>
  <body>
    <article>
      <h1>Rīgas Motormuzejs 1979. gadā ražotu autovilcienu restaurēs par 55 tūkstošiem eiro </h1>
      <address><time datetime="2019-11-17T22:20:21+00:00">17 Nov 2019, 22:20</time> by <a rel="author">LETA</a></address>
      <p>
        <b><a href="https://www.delfi.lv/temas/rigas-motormuzejs">Rīgas Motormuzejs</a> 1979. gada izlaiduma autovilcienu "RAF 9226" restaurēs par 55 000 eiro, liecina Iepirkumu uzraudzības biroja informācija.</b>
      </p>
      <p>Konkursā par Rīgas Motormuzeja senā autovilciena vagona "RAF 9226" restaurāciju tika saņemts viens piedāvājums un līgums par 55 000 eiro bez pievienotās vērtības nodokļa noslēgts ar SIA "Retcar".</p>
      <p>"Retcar" dibināts 2008. gadā un tā pamatkapitāls ir 2845 eiro, liecina "Firmas.lv" informācija. Uzņēmums pērn strādāja ar 61 723 eiro apgrozījumu un 6185 eiro zaudējumiem. "Retcar" pieder Raimondam Taukačam.</p>
      <p>Kā ziņots, ka autovilciens "RAF 9226" jau vairākus gadus ir Motormuzeja krājumā, un ir pienācis šī vēsturiskā kolekcijas priekšmeta atjaunošanas brīdis, stāstīja Motormuzeja pārstāve Aija Bauere.</p>
      <p>Viņa sacīja, ka autovilciena vagonam nepieciešama pilna restaurācija, tāpēc pašlaik tas atrodas Rīgas Motormuzeja slēgtajos fondos. Taču arī pēc restaurācijas vietas ierobežojumu dēļ tas nenonāks pastāvīgajā ekspozīcijā, bet tiks prezentēts vai izrādīts mainīgajā ekspozīcijas daļā.</p>
      <p>Tāpat Rīgas Motormuzeja pārstāve minēja, ka nākotnē restaurēto autovilcienu īpašos pasākumos plānots piedāvāt apmeklētājiem kā papildus atrakciju.</p>
      <p>Bauere norādīja, ka autovilciena restaurācijas process varētu ilgt vienu gadu, taču, ņemot vērā, ka vēsturisku priekšmetu restaurācija ir "smalka māksla", precīzus termiņus nav iespējams nosaukt. Autovilciens ir uzbūvēts vienā eksemplārā, iekļaujot daudzus sarežģītus tehniskos risinājumus, tāpēc, lai veiktu kvalitatīvu spēkrata restaurāciju, Latvijas Valsts arhīvā tiek pētīti spēkrata rasējumi.</p>
      <related>
        <h4>Lasi vēl</h4>
        <a href="https://www.delfi.lv/auto/zinas/raf-atdzimsana-nosauktie-dizaineri-un-inzenieri-nemaz-nezina-par-savu-dalibu-projekta.d?id=50855965"/>
        <a href="https://www.delfi.lv/turismagids/es-celoju/ar-latvijam-uz-vladivostoku-ka-tas-ir-braukt-ar-auto-pa-krieviju.d?id=49008685"/>
        <a href="https://www.delfi.lv/auto/zinas/foto-rigas-motormuzeja-prezenteta-gramata-par-latvijas-automobilu-vesturi.d?id=50217007"/>
      </related>
    </article>
  </body>
</html>