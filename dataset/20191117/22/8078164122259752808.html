<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_18/moderato-gay-chi-buttigieg-l-uomo-che-potrebbe-sfidare-trump-4f2e0a94-09df-11ea-bb7c-d14e3a07c9b7.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-17T22:00:00+00:00"/>
    <meta property="og:title" content="Moderato e gay: chi è Buttigieg, l’uomo che potrebbe sfidare Trump"/>
    <meta property="og:description" content="A 37 anni, è il più giovane candidato nelle primarie del partito democratico. Ed è secondo i sondaggi in testa in Iowa. Ma non riesce a sfondare tra gli afroamericani"/>
  </head>
  <body>
    <article>
      <h1>Moderato e gay: chi è Buttigieg, l’uomo che potrebbe sfidare Trump</h1>
      <h2>A 37 anni, è il più giovane candidato nelle primarie del partito democratico. Ed è in testa in Iowa. Ma non riesce a sfondare tra gli afroamericani</h2>
      <address><time datetime="2019-11-17T22:00:00+00:00">17 Nov 2019, 22:00</time> by <a rel="author">Giuseppe Sarcina, corrispondente da Washington</a></address>
      <p>La nuova sorpresa è Pete Buttigieg, 37 anni: il più giovane candidato nelle primarie del partito democratico. L’ultimo sondaggio lo dà in testa nell’ Iowa, lo Stato che il 3 febbraio 2020 aprirà la sequenza delle votazioni. Il sindaco di South Bend (Indiana) guida con il 25%, al secondo posto Elizabeth Warren con il 16%; terzi a pari merito con il 15% Joe Biden e Bernie Sanders. Il resto del gruppo è staccato di dieci-quindici punti percentuali.</p>
      <p><b>La rilevazione condotta da Mediacom, per conto di</b><b> Cnn e Des Moines </b>Register (il principale quotidiano dell’Iowa) conferma una tendenza segnalata da altri due poll nel mese di novembre. La proposta politica di Buttigieg sta coprendo lo spazio politico moderato che il vice presidente Biden non riesce a presidiare con efficacia. «Mayor Pete» predica realismo sulle grandi questioni, liquidando come semplicemente insostenibile il piano di Elizabeth Warren (e Bernie Sanders) che prevede la copertura sanitaria gratuita per tutti.</p>
      <p><b>È un veterano della guerra in Afghanistan </b>e quindi può parlare all’anima più patriottica e tradizionalista dell’America. Ha trasformato il suo orientamento sessuale di gay dichiarato nella dimostrazione che è possibile una società aperta, senza discriminazioni. Certo, anche lui è vulnerabile: al momento, per esempio, non riesce ancora a sfondare nell’elettorato afroamericano. In ogni caso la sua ascesa indica che il centro dello schieramento è terreno di conquista. Ecco perché si sono fatti avanti anche il miliardario Michael Bloomberg e l’ex governatore del Massachusetts, Deval Patrick, uno degli amici più stretti di Barack Obama.</p>
    </article>
  </body>
</html>