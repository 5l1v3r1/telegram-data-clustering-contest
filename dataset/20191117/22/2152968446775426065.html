<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/17/ferari-otnovo-se-samozastrelia-verstapen-specheli-v-braziliia.429943"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T22:50:00+00:00"/>
    <meta property="og:title" content="Ферари отново се самозастреля. Верстапен спечели в Бразилия"/>
    <meta property="og:description" content="Шампионът Хамилтън остана трети | Dnes.bg"/>
  </head>
  <body>
    <article>
      <h1>Ферари отново се самозастреля. Верстапен спечели в Бразилия</h1>
      <h2>Шампионът Хамилтън остана трети</h2>
      <address><time datetime="2019-11-17T22:50:00+00:00">17 Nov 2019, 22:50</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Холандецът Макс Верстапен с "Ред Бул" спечели старта за Голямата награда на Бразилия, предпоследен кръг от сезона във Формула 1.</p>
      <p>Верстапен, който потегли пръв на пистата "Интерлагос", след като беше най-бърз в квалификациите вчера, не позволи да бъде изпреварен и с време 1:33:14.678 час записа трета победа за сезона и общо осма в кариерата си.</p>
      <p>Втори на 6.077 секунди завърши Пиер Гасли от Франция с "Торо Росо", който за първи път в кариерата си заслужи място на подиума.</p>
      <p>Трети на 6.139 секунди се нареди миналогодишният победител Люис Хамилтън (Великобритания) с "Мерцедес", който вече си осигури трета поредна и общо шеста световна титла.</p>
      <p>Състезанието беше изключително драматично, особено след 52-ата от 71 обиколки, когато Валтери Ботас (Финландия) с "Мерцедес", който се движеше пети, отпадна заради проблем с двигателя. Това наложи влизането на пистата на кола за сигурност до премахването на автомобила на Ботас.</p>
      <p>Лидерът в този момент Верстапен влезе в бокса и смени гумите си с по-меки от типа "софт", докато Хамилтън остана на трасето и продължи с по-твърдите "медиум". Холандецът излезе втори, но при подновяването на състезанието в 60-ата обиколка успя да изпревари британеца още на втория завой.</p>
      <p>Драмата продължи, когато шест обиколки преди края в битка за четвъртото място Себастиан Фетел (Германия) закачи със задната си гума съотборника си от "Ферари" Шарл Льоклер (Монако) повреди предното му окачване, заради което и двамата отпаднаха.</p>
      <p>Сблъсъкът между двамата наложи нова поява на колата за сигурност на пистата заради отломките от двата болида на трасето, а Хамилтън веднага влезе в бокса, за да смени гумите си със "софт", но се върна четвърти.</p>
      <p>При рестарта на състезанието две обиколки преди края британецът бързо изпревари Гасли и подгони движещия се втори Александър Албон (Тайланд) с "Ред Бул". Малко по-късно Хамилтън успя да изпревари Албон, но в опита си да го затвори тайландецът закачи световния шампион и се завъртя, а в последствие завърши 15-и.</p>
      <p>Британецът продължи, но Гасли се възползва от инцидента и да излезе на втора позиция, която той удържа в последната обиколка, въпреки натиска на Хамилтън, който завърши трети на по-малко от половин болид и само 62 хилядни от секундата изоставане, макар и с увредено предно крило.</p>
      <p>Страхотно състезание направи и Карлос Сайнс (Испания), който потегли последен, а завърши четвърти на 8.896 секунди зад победителя.</p>
      <p>В генералното класиране на върха остава Хамилтън с 396 точки, пред Ботас с 315, а Верстапен излезе трети с 260 точки преди последния старт за сезона в Абу Даби.</p>
    </article>
  </body>
</html>