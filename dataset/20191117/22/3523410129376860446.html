<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640417/%D9%85%D8%B0%D8%A7%DA%A9%D8%B1%D9%87-%D8%AF%D9%88%D9%84%D8%AA%E2%80%8C-%D8%A7%DB%8C%D8%B1%D8%A7%D9%86-%D9%88-%DA%AF%D8%B1%D8%AC%D8%B3%D8%AA%D8%A7%D9%86-%D8%AF%D8%B1-%D9%85%D8%A7%D9%87-%D8%A2%DB%8C%D9%86%D8%AF%D9%87-%D8%A8%D8%B1%D8%A7%DB%8C-%D8%AA%D9%88%D8%B3%D8%B9%D9%87-%D9%87%D9%85%DA%A9%D8%A7%D8%B1%DB%8C%E2%80%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T22:07:00+00:00"/>
    <meta property="og:title" content="مذاکره دولت‌ ایران و گرجستان در ماه آینده برای توسعه همکاری‌"/>
    <meta property="og:description" content="رئیس گروه پارلمانی گرجستان و ایران گفت: در ماه آینده مذاکرات دولت‌ها برای توسعه همکاری‌ها انجام خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/640417/%D9%85%D8%B0%D8%A7%DA%A9%D8%B1%D9%87-%D8%AF%D9%88%D9%84%D8%AA%E2%80%8C-%D8%A7%DB%8C%D8%B1%D8%A7%D9%86-%D9%88-%DA%AF%D8%B1%D8%AC%D8%B3%D8%AA%D8%A7%D9%86-%D8%AF%D8%B1-%D9%85%D8%A7%D9%87-%D8%A2%DB%8C%D9%86%D8%AF%D9%87-%D8%A8%D8%B1%D8%A7%DB%8C-%D8%AA%D9%88%D8%B3%D8%B9%D9%87-%D9%87%D9%85%DA%A9%D8%A7%D8%B1%DB%8C%E2%80%8C">مذاکره دولت‌ ایران و گرجستان در ماه آینده برای توسعه همکاری‌</a>
      </h1>
      <h2>رئیس گروه پارلمانی گرجستان و ایران گفت: در ماه آینده مذاکرات دولت‌ها برای توسعه همکاری‌ها انجام خواهد شد.</h2>
      <address><time datetime="2019-11-17T22:07:00+00:00">17 Nov 2019, 22:07</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شالوا کینکاولیزه رئیس گروه دوستی پارلمانی گرجستان- ایران که همراه با هیاتی به ایران سفرکرده است، با غلامحسین شافعی رئیس اتاق ایران و سفیر<b> ایران</b> در <b>گرجستان</b> دیدار و گفت‌وگو کرد. حاضران بر توسعه همکاری‌های ایران و گرجستان به رغم اعمال تحریم‌ها و محدودیت‌های پیش رو تاکید کردند و خواستار حمایت دولت‌ها از بخش‌خصوصی دو کشور شدند.</p>
      <p>شافعی رئیس اتاق ایران در این دیدار با اشاره به پیشینه روابط اقتصادی و سیاسی ایران و گرجستان، خاطرنشان کرد: توسعه اقتصاد آزاد در گرجستان طی سال‌های اخیر با سرعت مناسبی دنبال شده است و گرجستان از جمله کشورهایی است که در اصلاح محیط کسب‌ و کار، جزو کشورهای موفق منطقه محسوب می‌شود.</p>
      <p>به اعتقاد رئیس اتاق ایران، توسعه اقتصاد و نرخ سرمایه‌گذاری خارجی در گرجستان حائز اهمیت است و این دو مؤلفه در کنار قرابت فرهنگی ایران و گرجستان برای مشارکت فعالان اقتصادی دو کشور، فرصت ویژه‌ای فراهم کرده است.</p>
      <p>شافعی با تأکید بر این نکته که زمینه‌های همکاری ایران و گرجستان بسیار متنوع است، همکاری‌های ترانزیتی دو کشور در منطقه را مهم برشمرد و خاطرنشان کرد: ایران از طریق ارمنستان و گرجستان می‌تواند به دریای سیاه دسترسی پیدا کند. علاوه بر این با راه‌اندازی راه‌آهن ایران به آستارا و آذربایجان، فرصت همکاری‌های پیش‌رو بیشتر خواهد شد.</p>
      <p>توسعه همکاری‌های بنگاه‌های کوچک و متوسط و گردشگری از دیگر مواردی بود که رئیس اتاق ایران به‌ عنوان محور همکاری‌های ایران و گرجستان به آن‌ها اشاره کرد و افزود: نگاه ایران برای توسعه همکاری با این کشور صرفاً بر پایه جمعیت گرجستان نیست؛ گرجستان با چین و اتحادیه اروپا موافقت‌نامه تجارت آزاد دارد که همین برای فعالان اقتصادی ایرانی جذابیت محرکی است تا به توسعه همکاری‌ها فکر کنند.</p>
      <p>حل محدودیت‌های بانکی و تهاتر کالا از دیگر مواردی بود که رئیس اتاق ایران به منظور افزایش سرمایه‌گذاری‌ها بین ایران و گرجستان مورد توجه قرار داد.</p>
      <p>در ادامه، سید جواد قوام شهیدی سفیر ایران در گرجستان به تشریح فرصت‌های همکاری ایران و گرجستان پرداخت و در همین زمینه «کشت فراسرزمینی» را به‌عنوان یکی از مهم‌ترین فرصت‌های همکاری بین فعالان اقتصادی ایران و گرجستان موردتوجه قرار داد.</p>
      <p>شهیدی، تحقق فرصت‌های همکاری ایران و گرجستان را در گروی ایجاد یک برنامه‌ جامع و حمایت از بخش خصوصی دو کشور دانست و افزود: در حال حاضر فعالان اقتصادی ایرانی در گرجستان به‌صورت پراکنده فعالیت می‌کنند که لازم است تحت مدیریت واحد این امر کنترل شود و هم دولت ایران و هم دولت گرجستان از فعالان اقتصادی نیز حمایت کنند.</p>
      <p>سفیر ایران در گرجستان با توجه به توانایی ایرانی‌ها درکشت فرا سرزمینی به‌ویژه در حوزه گندم، ذرت و دانه‌های روغنی خواهان تخصیص زمین بزرگ از سوی گرجستانی‌ها به فعالان اقتصادی ایرانی شد.</p>
      <p>توسعه همکاری‌ها با ایران، اولویت گرجستان</p>
      <p>شالوا کینکاولیزه رئیس گروه دوستی پارلمانی گرجستان-ایران زمینه‌های همکاری ایران و گرجستان را در سه محور مجلس، دولت و بخش خصوصی مورد بررسی قرار داد و خبر داد که در ماه آینده مذاکرات دولت‌ها برای برنامه‌ریزی و توسعه همکاری‌ها صورت خواهد گرفت.</p>
      <p>او با تأکید بر این موضوع که تحریم‌ها در حال حاضر برای تقویت همکاری ایران با سایر کشورها مشکل‌ساز شده است، افزود: اطمینان دارم که این مشکل‌ها برطرف خواهد شد و نتیجه به نفع ایران رقم خواهد خورد.</p>
      <p>کینکاولیزه با اشاره به کاهش حجم سرمایه‌گذاری‌های ایران و گرجستان در طول سال‌های اخیر، خواستار بررسی علل این موضوع شد.</p>
    </article>
  </body>
</html>