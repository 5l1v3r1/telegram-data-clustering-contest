<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_18/nelle-confraternite-americane-sono-morti-cinque-studenti-un-mese-abda19b6-09f0-11ea-bb7c-d14e3a07c9b7.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-17T22:00:00+00:00"/>
    <meta property="og:title" content="Nelle confraternite americane sono morti cinque studenti in un mese"/>
    <meta property="og:description" content="Dal 19 ottobre si sono verificati cinque incidenti, tutti dovuti all’abuso di alcol: spesso si tratta di hazing death, ovvero morti dovute ai selvaggi riti d’iniziazione per le matricole"/>
  </head>
  <body>
    <article>
      <h1>Nelle confraternite americane sono morti cinque studenti in un mese</h1>
      <h2>Dal 19 ottobre si sono verificati cinque incidenti, tutti dovuti all’abuso di alcol: spesso si tratta di hazing death, ovvero morti dovute ai selvaggi riti d’iniziazione per le matricole</h2>
      <address><time datetime="2019-11-17T22:00:00+00:00">17 Nov 2019, 22:00</time> by <a rel="author">Andrea Marinelli</a></address>
      <p>Soltanto nell’ultimo mese, cinque studenti americani sono morti dopo aver bevuto troppo alcol alle feste delle confraternite universitarie. Il primo è stato il 17enne John Schoening, liceale in visita a Pennsylvania State University, che ha subito un arresto cardiaco il 19 ottobre in un edificio della confraternita Chi Phi. Poi è toccato al 19enne Antonio Tsialas, studente al primo anno della Cornell University, rinvenuto in una scarpata il 26 ottobre, due giorni dopo aver partecipato a una festa della Phi Kappa Psi. Dylan Hernandez, matricola di San Diego State University, è deceduto nel weekend: tornato ubriaco da una festa della Phi Gamma Delta, è caduto dal letto a castello battendo la testa. Dopo la sua morte l’università ha sospeso l’attività delle 14 confraternite presenti nel campus: come racconta il giornale studentesco Daily Aztec, 11 erano già state sospese in passato. Lunedì Ivan Aguirre, un ventenne al terzo anno di Arizona State University, è stato trovato morto nella sua stanza all’interno della confraternita Lambda Chi. La mattina successiva, il 19enne Samuel Martinez, matricola della Washington State University, è stato rinvenuto incosciente all’interno dell’edificio della Alpha Tau Omega: i confratelli hanno provato a effettuare un massaggio cardiaco ma non c’è stato nulla da fare. Tutte le confraternite hanno deciso allora di sospendere la propria attività.</p>
      <p><b>Un mese orribile, insomma, ma queste cinque storie non sono isolate: </b>si tratta di hazing death, morti dovuti ai riti di iniziazione e alle eccessive quantità di alcol consumato — spesso illegalmente: i ragazzi non potrebbero bere fino a 21 anni — alle feste delle confraternite. Gran parte delle vittime infatti sono matricole, sottoposte a rituali selvaggi per entrare a far parte del gruppo. Secondo Hank Nuwer, professore del Franklin College che cura un database di questi incidenti, sono oltre 45 i casi nell’ultimo decennio e circa 250 dall’Ottocento a oggi: c’è chi è morto di polmonite, chi per gli sforzi fisici, chi sotto un treno, chi è affogato e chi per abuso di alcol o droga.</p>
      <p><b>La tradizione delle confraternite, d’altronde, è vecchia quanto l’America</b>. La prima fu fondata nel 1775 al College of William and Mary, in Virginia, per permettere agli studenti di discutere liberamente di politica al tempo della rivoluzione. Da allora queste associazioni si sono diffuse in tutte le università del Paese e oggi sono circa 10 mila, con 400 mila iscritti che — come hanno raccontato film cult quali Animal House, American Pie o La rivincita dei Nerd — ogni anno partecipano alla greek life per status e per networking, ma soprattutto per l’alcol e il sesso.</p>
      <p><b>Se i membri aumentano, la cultura sessista e misogina che per secoli ha regnato in questi club per soli uomini</b> comincia però a essere messa in discussione. Negli anni Dieci sono stati denunciati circa 2.130 episodi di nonnismo, razzismo e assalti sessuali, che hanno portato alla chiusura di numerose confraternite. Le ultime, ad aprile, sono state le due di Swarthmore — college liberal della Pennsylvania (<a href="https://www.corriere.it/futura/24-05-2019/essere-maschio-oggi-68c510b4-7ae3-11e9-9a27-9779fe3a7026.shtml">avevamo raccontato</a> la storia nella newsletter Futura) — dove gli studenti hanno occupato gli edifici di Phi Psi dopo che i giornali studenteschi avevano pubblicato i verbali delle riunioni: c’erano conversazioni omofobe, sessiste e razziste e si parlava di un presunto «attico dello stupro».</p>
      <p><b>La storia che ha deviato il corso degli eventi è però quella di Timothy Piazza</b>, studente al secondo anno di Penn State che nel 2017 è morto cadendo dalle scale della confraternita dopo aver bevuto 18 drink in 82 minuti durante un rito d’iniziazione. Grazie alla battaglia dei suoi genitori, oggi le confraternite hanno istituito controlli e i tribunali adottato un approccio più severo. Lo scorso anno, ad esempio, il 21enne Ryan Burke è stato condannato a tre mesi di arresti domiciliari e 27 di libertà vigilata proprio per la morte di Piazza. A luglio Matthew Nequin, ex studente di Louisiana State University, è stato condannato per l’omicidio colposo di una matricola nel 2017: rischia fino a cinque anni di carcere.</p>
    </article>
  </body>
</html>