<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motori.corriere.it/motori/attualita/19_novembre_18/panda-dell-avvocato-fa-record-battuta-all-asta-37mila-euro-4d4087c0-09f3-11ea-bb7c-d14e3a07c9b7.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-17T22:00:00+00:00"/>
    <meta property="og:title" content="La Panda dell’Avvocato fa il recordBattuta all’asta per 37mila euro"/>
    <meta property="og:description" content="Il nome di Gianni Agnelli è scritto sul libretto come primo propietario. È una 4x4 Trekking del 1993 color argento metallizzato. La «battaglia» online e al telefono"/>
  </head>
  <body>
    <article>
      <h1>La Panda dell’Avvocato fa il record<br/>Battuta all’asta per 37mila euro</h1>
      <h2>Il nome di Gianni Agnelli è scritto sul libretto come primo propietario. È una 4x4 Trekking del 1993 color argento metallizzato. La «battaglia» online e al telefono</h2>
      <address><time datetime="2019-11-17T22:00:00+00:00">17 Nov 2019, 22:00</time> by <a rel="author">Redazione Motori</a></address>
      <p>Trentasettemila euro. È la quotazione record raggiunta da una Panda 4x4 appartenuta a Gianni Agnelli e battuta all’asta Bolaffi la scorsa settimana a Torino. Si tratta del lotto 75: una Panda 4x4 Trekking del 1993 color argento metallizzato, con i doppi profili blu e neri, e il nome dell’Avvocato scritto sul libretto come primo intestatario. L’utilitaria è stata aggiudicata dopo un vivace scambio di offerte online e al telefono.</p>
      <figure>
        <img src="https://images2.corriereobjects.it/methode_image/2019/11/18/Motori/Foto%20Motori/sala%20aste.jpg?v=201911181226"/>
      </figure>
      <p><b>Al top delle offerte, 190mila euro</b>, si è piazzata la Porsche 911 Speedster Turbolook (lotto 97). Nell’affollata sala d’aste del Garage Bolaffi i collezionisti si sono dati battaglia su parecchi lotti di prestigio o interessanti e particolari. Dalla Porsche 993 Turbo del 1996 (lotto 89), aggiudicata a 126mila euro, alla Fiat 500 Capri, rivisitazione della Carrozzeria Castagna della storica Spiaggina (lotto 83) acquistata a 30mila euro, il prezzo più alto mai pagato in un’asta per una 500 non Abarth.</p>
      <figure>
        <img src="https://images2.corriereobjects.it/methode_image/2019/11/18/Motori/Foto%20Motori/97_Porsche%20911%20Speedster.jpg?v=201911181226"/>
      </figure>
      <p><b>Da segnalare anche il risultato della Talbot</b> Sunbeam Lotus 2.20 del 1980, un «tesoro» riscoperto in un garage dopo anni di abbandono: la vettura, venduta senza riserva a 11.500 euro (lotto 88), è un’icona per gli appassionati di rally e si presta a essere restaurata o preparata per gli eventi storici.</p>
      <figure>
        <img src="https://images2.corriereobjects.it/methode_image/2019/11/18/Motori/Foto%20Motori/75_Panda.jpg?v=201911181226"/>
      </figure>
      <p><b>L’entusiasmo e l’adrenalina della competizione</b>, tuttavia, sono stati frenati dalla notizia dell’avvio del procedimento di dichiarazione di interesse culturale, da parte della Soprintendenza del Piemonte, sulla nutrita selezione di disegni di stile, bozzetti e schizzi. «Si tratta dell’ennesimo sopruso da parte della Soprintendenza – commenta Filippo Bolaffi, amministratore delegato Aste Bolaffi - che ha notificato lotti incongruenti tra loro, con interessante valore collezionistico per l’appassionato e frutto di anni di raccolta, ma non di certo provenienti da archivi. In questo modo si tarpano le ali a chi, con passione e fatica, si dedica negli anni a comporre la propria raccolta. Ritengo sia violazione della proprietà privata e sicuramente avvieremo tutte le procedure del caso. Il ministro Franceschini è già stato messo al corrente della vicenda».</p>
    </article>
  </body>
</html>