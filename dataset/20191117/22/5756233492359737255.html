<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622067/%DB%B1%DB%B8%DB%B0-%D9%86%D9%81%D8%B1-%D8%AF%D8%B1-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AE%D9%88%D8%B2%D8%B3%D8%AA%D8%A7%D9%86-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T22:24:00+00:00"/>
    <meta property="og:title" content="۱۸۰ نفر در اعتراضات خوزستان دستگیر شدند"/>
    <meta property="og:description" content="استاندار خوزستان گفت: در جریان ناآرامی‌های سه روز اخیر در برخی شهرهای استان خوزستان ۱۸۰ نفر دستگیر شدند."/>
  </head>
  <body>
    <article>
      <h1>۱۸۰ نفر در اعتراضات خوزستان دستگیر شدند</h1>
      <address>
        <time datetime="2019-11-17T22:24:00+00:00">17 Nov 2019, 22:24</time>
      </address>
      <p>
        <i>استاندار خوزستان گفت: در جریان ناآرامی‌های سه روز اخیر در برخی شهرهای استان خوزستان ۱۸۰ نفر دستگیر شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>غلامرضا شریعتی یکشنبه شب در گفت و گو با ایرنا افزود: در ۱۵ شهرستان استان در پی افزایش قیمت بنزین طی سه روز گذشته اعتراضاتی توسط مردم انجام شد که در برخی از این شهرستانها افرادی سعی کردند این اعتراضات آرام را به خشونت تبدیل کنند.</p>
      <p>وی گفت:در کنار این اعتراضات اشراری هم وجود داشتند که تلاش میکردند اعتراضات مدنی و اجتماعی را به خشونت و درگیری تبدیل کنند که خوشبختانه با خویشتنداری نیروهای نظامی و انتظامی این ناآرامی‌ها به پایان رسید و آرامش به استان بازگشت.</p>
      <figure>
        <img src="https://aftabnews.ir/files/fa/news/1398/8/26/360545_274.jpg"/>
      </figure>
      <p>وی گفت: در جریان این ناآرامیها در چند شهر استان از جمله بهبهان،خرمشهر، آبادان، شادگان، ماهشهر و اندیمشک خساراتی به اماکن عمومی وارد شد هر چند این خسارات جزئی و در حد شکسته شدن شیشهها و یا فضای فیزیکی ساختمان‌های عمومی بوده اما کار ترمیم این اماکن آغاز شده است.</p>
      <p>استاندار خوزستان با بیان اینکه اعتراض حق مردم است گفت: اعتراض باید در چارچوب قانون باشد و بایستی با درخواست از مقامات مسئول انجام شود نه اینکه با بی قانونی و بی نظمی باعث اختلال در کار سایر شهروندان شد.</p>
      <p>وی سخنان رهبری در خصوص حمایت از تصمیم دولت مبنی بر افزایش قیمت در آرامش مردم بسیار مفید دانست و گفت: قطعا مردم ولایی استان خوزستان و کشور با تاسی از رهبر انقلاب دولت را در مسیر پیش رو کمک خواهند کرد.</p>
      <p>وی گفت: مسئولان استان خوزستان تلاش خواهند کرد که هیچ‌گونه افزایش قیمتی در کالاها صورت نگیرد و با برنامهریزیها و نظارتهای کامل اجازه سوء استفاده به هیچ صنفی برای گران کردن نرخ اجناسشان به بهانه افزایش قیمت بنزین نخواهند داد.</p>
      <p>استاندار خوزستان گفت: با توجه به سهمیه سوخت برای ناوگان عمومی و نیز آژانسها هیچ بهانهای برای گران کردن نرخ‌های کرایه وجود ندارد و مسئولان مربوطه نظارت‌های خود را آغاز کردهاند و مردم نیز در این مسیر مسئولان را کمک کنند.</p>
      <p>وی گفت: برای سرویس مدارس، آژانس‌ها، تاکسی‌ها و سایر صنوفی که خدمات عمومی ارائه می دهند سهمیه سوخت در نظر گرفته شده تا مردم برای انجام امور و کارهایشان با مشکل افزایش نرخ کرایه مواجه نشوند.</p>
      <p>بالاترین مقام اجرائی استان خوزستان گفت: مسئولان اقتصادی استان را مامور کردهام تا نظارت خود بر روند ارائه خدمات و کالای صنف به مردم را به صورت مستمر انجام دهند و اجازه ندهند کمترین فشاری بر مردم وارد شود.</p>
      <p>«اعتراض ها به اصلاح قیمت بنزین که بر اساس مصوبه شورای عالی هماهنگی سران قوا از دقایق اولیه بامداد جمعه ۲۴ آبان به اجرا گذاشته شد، در شهرهای مختلف اشکال متفاوت داشت .</p>
      <p>در برخی شهرها این اعتراض ها تنها در حد تجمع بود و در برخی شهرها با ایجاد ترافیک همراه شد.</p>
      <p>علی ربیعی سخنگوی دولت، محمود واعظی، رئیس‌دفتر رئیس جمهوری و محمدباقر نوبخت رئیس سازمان برنامه از شامگاه جمعه تاکنون در اظهارنظرهایی جداگانه تأکید کرده‌اند که موضوع تغییر بهای بنزین مصوبه شورای عالی اقتصادی سران قوا و تصمیم همه اجزای نظام است. همچنین دولت با توجه به دغدغه‌هایی که درباره معیشت مردم وجود دارد موظف است تا تمام پولی که از این مسیر به دست می‌آید در قالب یارانه‌ای جداگانه به حدود ۶۰ میلیون‌نفر از مردم ایران پرداخت کند و مهمترین مسأله دولت در این اصلاح قیمت، اصلاح نظام پرداخت یارانه به نفع همه مردم بوده است. دولت تأکید کرده است که به سرعت سازوکار پرداخت یارانه اصلاح قیمت بنزین اعلام می‌شود و ۶۰ میلیون ایرانی از آن بهره‌مند خواهند شد.»</p>
    </article>
  </body>
</html>