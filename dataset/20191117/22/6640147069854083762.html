<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/huawei-smartphone-simile-razr-brevetto/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-17T22:14:00+00:00"/>
    <meta property="og:title" content="Huawei: approvato il brevetto dedicato a uno smartphone simile a Motorola RAZR | MobileLabs"/>
    <meta property="og:description" content="Huawei potrebbe produrre uno smartphone con display pieghevole simile a Motorola RAZR 2019: ecco il nuovo brevetto recentemente approvato."/>
  </head>
  <body>
    <article>
      <h1>Huawei: approvato il brevetto dedicato a uno smartphone simile a Motorola RAZR | MobileLabs</h1>
      <address>
        <time datetime="2019-11-17T22:14:00+00:00">17 Nov 2019, 22:14</time>
      </address>
      <p>Anche <b>Huawei</b> potrebbe presto presentare un dispositivo pieghevole molto simile a <a href="http://www.tomshw.it/smartphone/motorola-razr-caratteristiche/"><b><i>Motorola RAZR 2019</i></b></a>. Questa indiscrezione è emersa successivamente all’approvazione di un brevetto da parte dell’<i>organizzazione mondiale per la proprietà intellettuale</i>.</p>
      <p>Lo smartphone a conchiglia, che strizza l’occhio al telefono degli anni ’90, potrebbe non restare un’<b>esclusiva</b> del brand di <a href="http://www.tomshw.it/smartphone/lenovo-z6-pro-5g-ufficiale/">Lenovo</a> ancora per molto. Sia <a href="http://www.tomshw.it/smartphone/xiaomi-smartphone-a-conchiglia/">Xiaomi</a>, come abbiamo già visto, che Huawei hanno registrato dei brevetti dedicati a dispositivi molto simili a <i>RAZR</i>.</p>
      <figure>
        <img src="https://www.tomshw.it/images/images/2019/11/huawei-brevetto-smartphone-a-conchiglia-63465.768x432.jpg"/>
      </figure>
      <p>In particolare, le immagini che accompagnano il brevetto di Huawei mostrano uno smartphone con un <b>display molto ampio</b> che può essere piegato. A differenza del progetto di Motorola, che vedrà la luce a partire dal prossimo 4 dicembre, il prodotto della società cinese non avrebbe nessun display esterno. Molti pensano però che una parte dello schermo possa restare scoperta, così da mostrare alcune informazioni.</p>
      <figure>
        <img src="https://www.tomshw.it/images/images/2019/11/huawei-brevetto-smartphone-a-conchiglia-63466.768x432.jpg"/>
      </figure>
      <p>Nella parte posteriore sono immediatamente individuabili due <b>fotocamere</b> accompagnate da altrettanti flash. Non sappiamo se l’idea preveda anche l’inclusione di una camera frontale, anche se dalle immagini essa sembrerebbe non esistere. I pulsanti di accensione e per la regolazione del volume sono invece collocati nella parte destra.</p>
      <p>Non è ancora chiaro se il progetto firmato Huawei verrà effettivamente portato avanti, trattandosi per il momento di un brevetto. Il <b>futuro</b> degli smartphone, come capiamo scrutando le scelte di molte società, sembrerebbe poter essere segnato da molti device pieghevoli.</p>
      <blockquote>Huawei P30 Lite, con 128 GB di memoria interna, è disponibile in sconto su Amazon. Lo trovate a <a href="https://toms.it/HH1KZ">questo indirizzo</a>.</blockquote>
    </article>
  </body>
</html>