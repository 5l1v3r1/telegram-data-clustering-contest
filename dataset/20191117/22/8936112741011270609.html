<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/snooker,442/northern-ireland-open-w-belfascie-judd-trump-ronnie-o-sullivan-wynik-mecz-mistrz-swiata-obronil-tytul-sprzed-roku,986206.html"/>
    <meta property="og:site_name" content="TVN24"/>
    <meta property="article:published_time" content="2019-11-17T22:50:00+00:00"/>
    <meta property="og:title" content="Świetny mecz angielskich mistrzów. Trump z 14. tytułem w karierze"/>
    <meta property="og:description" content="Judd Trump pokonał Ronniego O'Sullivana 9:7 w niedzielnym finale Northern Ireland Open. Młodszy z angielskich zawodników tym samym obronił tytuł. Impreza odbywała się w Waterfront Hall w Belfaście."/>
  </head>
  <body>
    <article>
      <h1>Świetny mecz angielskich mistrzów. Trump z 14. tytułem w karierze</h1>
      <address>
        <time datetime="2019-11-17T22:50:00+00:00">17 Nov 2019, 22:50</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/06db0c16-fe2d-4270-9cd3-cf7497f56494.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/77f0abe0-4a51-4e18-94fd-4e324e72ebfa-480p.mp4" autoplay="" loop=""/>
          <figcaption>Trump wygrał Northern Ireland Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/f2befd7d-48c5-4731-b89d-18cfdf663240-480p.mp4"/>
          <figcaption>Widowiskowy początek Trumpa w finale z O’Sullivanem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/7e41d1d4-5e9e-4a72-a4e4-161f2f398d14-480p.mp4" autoplay="" loop=""/>
          <figcaption>Było blisko! Trump atakował brejka maksymalnego w finale...</figcaption>
        </figure>
        <figcaption>Mistrz świata utrzymuje wyborną formę Foto: Getty Images | Video: Eurosport</figcaption>
      </slideshow>
      <h3>Judd Trump pokonał Ronniego O'Sullivana 9:7 w niedzielnym finale Northern Ireland Open. Młodszy z angielskich zawodników tym samym obronił tytuł. Impreza odbywała się w Waterfront Hall w Belfaście.</h3>
      <related>
        <a href="https://eurosport.tvn24.pl/snooker,442/fart-sezonu-fart-dekady-biala-od-bandy-zolta-do-kieszeni,986089.html"/>
      </related>
      <p>W finale rozgrywanego w Irlandii Północnej turnieju doszło do powtórki sprzed roku. Triumfatora miał wyłonić mecz między aktualnym mistrzem świata - Juddem Trumpem a legendarnym Ronniem O'Sullivanem. Dwanaście miesięcy temu młodszy z Anglików pokonał rywala 9:7.</p>
      <p>Po pierwszej sesji, w której dwaj zawodnicy zaliczyli dwa podejścia stupunktowe, Trump prowadził 5:3. Wiele wskazywało, że 30-letni snookerzysta sięgnie po drugi z rzędu triumf w Waterfront Hall.</p>
      <h3>Cios za cios</h3>
      <p>Wieczorna sesja zaczęła się od pomyłek z obu stron. Dobry układ czerwonych bil wykorzystał starszy o 15 lat O'Sullivan i zrobiło się 5:4. Idealnie, czyli swoją drugą "setką" w meczu odpowiedział jednak Trump.</p>
      <p>W kolejnym frejmie zaatakował brejka maksymalnego, ale skończyło się na 113 punktach. Było 7:4. Rywal jednak nie rezygnował. Czterokrotny mistrz globu spróbował atakować "maksa" i przed obowiązkową przerwą przegrywał 5:7.</p>
      <p>Choć kolejne podejście lepiej zaczął obrońca tytułu, to O'Sullivan był w stanie wygrać tego frejma i zbliżył się do przeciwnika na najmniejszy możliwy dystans. Odpowiedź Trumpa była wspaniała, 124 punkty w podejściu i zrobiło się 8:6. To był już 45. co najmniej stupunktowy brejk mistrza w tym sezonie. Rywal jeszcze raz się podniósł i po 135-punktowym podejściu znów był blisko rywala (7:8).</p>
      <h3>Lewa ręka górą</h3>
      <p>Lider światowego rankingu pokazał klasę. Popisał się znakomitym podejściem do stołu i brejkiem w wysokości 84 punktów. Ostatecznie zatem zwyciężył 9:7, powtarzając ubiegłoroczny sukces.</p>
      <p>W Belfaście najlepsi snookerzyści świata walczyli o trofeum im. Aleksa Higginsa po raz czwarty w historii. Triumfator zarobił 70 tysięcy funtów. Leworęczny Trump po raz 14. w karierze wygrał tytuł rankingowy.</p>
      <p>Cały sezon snookerowy w Eurosporcie oraz usłudze Eurosport Playerze.</p>
      <p>
        <b>Wynik finału Northern Ireland Open:</b>
      </p>
      <p>Judd Trump - Ronnie O'Sullivan 9:7</p>
      <p>Autor: fira/Srogi / Źródło: eurosport.pl</p>
    </article>
  </body>
</html>