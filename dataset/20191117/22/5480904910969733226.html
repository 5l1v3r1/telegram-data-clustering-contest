<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/novym-kralem-tenisoveho-turnaje-mistru-se-stal-rek-tsitsipas/1822171?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T22:25:00+00:00"/>
    <meta property="og:title" content="Novým králem tenisového Turnaje mistrů se stal Řek Tsitsipas"/>
    <meta property="og:description" content="Londýn - Novým králem tenisového Turnaje mistrů se stal Stefanos Tsitsipas. Jednadvacetiletý Řek v dnešním finále v Londýně porazil Rakušana Dominica Thiema v urputné třísetové bitvě 6:7, 6:2 a 7:6 za dvě a půl hodiny."/>
  </head>
  <body>
    <article>
      <h1>Novým králem tenisového Turnaje mistrů se stal Řek Tsitsipas</h1>
      <address><time datetime="2019-11-17T22:25:00+00:00">17 Nov 2019, 22:25</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Novým králem tenisového Turnaje mistrů se stal Stefanos Tsitsipas. Jednadvacetiletý Řek v dnešním finále v Londýně porazil Rakušana Dominica Thiema v urputné třísetové bitvě 6:7, 6:2 a 7:6 za dvě a půl hodiny.</p>
      <slideshow>
        <figure>
          <img src="https://i3.cn.cz/6/1573768052_P201911141335801.jpg"/>
        </figure>
        <figure>
          <img src="https://i3.cn.cz/6/1573767963_P201911141333301.jpg"/>
        </figure>
        <figure>
          <img src="https://i3.cn.cz/6/1573764601_P201911141274901.jpg"/>
        </figure>
        <figure>
          <img src="https://i3.cn.cz/6/1573747562_P201911140965401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3376">Fotogalerie: Tenisový Turnaj mistrů 2019</a>
        </figcaption>
      </slideshow>
      <p>První řecký účastník vrcholu sezony Tsitsipas ovládl ovládl Masters jako sedmý debutant a je nejmladším vítězem od roku 2001, kdy triumfoval dvacetiletý Australan Lleyton Hewitt. Nejmladším vítězem v padesátileté historii tohoto klání je legendární Američan John McEnroe, který v roce 1978 uspěl jako devatenáctiletý.</p>
      <p>Za třetí titul v sezoně si Tsitsipas připíše na konto 2,66 milionu dolarů (61,5 milionu korun) a ukončí sezonu na šestém místě světa. Thiem bude v žebříčku čtvrtý.</p>
      <p>"Byl jsem frustrovaný z toho hrát utkání pod tak obrovským tlakem, ale o to více jsem teď uvolněný a nadšený z vítězství," řekl krátce po mečbolu Tsitsipas, který tak navázal na loňské prvenství na Turnaji mistrů pro hráče do 21 let.</p>
      <p>V hodinu a pět minut dlouhém prvním setu nevyužil ani jeden z finalistů své šance. Thiem měl dva brejkboly a Tsitsipas tři, ale rozhodl až tie-break, v kterém šel první do vedení Rakušan. O náskok sice přišel, ale nakonec vyhrál 8:6.</p>
      <p>Ve druhém setu hrál Tsitsipas jako rozzuřený býk a vyvinul obrovský tlak, kterému Thiem nestačil čelit. Řek rychle vedl 4:0 a vynutil si rozhodující dějství. "Netuším, proč jsem hrál tak parádně. Byl jsem v pohodě a nedal mu šanci," řekl.</p>
      <p>První výhodu získal ve třetím setu Tsitsipas, ale Thiem srovnal na 3:3. Oba hráči se opírali do míčů vší silou a projektily létaly z jedné strany na druhou. Další ztráta servisu už nepřišla a vítěze určil tie-break.</p>
      <p>V tom vedl Tsitsipas 4:1, Thiem po drtivém bekhendu vyrovnal, ale pak Rakušana zradil forhend. Thiem po něm udělal dvě chyby ve hře, při prvním mečbolu poslal return do autu a Tsitsipas mohl slavit.</p>
      <p>Po utkání se tenisté u sítě vřele objali a Tsitsipas několikrát pochvalně poplácal Thiema po ramenou. "Doufám, že nás čekají v budoucnu další velká finále. Opravdu se na další bitvy moc těším," řekl šestadvacetiletý Rakušan.</p>
      <h3>Deblisté Herbert s Mahutem vyhráli poprvé v kariéře Turnaj mistrů</h3>
      <p>Francouzští tenisté Pierre-Hugues Herbert a Nicolas Mahut ovládli čtyřhru na Turnaji mistrů v Londýně. Zkušený pár, který už společně triumfoval na všech čtyřech grandslamových turnajích, zdolal dvojici Raven Klaasen, Michael Venus 6:3, 6:4 a vynahradil si zklamání z loňské finálové porážky.</p>
      <p>Sedmí nasazení Herbert s Mahutem byli letos v Londýně suverénní a celým turnajem prošli bez ztráty setu. Jihoafricko-novozélandský pár ve finále přehráli za 72 minut.</p>
      <p>Titul na Turnaji mistrů získali jako první Francouzi od roku 2005, kdy triumfovali Michael Llodra a Fabrice Santoro.</p>
      <h3>Výsledky tenisového Turnaje mistrů v Londýně</h3>
      <p>
        <i>(tvrdý povrch, dotace 9 milionů dolarů):</i>
      </p>
      <h4>Dvouhra - finále:</h4>
      <p>Tsitsipas (6-Řec.) - Thiem (5-Rak.) 6:7 (6:8), 6:2, 7:6 (7:4).</p>
      <h4>Čtyřhra - finále:</h4>
      <p>Herbert, Mahut (7-Fr.) - Klaasen, Venus (5-JAR/N. Zél.) 6:3, 6:4. </p>
    </article>
  </body>
</html>