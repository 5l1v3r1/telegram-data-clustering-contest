<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89875"/>
    <meta property="og:site_name" content="Denník politika"/>
    <meta property="article:published_time" content="2019-11-17T22:35:01+00:00"/>
    <meta property="og:title" content="Tsitsipas v dráme zdolal Thiema a vyhral Turnaj majstrov v Londýne"/>
    <meta property="og:description" content="17.11.2019 (Webnoviny.sk) – Grécky tenista Stefanos Tsitsipas sa po prvý raz v kariére stal víťazom prestížneho podujatia Nitto ATP Finals v Londýne."/>
  </head>
  <body>
    <article>
      <h1>Tsitsipas v dráme zdolal Thiema a vyhral Turnaj majstrov v Londýne</h1>
      <address><time datetime="2019-11-17T22:35:01+00:00">17 Nov 2019, 22:35</time> by <a rel="author">Webnoviny</a></address>
      <p>17.11.2019 (Webnoviny.sk) – Grécky tenista Stefanos Tsitsipas sa po prvý raz v kariére stal víťazom prestížneho podujatia Nitto ATP Finals v Londýne.</p>
      <p>Vo finále koncoročného výberového turnaja najlepšej osmičky svetových hráčov si Tsitsipas poradil s Rakúšanom Dominicom Thiemom za 155 minút 6:7 (5), 6:2, 7:6 (4) a pripísal si najväčší úspech doterajšej kariéry. Získal ho vo svojej premiére na turnaji majstrov. Pred Londýnom vybojoval tituly iba na troch turnajoch, z toho dvoch v tomto roku.</p>
      <p>Víťaz získal 1300 bodov do rebríčka ATP a prémiu 2 656 000 USD pred zdanením. Vo svetovom renkingu zostane na 6. mieste.</p>
      <p>Tsitsipas sa vo veku 21 rokov stal šiestym najmladším víťazom majstrovského turnaja v histórii. Túto štatistiku vedie Američan John McEnroe, ktorý získal trofej v roku 1978 ako 19-ročný.</p>
      <p>Po ôsmy raz v histórii sa stalo, že vo finále ATP Finals si nastúpili proti sebe dvaja hráči, ktorí ho predtým nikdy nehrali. Iba po tretí raz od roku 1996 bolo finále záležitosť dvoch hráčov s jednoručným bekhendom. V roku 1996 Pete Sampras zdolal Borisa Beckera a o desať rokov neskôr si Roger Federer poradil s Jamesom Blakeom.</p>
      <h3>Nitto ATP Finals – dvojhra – finále</h3>
      <p>nedeľa</p>
      <p>
        <b>Stefanos Tsitsipas (Gréc.-6) – Dominic Thiem (Rak.-5) 6:7 (6), 6:2, 7:6 (4)</b>
      </p>
      <h4>I. set</h4>
      <p>V úvode zápasu obaja finalisti excelentne podávali. K prvému brejkbalu sa dostal vo štvrtom geme Tsitsipas, ale Thiem dorovnal na 2:2. Tvrdo sa bojovalo o siedmy gem, keď Grék povolil Rakúšanovi dva brejkbaly a po siedmich minútach si napokon Tsitsipas udržal podanie.</p>
      <p>V dvanástej hre sa Thiem na podaní dopustil dvoch rýchlych chýb a za stavu 5:6 a 0:30 bol jeho súper dve loptičky od triumfu v prvom sete. Agresívnou hrou z forhendu však zahnal čierny scenár a vynútil si tajbrejk. V ňom starší z finalistov ušiel na 3:0, ale nebol to ešte rozhodujúci náskok.</p>
      <p>Za stavu 5:4 Thiem po vlastnom podaní tesne „vyhodil“ forhend a bolo 5:5. K prvému setbalu sa predsa len dostal Rakúšan, ale Grék tvrdou ofenzívou a úspešným smečom zrovnal na 6:6. Potom prišla veľká chyba Tsitsipasa, keď zahral úder rámom za základnú čiaru, a Thiem už pri svojom podaní pri setbale nezaváhal. Premenil ho po 65 minútach bodom priamo zo servisu 7:6 (6).</p>
      <h4>II. set</h4>
      <p>Úvod druhého setu patril gréckemu mladíkovi, ktorý brejkol rakúskeho súpera dokonca dvakrát po sebe a s prispením kvalitného podania po 12 minútach viedol 4:0. Thiem už set nezachránil. Tsitsipas za stavu 5:2 využil druhý setbal pri svojom podaní. Grék urobil za 26 minút iba jednu nevynútenú chybu popri 10 „winneroch“.</p>
      <h4>III. set</h4>
      <p>Rozhodujúci set sa začal opäť ofenzívou Tsitsipasa, ale Thiem s vypätím odvrátil oba brejkbalové možnosti súpera. V treťom geme však pri brejkbale Tsitsipasa prišla Thiemova chyba z bekhendu a brejk na 2:1. Vzápätí čistou hrou Tsitsipas zvýšil na 3:1 a to už bola výstraha pre Thiema.</p>
      <p>Rakúšan sa skoncentroval a po chvíli bolo 3:3 aj 4:3 pre Thiema. Potom obaja hráči zapracovali na podaní a za stavu 4:5 šiel Tsitsipas podávať na udržanie v zápase. Zvládol to excelentne a čistou hrou vyrovnal na 5:5. Podobná situácia nastala aj o dva gemy neskôr a za stavu 6:6 sa hral rozhodujúci tajbrejk.</p>
      <p>V skrátenej hre za stavu 1:2 Thiem tesne „vyhodil“ krížny bekhend a Tsitsipas mal prvý minibrejk. Potom prišla ešte jedna podobná chyba z bekhendu, tentoraz do siete. Grék vzápätí pri ďalšom svojom podaní mohol zvýšiť na 5:1, ale agresívny súper ho prinútil k chybe /4:2/. Thiem potom vymazal aj druhý minibrejk a pridal aj štvrtý bod. Nasledoval však nevydarený forhend a Tsitsipas šiel podávať za stavu 5:4. Šiesty bod znamenajúci mečbal pridal Grék po chybe Rakúšana a údere do siete. Hneď svoju prvú šancu premenil na víťazstvo.</p>
      <p>Viac k témam: <a href="https://www.webnoviny.sk/tag/nitto-atp-finals-v-londyne/"><u>Nitto ATP Finals v Londýne</u></a>, <a href="https://www.webnoviny.sk/tag/turnaj-majstrov/"><u>Turnaj majstrov</u></a><br/>Zdroj: Webnoviny.sk – <a href="https://www.webnoviny.sk/tsitsipas-v-drame-zdolal-thiema-a-vyhral-turnaj-majstrov-v-londyne/"><u>Tsitsipas v dráme zdolal Thiema a vyhral Turnaj majstrov v Londýne</u></a> © SITA Všetky práva vyhradené.</p>
    </article>
  </body>
</html>