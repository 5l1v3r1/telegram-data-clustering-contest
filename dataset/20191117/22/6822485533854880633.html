<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826183.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T22:12:00+00:00"/>
    <meta property="og:title" content="هند پخش شبکه‌های ایرانی و اسلامی را در کشمیر ممنوع کرد"/>
    <meta property="og:description" content=" به گزارش فارس، وزارت اطلاعات و پخش هند روز یکشنبه به ارائه‌دهندگان سرویس‌های تلویزیون کابلی در منطقه «کشمیر» دستور داده است که پخش شبکه‌های متعلق به کشورهای مسلمان از جمله ایران و ترکیه را متوقف کنند."/>
  </head>
  <body>
    <article>
      <h1>هند پخش شبکه‌های ایرانی و اسلامی را در کشمیر ممنوع کرد</h1>
      <address>
        <time datetime="2019-11-17T22:12:00+00:00">17 Nov 2019, 22:12</time>
      </address>
      <p>رسانه‌های کشمیری می‌گویند مقام‌های وزارت اطلاعات و پخش هند امروز به ارائه‌دهندگان سرویس‌های کابلی در کشمیر اطلاع داده که نباید شبکه‌های متعلق به کشورهای مسلمان از جمله ایران و ترکیه را پخش کنند.</p>
      <p> به گزارش فارس، وزارت اطلاعات و پخش هند روز یکشنبه به ارائه‌دهندگان سرویس‌های تلویزیون کابلی در منطقه «کشمیر» دستور داده است که پخش شبکه‌های متعلق به کشورهای مسلمان از جمله ایران و ترکیه را متوقف کنند.</p>
      <p>به نوشته پایگاه «وایر» هند، «ویکرام ساهای» دبیر این وزارتخانه امروز با حضور در شهر «سریناگار» کشمیر با گروهی از مسئولان شبکه‌های کابلی در این منطقه جلسه‌ای دو ساعته برگزار کرده است.</p>
      <p>یکی از افراد حاضر در این جلسه گفته است: «این مقام، به صورت قطعی به ما گفت که تمام شبکه‌های ایران، ترکیه، مالزی و پاکستان باید مسدود شوند.»</p>
      <p>این فرد که خواسته نامش فاش نشود، به وایر گفت ساهای پخش شبکه‌های اسلامی در کشمیر را ناقض قانون سال ۱۹۹۵ هند در خصوص برنامه‌های تلویزیونی توصیف کرده است.</p>
      <p>به گفته یک فرد دیگر که در این نشست حضور داشته، به این مقام هندی گفته شده است که شبکه «سحر» تنها شبکه ایرانی است که در کشمیر پخش می‌شود. شبکه «العربیه» سعودی هم دیگر شبکه‌ای بوده که در این جلسه از آن نام برده شده است.</p>
      <p>این مقام هندی در پاسخ گفته است که پخش هر دو شبکه باید در این منطقه متوقف شود.</p>
      <p>دولت هند از تابستان امسال همزمان با لغو وضعیت خودمختاری «جامو و کشمیر»، محدودیت‌های گسترده‌ای را علیه مردم این کشور وضع کرده است. با گذشت ماه‌ها، بسیاری از این محدودیت‌ها از جمله بازرسی‌های مکرر در خیابان‌ها ادامه دارد و هنوز هم صدها نفر از معترضان به تصمیم لغو خودمختاری، در بازداشت به سر می‌برند.</p>
    </article>
  </body>
</html>