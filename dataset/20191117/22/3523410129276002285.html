<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640425/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AA%D8%B9%D9%87%D8%AF-%D8%A8%D8%B1%D8%A7%DB%8C-%D8%A2%D8%AA%D8%B4%E2%80%8C%D8%A8%D8%B3-%D8%A8%D8%A7-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C-%D8%B1%D8%A7-%D8%AA%DA%A9%D8%B0%DB%8C%D8%A8-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T22:19:00+00:00"/>
    <meta property="og:title" content="نتانیاهو تعهد برای آتش‌بس با جهاد اسلامی را تکذیب کرد"/>
    <meta property="og:description" content="نخست‌وزیر رژیم صهیونیستی مدعی شد که هیچ تعهدی برای آتش‌بس به جنبش فلسطینی جهاد اسلامی نداده است."/>
  </head>
  <body>
    <article>
      <h1>
        <a href="https://www.bultannews.com/fa/news/640425/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AA%D8%B9%D9%87%D8%AF-%D8%A8%D8%B1%D8%A7%DB%8C-%D8%A2%D8%AA%D8%B4%E2%80%8C%D8%A8%D8%B3-%D8%A8%D8%A7-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C-%D8%B1%D8%A7-%D8%AA%DA%A9%D8%B0%DB%8C%D8%A8-%DA%A9%D8%B1%D8%AF">نتانیاهو تعهد برای آتش‌بس با جهاد اسلامی را تکذیب کرد</a>
      </h1>
      <h2>نخست‌وزیر رژیم صهیونیستی مدعی شد که هیچ تعهدی برای آتش‌بس به جنبش فلسطینی جهاد اسلامی نداده است.</h2>
      <address><time datetime="2019-11-17T22:19:00+00:00">17 Nov 2019, 22:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «بنیامین نتانیاهو» نخست‌وزیر رژیم صهیونیستی امروز یکشنبه ادعا کرد که هیچ تعهدی برای آتش‌بس با جهاد اسلامی نداده است.</p>
      <p>به گزارش وبگاه خبری «عربی21» نتانیاهو در جلسه هفتگی کابینه گفت: اسرائیل برای چیزی تعهد نداده و سیاست امنیتی ما تغییر نکرده و ما آزادی عمل خود را حفظ کرده‌ایم. هر کس تلاش کند به ما تجاوز کند، او را هدف می‌گیریم».</p>
      <p>غزه در روزهای اخیر شاهد درگیری نظامی رژیم صهیونیستی و جنبش جهاد اسلامی فلسطین بود. درگیری پس از آن آغاز شد که رژیم صهیونیستی روز سه‌شنبه، ۲۱ آبان با حمله همزمان به غزه و دمشق، دو عضو بلندپایه جنبش جهاد اسلامی را ترور کرد.</p>
      <p>نتانیاهو همچنین به شکل رسمی جنبش حماس را به شلیک موشک به شهر بئر السبع متهم کرد و گفت به ارتش دستور داده که اهدافی متعلق به حماس را در نوار غزه هدف بگیرند.</p>
      <p>به گفته نتانیاهو، رژیم صهیونیستی برای هر سناریویی آماده است و دستگاه‌های امنیتی آن می‌دانند که بر چه اساس باید عمل کنند. «ما هر کاری برای تضمین امنیت اسرائیل انجام خواهیم داد».</p>
      <p>سخنان نتانیاهو در جریان جلسه امروز کابینه که به شکل فوری برگزار شد، مطرح شد. نتانیاهو از طرفی دیگر همچنان با بحران تشکیل دولت جدید نیز دست به گریبان است.</p>
      <p>حملات هفته پیش رژیم صهیونیستی به نوار غزه، سی و چهار شهید از فلسطینی‌ها بر جا گذاشت.</p>
      <p>در این حملات بیش از صد فلسطینی نیز مجروح شدند. جهاد اسلامی و دیگر گروه‌های فلسطینی در واکنش به اقدام تروریستی رژیم صهیونیستی، دهها موشک به شهرهای اسرائیل و همچنین تل‌آویو شلیک کردند.</p>
    </article>
  </body>
</html>