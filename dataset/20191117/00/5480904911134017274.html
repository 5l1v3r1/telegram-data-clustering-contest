<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-se-k-vyroci-1989-vyjadri-v-muzeu-oslavy-chce-dustojne-video/1821965?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T00:01:00+00:00"/>
    <meta property="og:title" content="Babiš se k výročí 1989 vyjádří v muzeu, oslavy chce důstojné - video"/>
    <meta property="og:description" content="Praha 17. listopadu (ČTK) - Premiér Andrej Babiš (hnutí ANO) se dnes vyjádří k výročí 17. listopadu na akci v Národním muzeu, kam pozval kolegy z okolních zemí. Uvedl, že důležité je, aby si Den boje za svobodu a demokracii Češi připomněli v dobré atmosféře ke spokojenosti všech."/>
  </head>
  <body>
    <article>
      <h1>Babiš se k výročí 1989 vyjádří v muzeu, oslavy chce důstojné - video</h1>
      <address><time datetime="2019-11-17T00:01:00+00:00">17 Nov 2019, 00:01</time> by <a rel="author" href="http://www.ctk.cz/" target="_blank">ČTK</a></address>
      <p>Praha 17. listopadu (ČTK) - Premiér Andrej Babiš (hnutí ANO) se dnes vyjádří k výročí 17. listopadu na akci v Národním muzeu, kam pozval kolegy z okolních zemí. Uvedl, že důležité je, aby si Den boje za svobodu a demokracii Češi připomněli v dobré atmosféře ke spokojenosti všech.</p>
      <p>Babiš se ale vyhnul přímé odpovědi na otázku, zda v neděli 17. listopadu položí květinu k desce připomínající zákrok proti studentům na Národní třídě v roce 1989 a zapálí tam svíčku. Novinářům 15. listopadu pouze řekl, že na místo chodí každý rok a oslavy mají být důstojné. Loni přišel k pamětní desce, která připomíná brutální zásah policejních jednotek proti demonstrantům, krátce po půlnoci a jeho květinu vyhodili do koše ráno jeho kritici. Skončily tam i květiny od dalších politiků.</p>
      <figure>
        <iframe src="https://player.vimeo.com/video/373609241" width="640" height="360" data-service="Vimeo" scrolling="no"/>
      </figure>
      <p>"Je to nejvýznamnější výročí a událost v naší historii. Organizujeme různé akce. Budu mít projev v Národním muzeu, kde řeknu vše, co považuju za nutné a vhodné," uvedl premiér na dotaz novinářů, zda na Národní třídu osobně přijde. "Počkejte si na ten projev, tam se vše dozvíte," uvedl. Na opakovaný dotaz pak doplnil, že na místo "chodí každý rok". "Myslím, že je důležité, abychom si svátek připomněli v dobré atmosféře a aby společnost byla spojena aspoň v tento den," uvedl.</p>
    </article>
  </body>
</html>