<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773857,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="הרשות להגנת הצרכן ערערה על החלטת ביהמ&quot;ש להחזיר לגולן טלקום 600 אלף שקל"/>
    <meta property="og:description" content="ביהמ&quot;ש המחוזי בת&quot;א קבע בספטמבר כי הקנס שהטילה הרשות על גולן טלקום, בגין חיוב צרכנים לאחר תום תקופת החוזה - יבוטל, בין היתר בטענה שמועד הטלת העיצום ביחס למועד הגבייה היה מאוחר מדי; לאחרונה ביטל ביהמ&quot;ש עיצומים שהטילה הרשות על סלקום, פרטנר ופלאפון, המסתכמים בכ-4.3 מיליון שקל"/>
  </head>
  <body>
    <article>
      <h1>הרשות להגנת הצרכן ערערה על החלטת ביהמ"ש להחזיר לגולן טלקום 600 אלף שקל</h1>
      <h2>ביהמ"ש המחוזי בת"א קבע בספטמבר כי הקנס שהטילה הרשות על גולן טלקום, בגין חיוב צרכנים לאחר תום תקופת החוזה - יבוטל, בין היתר בטענה שמועד הטלת העיצום ביחס למועד הגבייה היה מאוחר מדי; לאחרונה ביטל ביהמ"ש עיצומים שהטילה הרשות על סלקום, פרטנר ופלאפון, המסתכמים בכ-4.3 מיליון שקל</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">אביאור אבו</a></address>
      <p>הרשות להגנת הצרכן ולסחר הוגן הגישה היום (א') ערעור לבית המשפט המחוזי בת"א, על ההחלטה לבטל את העיצומים הכספיים שהטילה על חברת הסלולר גולן טלקום.</p>
      <p>בינואר 2017 הודיע הממונה על הרשות כי בכוונתו להטיל עיצום כספי בסך 612 אלף שקל על גולן טלקום, בשל הפרה של החוק להגנת הצרכן. הרשות טענה כי החברה המשיכה לחייב צרכנים, בין השנים 2015-2016, גם לאחר סיום מועד ההתקשרות בין הצדדים. בפועל, חייבה החברה את הצרכנים על חודש מלא, גם אם לקוח התנתק באמצע החודש.</p>
      <figure>
        <img src="https://images1.calcalist.co.il/PicServer2/20122005/549993/20_l.jpg"/>
        <figcaption>מיכאל אטלן, יו"ר הרשות להגנת הצרכן <br/>צילום: עמית שעל</figcaption>
      </figure>
      <p>גולן טלקום הגישה באפריל 2018 ערעור לבית משפט השלום בת"א, שקבע בספטמבר השנה כי הערעור מתקבל והעיצום מבוטל, זאת בין היתר לאור ההטלה המאוחרת של העיצום ביחס להתרחשות המקרה ולאור מחלוקת בשאלה האם הוראת החוק אוסרת חיוב מלא וכופה חיוב יחסי בלבד על ימי החודש.</p>
      <p>הרשות טוענת עתה כי לא חל שיהוי בהחלטתה, שכן הנחיות היועמ"ש בעניין "משך הזמן בהליכי אכיפה" חלו עליה רק מאוקטובר 2017. כמו כן, טוענת הרשות כי אין מקום למחלוקת בהוראת החוק ושזוהי סברת החברה כי יש לפרש את החוק בפרשנות סבירה אחרת.</p>
      <figure>
        <img src="https://images1.calcalist.co.il/PicServer3/2016/11/27/668325/15_l.jpg"/>
        <figcaption>גיל שרון, יו"ר גולן טלקום <br/>צילום: אוראל כהן</figcaption>
      </figure>
      <p>קבלת הערעור של גולן מצטרפת לערעורים נוספים שקיבל לאחרונה בית המשפט בנוגע לקנסות שהטילה הרשות להגנת הצרכן על חברות סלולר.</p>
      <p>כך נקבע שהרשות תחזיר לסלקום 3.4 מיליון שקל, לפרטנר 324 אלף שקל ולפלאפון 594 אלף שקל.</p>
      <p>כלל השופטים מתחו ביקורת על התנהלות הרשות.</p>
    </article>
  </body>
</html>