<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/il-libro-di-michele-e-l-invito-della-giovent-un-posto-nella-casa-dei-cantautori--213347.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Il libro di Michele e l'invito della Gioventù: &quot;Un posto nella casa dei cantautori&quot;"/>
    <meta property="og:description" content="GENOVA - Venerdì sera sul palco del Teatro della Gioventù, l'anticipazione in prima assoluta del suo libro autobiografico intitolato &quot;Una vita da cantante&quot; scritto da Franco Faloppi."/>
  </head>
  <body>
    <article>
      <h6 class="kicker">L'appello nel corso di Liguria Ancheu</h6>
      <h1>Il libro di Michele e l'invito della Gioventù: "Un posto nella casa dei cantautori"</h1>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <figure>
        <img src="https://www.primocanale.it/immagininews/thumbs/213347-420x236.jpg"/>
      </figure>
      <p><b>GENOVA - </b>Venerdì sera sul palco del Teatro della Gioventù, l'anticipazione in prima assoluta del suo libro autobiografico intitolato "Una vita da cantante" scritto da Franco Faloppi.</p>
      <p>Ieri sera, la presentazione ufficiale in via del Campo 29 rosso, a Genova, con la regia di Laura Monferdin. Protagonista, sempre lui, Michele Maisano: uno dei manifesti della musica genovese. </p>
      <p>"Non avevo intuito che mia moglie Cristina e Franco mi avessero teso una trappola. Lui era venuto qualche volta a casa, mi faceva raccontare cose della mia carriera. E solo molto tempo mi hanno fatto vedere il testo. Tutto sommato, non era male" ha detto in diretta a Liguria Ancheu il cantante, attualmente, residente a Carcare con trascorsi tra Sestri Ponente e la campagna di Ronco Scrivia. </p>
      <p>Tuttavia, il lungo fine settimana che Michele Maisano sta vivendo a Genova è caratterizzato anche da una forte richiesta emersa proprio nella diretta di Liguria Ancheu, il programma di Primocanale sulle tradizioni e i dialetti in onda al venerdì sera, con ingresso gratuito, presso il Teatro della Gioventù di via Cesarea. </p>
      <p>La richiesta emersa nel corso di una puntata partecipata come sempre dal professor Franco Bampi, ma anche dal soprintendente del Carlo Felice, Claudio Orazi, dal maestro Eliano Calamaro è stata quella che Michele Maisano abbia <b>un posto di diritto nella casa dei cantautori già divenuta realtà grazie all'impegno di Regione Liguria. </b></p>
      <p>Con la solita ironia, il grande artista ha rispolverato la sua tesi legata a Genova e alla sindrome di Staglieno: "Sia chiaro, nessun riferimento al sottoscritto. Alcune volte, però, in questa città, non abbiamo apprezzato sufficientemente le grandi risorse. Per esempio, Fabrizio, ha avuto quasi più successo dopo la morte e questo è davvero un peccato". </p>
    </article>
  </body>
</html>