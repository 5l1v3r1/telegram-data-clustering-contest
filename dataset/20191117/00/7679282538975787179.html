<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-case-muslim-parties-are-ready-to-file-reconsideration-petition-in-supreme-court-2853635.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T00:02:05+00:00"/>
    <meta property="og:title" content="अयोध्या केस : मुस्लिम पक्षकार सुप्रीम कोर्ट में पुनर्विचार याचिका दायर करने को तैयार"/>
    <meta property="og:description" content="अयोध्या मसले पर सुप्रीम कोर्ट के फैसले के बाद अब कुछ मुस्लिम पक्षकार पुनर्विचार याचिका दायर करने पर सहमत हो गए हैं। उनके इस प्रस्ताव पर आल इण्डिया मुस्लिम पर्सनल लॉ बोर्ड रविवार अपनी वर्किंग कमेटी की..."/>
  </head>
  <body>
    <article>
      <h1>अयोध्या केस : मुस्लिम पक्षकार सुप्रीम कोर्ट में पुनर्विचार याचिका दायर करने को तैयार</h1>
      <address><time datetime="2019-11-17T00:02:05+00:00">17 Nov 2019, 00:02</time> by <a rel="author">विशेष संवाददाता, लखनऊ।</a></address>
      <p>अयोध्या मसले पर सुप्रीम कोर्ट के फैसले के बाद अब कुछ मुस्लिम पक्षकार पुनर्विचार याचिका दायर करने पर सहमत हो गए हैं। उनके इस प्रस्ताव पर आल इण्डिया मुस्लिम पर्सनल लॉ बोर्ड रविवार अपनी वर्किंग कमेटी की बैठक में निर्णय लेगा। बैठक लखनऊ के नदवा कालेज में होगी। बोर्ड के महासचिव मौलाना वली रहमानी इन पक्षकारों से हुई बातचीत का ब्योरा पेश करेंगे। बैठक में पक्षकारों को नहीं बुलाया गया है। </p>
      <p>शनिवार को यहां नदवा कालेज में मौलाना वली रहमानी और बाबरी मस्जिद एक्शन कमेटी के संयोजक जफरयाब जीलानी के साथ इन पक्षकारों की बातचीत हुई। इस बातचीत में पुनर्विचार याचिका दायर करने और सुप्रीम कोर्ट द्वारा मस्जिद निर्माण के लिए अयोध्या में दी जाने वाली 5 एकड़ जमीन नहीं लेने पर सहमति बनी।</p>
      <p>जफरयाब जीलानी ने बताया कि बाबरी मस्जिद के मुकदमे के वादी मौलाना महफूजुर्रहमान के प्रतिनिधि खालिक अहमद, वादी मोहम्मद उमर से रूबरू और मिसबाहुद्दीन से फोन पर बात हुई। इनके अलावा प्रतिवादी में हाजी महबूब से फोन पर और  हाजी अब्दुल अहमद के बेटे तथा हसबुल्लाह उर्फ बादशाह से रूबरू बात हुई। इस मुकदमे के प्रमुख पक्षकारों में यूपी. सुन्नी वक्फ बोर्ड, उ.प्र. शिया वक्फ बोर्ड, हाजी महबूब और स्व. हाशिम अंसारी के बेटे इकबाल अंसारी पुनर्विचार याचिका दायर करने से पहले ही इनकार कर चुके हैं।</p>
      <p>'हिन्दुस्तान' ने विभिन्न पक्षकारों से बात की। बाबरी मस्जिद के मुकदमे के वादी मौलाना महफूजुर्रहमान के प्रतिनिधि खालिक अहमद ने कहा कि वह आल इण्डिया मुस्लिम पर्सनल लॉ बोर्ड के साथ हैं और पुनर्विचार याचिका उनकी तरफ से दायर की जाएगी। उन्होंने कहा कि जब यह याचिका दायर होगी तो फिर सुप्रीम कोर्ट द्वारा मस्जिद बनाने के लिए दी जाने वाली 5 एकड़ जमीन लेने का सवाल ही नहीं उठता।</p>
      <p>एक अन्य वादी मोहम्मद उमर ने भी कहा कि मुस्लिम पर्सनल लॉ बोर्ड जैसा कहेगा, हम वैसे करने को तैयार हैं। हम अयोध्या मामले में सुप्रीम कोर्ट के फैसले पर पुनर्विचार याचिका दायर करने पर सहमत हैं। इस बारे में अंतिम फैसला मुस्लिम पर्सनल लॉ बोर्ड को लेना है। प्रतिवादी हसबुल्लाह उर्फ बादशाह ने कहा कि वह भी पुनर्विचार याचिका दायर करने को तैयार हैं। मुस्लिम पर्सनल लॉ बोर्ड इस बारे में जो भी रणनीति बनाएगा हम उस पर पूरी तरह अमल करेंगे।</p>
      <p><b>हाजी महबूब व मिसबाहुद्दीन का मत स्पष्ट नहीं</b><br/>जफरयाब जीलानी ने बताया कि बाबरी मस्जिद के मुकदमे के एक अन्य प्रमुख पक्षकार वादी हाजी महबूब ने फोन पर हुई बातचीत में कहा कि वह पुनर्विचार याचिका दायर करने को तैयार हैं। जफरयाब जीलानी के अनुसार हाजी महबूब ने पैर में तकलीफ होने की वजह से लखनऊ के नदवा कालेज में हुई बैठक में शामिल होने में अपनी लाचारी जतायी। हालांकि 'हिन्दुस्तान' से बातचीत में हाजी महबूब ने साफ कहा कि वह पुनर्विचार याचिका दायर नहीं करेंगे और अन्य मुस्लिम पक्षकारों से भी उनकी यही अपेक्षा है। मगर 'हिन्दुस्तान' से बातचीत में मिसबाहुद्दीन ने कहा कि उनकी शनिवार को न तो श्री जीलानी से और न ही मुस्लिम पर्सनल लॉ बोर्ड के महासचिव से कोई बात हुई।</p>
    </article>
  </body>
</html>