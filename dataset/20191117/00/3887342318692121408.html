<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238409-lobotka-nadaval-na-hlupe-goly-strelec-bozenik-smutil-nezasluzili-sme-si-prehrat"/>
    <meta property="og:site_name" content="ProFutbal"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Lobotka nadával na hlúpe góly. Strelec Boženík smútil: Nezaslúžili sme si prehrať"/>
    <meta property="og:description" content="Vymysleli spolu pekný gól, ktorý dostal Slovákov po celej krajine do obrovskej eufórie. Tá ale po druhom polčase kvalifikačného duelu proti Chorvátsku (1:3) vypršala. Róberta Boženíka nemohol potešiť ani fakt, že dosiahol svoj tretí gól v národnom drese. A to rovno do siete úradujúceho futbalového vicemajstra sveta. Čoskoro 20-ročný rodák z Terchovej sa presadil v 32. minúte po výbornej narážačke s Lobotkom, ktorý mu posunul loptu do pozície, z ktorej sa nemýli."/>
  </head>
  <body>
    <article>
      <h1>Lobotka nadával na hlúpe góly. Strelec Boženík smútil: Nezaslúžili sme si prehrať</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Viktor Háber</a></address>
      <p>Vymysleli spolu pekný gól, ktorý dostal Slovákov po celej krajine do obrovskej eufórie. Tá ale po druhom polčase kvalifikačného duelu proti Chorvátsku (1:3) vypršala. Róberta Boženíka nemohol potešiť ani fakt, že dosiahol svoj tretí gól v národnom drese. A to rovno do siete úradujúceho futbalového vicemajstra sveta. Čoskoro 20-ročný rodák z Terchovej sa presadil v 32. minúte po výbornej narážačke s Lobotkom, ktorý mu posunul loptu do pozície, z ktorej sa nemýli.</p>
      <related>
        <a href="https://profutbal.sk/clanok/238406-slovaci-neudrzali-vedenie-chorvati-postupili-na-euro"/>
        <a href="https://profutbal.sk/clanok/238410-priamy-postup-ked-sme-potrebovali-pomoc-inych-nevyslo-to-varuje-skriniar"/>
      </related>
      <p><i>"Videl som, že Marek Hamšík bol chrbtom k chorvátskej bránke a snažil sa vytvárať priestor. Posunul mi loptu, potom sme sa snažili o rýchlu narážačku a dribling a videl som, že Boženík nabieha na bližšiu žrď," </i>opísal gólový moment po stretnutí pre RTVS <b>Lobotka, </b>ktorému mladučký útočník vďačil za ďalší gól s dvojkrížom na hrudi. <i>"Stano viedol loptu cez stred ihriska, spolu sme si ju narazili. Potom si ju zobral ku kraju, ale vedel som, že kde ju asi približne bude dávať. Adresoval mi výborný center, išiel som do šmýkačky. Nejako sme ju trafili a skončila v sieti. Určite by som to ale vymenil za tri body," </i>vysvetlil svoj uhol pohľadu na presnú trefu<b> Boženík</b>, ktorý sa okamžite po góle rozbehol k sektoru slovenských fanúšikov.</p>
      <p>Hoci mohla byť polemika o tom, či sa lopty naozaj dotkol ako posledný pred obrancom Chorvátska, napokon na tom nezáležalo. Zverenci Pavla Hapala po polčase vyhrávali 1:0 a mali namierené k malej senzácii. Ani vedúci presný zásah ale nezabránil prehre 1:3 a malej spomienke na nevydarený zápas z Trnavy, ktorý bol v druhom polčase v Rijeke vzhľadom na nemohúcnosť hostí akýmsi zrkadlom prehry 0:4. Po ďalšom nevydarenom zápase proti "vatreni", ktorý nám skomplikoval ambície na postup na ME 2020, nemohol byť zakončovateľ MŠK Žilina šťastný.</p>
      <figure>
        <img src="https://profutbal.sk/static/article/2019/11/5dd078a8e06a0/content/5dd08e1e978f2.jpg"/>
        <figcaption>Radosť Boženíka z gólu trvala iba do polčasu. (foto: tasr)</figcaption>
      </figure>
      <p><i>"Som veľmi smutný, nezaslúžili sme si prehrať. V prvom polčase to bolo dobré, ale neustáli sme prvých 10–15 minút druhého polčasu. Dostali sme dva góly a potom sa už hrá proti kvalitnému tímu ako Chorvátsko veľmi zle," </i>sklonil hlavu <b>"Božo"</b> narážajúc aj na fakt, že od 66. minúty museli Slováci po vylúčení Róberta Maka dohrávať duel v desiatich. Minimálne z prvého dejstva si ale odnesú predovšetkým pozitíva. <i>"Treba sa znova postaviť na nohy, zobrať si zo zápasu to dobré a nachystať sa na Azerbajdžan. Musíme získať tri body a ja verím, že nám bude dopriate za výkony, ktoré sme doteraz predviedli. Treba veriť do konca,"</i> nádejá sa progresívny útočník.</p>
      <p>S jeho slovami sa stotožnil aj záložník Lobotka, ktorý režíroval jedinú trefu "sokolov". Netajil však nesmierne zmiešané pocity. <i>"Po prvom polčase to bolo skvelé, vyhrávali sme a škoda začiatku druhého dejstva, keď nám dali, s prepáčením, hlúpe a lacné góly. Presadili sa zo štandardky, potom prišla aj červená karta a to sa už ťažko hrá proti Chorvátsku, najmä keď hrá doma. Oni majú veľkú kvalitu, výborné brejky aj kontrolu lopty,"</i> pochválil favorizovaného súpera <b>Lobotka, </b>ktorý si po stretnutí aspoň vymenil dres s Lukom Modričom.</p>
      <figure>
        <img src="https://profutbal.sk/static/article/2019/11/5dd078a8e06a0/content/5dd08e04b815e.jpg"/>
        <figcaption>Stanislav Lobotka si po zápase urobil aspoň menšiu radosť výmenou dresov s Lukom Modričom. (foto: tasr)</figcaption>
      </figure>
      <p>Pre Slovákov už existuje iba jedna priama cesta z E-skupiny na ME 2020. Na postup z druhého miesta potrebujeme trojbodový zásah proti Azerbajdžanu a v paralelne hranom zápase Maďarska s Walesom sa musí zrodiť remíza. <i>"Jediné, čo môžeme robiť, je vyhrať s Azerbajdžanom a modliť sa, že bude vo Walese remíza,"</i> uvedomuje si stredopoliar v službách španielskej Celty Vigo.</p>
      <related>
        <a href="https://profutbal.sk/clanok/238411-hapal-zo-zapasu-sa-dalo-vytazit-viac-niektore-vykony-mohli-byt-lepsie"/>
      </related>
    </article>
  </body>
</html>