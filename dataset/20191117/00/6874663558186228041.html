<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773840,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="מקס השיקה כרטיס אשראי עם צבירת נקודות בכל חברות התעופה"/>
    <meta property="og:description" content="החברה השיקה היום כרטיס אשראי בשם סקיי מקס בשיתוף עם סמארטר. החברה בעצם קונה עבור לקוחותיה את כרטיסי הטיסה ולכן לא כבולה לשום חברת טיסה. כך זה עובד: נקודה עבור רכישה ב-160 שקל, תשלום חודשי: 19.90 שקל בחודש. &quot;מחיר הטיסה הוא הסופי. ללא הפתעות&quot;"/>
  </head>
  <body>
    <article>
      <h1>מקס השיקה כרטיס אשראי עם צבירת נקודות בכל חברות התעופה</h1>
      <h2>החברה השיקה היום כרטיס אשראי בשם סקיי מקס בשיתוף עם סמארטר. החברה בעצם קונה עבור לקוחותיה את כרטיסי הטיסה ולכן לא כבולה לשום חברת טיסה. כך זה עובד: נקודה עבור רכישה ב-160 שקל, תשלום חודשי: 19.90 שקל בחודש. "מחיר הטיסה הוא הסופי. ללא הפתעות"</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">מירב קריסטל</a></address>
      <p>חברת האשראי מקס השיקה היום (א') <a href="https://www.calcalist.co.il/money/articles/0,7340,L-3773152,00.html">כרטיס אשראי שמאפשר צבירת נקודות לטיסות</a>, בשיתוף עם ויזה סוכנות הנסיעות האינטרנטית סמארטר. הוא יתחרה בעיקר בפליי קארד של אל על, בו מחזיקים 320 אלף לקוחות.</p>
      <p>מדובר בכרטיס אשראי חוץ בנקאי, שלא משוייך לחברת תעופה מסוימת ולא כולל הסדר עמלות מולן, לא כולל הקצאות מיוחדות ועל כן אין מגבלה של מקומות על הטיסות, בניגוד לנהוג אצל המתחרות. אין כרטיס דומה בארץ והוא מזכיר את כרטיס הספייר של ג'יי פי מורגן.</p>
      <figure>
        <img src="https://images1.calcalist.co.il/PicServer3/2019/03/05/890067/18_l.jpg"/>
        <figcaption>כרטיס אשראי לאומי קארד מקס</figcaption>
      </figure>
      <p>"הנקודות כוללות הכל. מחיר הטיסה שיופיע הוא הסופי בלי הפתעות", טוען מנכ"ל מקס רון פאינרו, "אם משפחה מוציאה בכרטיס 8,000 בחודש תוך 11 חודשים - אתם בלונדון ב-170-180 דולר.</p>
      <p>"הקמנו זירת אשראי ייעודית לשם כך. את הטיסות מזמינים דרכה. מדובר באתר אינטרנט, פלטפורמה שנמצאת תחת השם סקיי מקס, שם אפשר להתעדכן בנקודות ולהזמין טיסות ושדרוגים. בקרוב נציע שם גם גם מלונות".</p>
      <h3>מה כולל הכרטיס?</h3>
      <p>יחס המרה: 160 שקל שווה נקודה אחת (שקל לטיסה), למעט מוסדות (כמו חברת חשמל וכדומה): שם יחס ההמרה הוא של אחד ל-320 שקל.</p>
      <p>100 נקודות ראשונות - חינם.</p>
      <p>תוקף הנקודות ל-3 שנים.</p>
      <p>ניתן לקבל במקביל את נקודות הנוסע המתמיד בשאר החברות. כלומר ניתן לצבור נקודות על טיסת הבונוס.</p>
      <p>דמי שימוש: 19.90 שקל לחודש כ-240 שקל לשנה. לא זול, אך חצי שנה ראשונה - חינם.</p>
      <p>ביטוח נסיעות חינם aig ל-5 ימים.</p>
      <p>הטבות לטרקלינים בכל העולם כולל דן: 32 דולר כניסה.</p>
      <figure>
        <img src="https://images1.calcalist.co.il/PicServer3/2019/11/17/947932/910156801000100980734no_l.jpg"/>
        <figcaption>מקס <br/>צילום: לונלי פלאנט, יח"צ</figcaption>
      </figure>
      <h3>נקודת תורפה:</h3>
      <p> </p>
      <p>דמי שימוש חודשיים גבוהים.</p>
      <p>עמלת המרה גבוהה בקניות בחו"ל.</p>
      <p>צריך להוציא 3,200 שקל בחודש כדי להצדיק את דמי השימוש בכרטיס.</p>
      <h3>"ישראלים בוחרים לאן יטוסו לפי הדיל ולא לפי היעד"</h3>
      <p>"המוצרים שחברות האשראי מציעות מתאימים למה שהיה קיים לפני עשור", אומר פאינרו. "יש פער משמעותי בין מה שהצרכן רוצה לבין מה שמוצע לו. תוך עשור צמח מספר הטיסות המסחריות ב-50%, ל-40 מיליון בשנה. טיסות הפכו למוצר נגיש ופופולרי ביותר. מהלך השמיים הפתוחים הכניס לישראל עשרות חברות תעופה.</p>
      <p>"רק ב-2017 נכנסו לארץ 12 חברות חדשות. חופשה בחו"ל הפכה למוצר צריכה, צרכנים ישראלים חיים מחופשה לחופשה. כל ישראלי רביעי טס לחו"ל לפחות פעמיים בשנה. כל עשירי טס שלוש פעמים ויותר. שני שליש מהישראלים טוענים שהם בוחרים לאן יטוסו לפי הדיל ולא לפי היעד וכל ישראלי שני רכש את הטיסה באתרי השוואות המחירים".</p>
    </article>
  </body>
</html>