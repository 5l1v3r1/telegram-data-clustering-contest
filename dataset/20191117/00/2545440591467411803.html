<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/afganistanda-oylar-yeniden-sayiliyor/1647861"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Afganistan'da oylar yeniden sayılıyor"/>
    <meta property="og:description" content="Afganistan'da 28 Eylül'de yapılan cumhurbaşkanı seçiminin sonuçlarının açıklanmasının ikinci kez ertelenmesinin ardından oylar yeniden sayılmaya başlandı."/>
  </head>
  <body>
    <article>
      <h1>Afganistan'da oylar yeniden sayılıyor</h1>
      <h2>Afganistan'da 28 Eylül'de yapılan cumhurbaşkanı seçiminin sonuçlarının açıklanmasının ikinci kez ertelenmesinin ardından oylar yeniden sayılmaya başlandı.</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">Sayed Khodaberdi Sadat  </a></address>
      <h4>Afganistan</h4>
      <p>Afganistan'da 28 Eylül'de yapılan cumhurbaşkanı seçiminin sonuçlarının açıklanmasının ikinci kez ertelenmesinin ardından oylar yeniden sayılmaya başlandı.</p>
      <p>Afganistan Bağımsız Seçim Komisyonu Sözcüsü Zabih Sadat, gazetecilere yaptığı açıklamada, adayların temsilcileriyle görüşerek, 3 gün önce durdurulan oy sayım işlemine tekrar başlandığını söyledi.</p>
      <p>Ülke genelinde 6 vilayette yeniden oy sayımının tamamlandığını ifade eden Sadat, 28 vilayette sayımın devam ettiğini belirtti.</p>
      <p>Sadat, oy sayımını zamanında bitirerek, seçilen yeni cumhurbaşkanını açıklamayı hedeflediklerini kaydetti.</p>
      <p>Seçim sonuçlarının 19 Ekim'de açıklanacağı duyurulmuş, ardından bu tarih 14 Kasım olarak belirlenmişti.</p>
      <h3>Adaylardan bazıları karşı çıkıyor</h3>
      <p>Öte yandan oyların yeniden sayılmasına karşı çıkan Afganistan İcra Kurulu Başkanı ve cumhurbaşkanı adayı Abdullah Abdullah'ın taraftarları, ülkenin Tahar, Belh, Samangan, Sar-i Pul, Cüzcan ve Faryab vilayetlerinde seçim komisyonu başkanlıkları önünde protesto gösterilerine başladı.</p>
      <p>Abdullah'ın yanı sıra cumhurbaşkanı adaylarından Gülbeddin Hikmetyar ve Rahmatullah Nabil de oyların yeniden sayılmasına karşı olduklarını açıkladı.</p>
      <h3>Taliban'ın devrilmesinin ardından 4'üncü seçim</h3>
      <p>Taliban'ın 2001'de devrilmesinin ardından 4'üncü kez cumhurbaşkanı seçimi yapılan ülkede, Taliban'ın tehditlerine karşı olağanüstü güvenlik önlemleri alınmıştı.</p>
      <p>14 cumhurbaşkanı adayının yarıştığı seçimde, 9 milyon 600 bin seçmenden 2 milyon 695 bini oy kullanmıştı.</p>
      <p>Ülkede, 2014'te gerçekleştirilen cumhurbaşkanlığı seçimlerine katılım yüzde 50'nin üzerindeydi.</p>
      <related>
        <a href="https://www.aa.com.tr/tr/dunya/tika-afganistandaki-turk-mezarligini-yeniledi/1647956"/>
        <a href="https://www.aa.com.tr/tr/dunya/afganistanda-oylar-yeniden-sayiliyor/1647861"/>
        <a href="https://www.aa.com.tr/tr/dunya/afganistanda-615-deas-uyesi-teslim-oldu/1647339"/>
        <a href="https://www.aa.com.tr/tr/dunya/afganistanda-taliban-saldirisi-2-olu/1645004"/>
        <a href="https://www.aa.com.tr/tr/dunya/kabilde-bomba-yuklu-aracla-saldiri-12-olu/1643476"/>
        <a href="https://www.aa.com.tr/tr/dunya/abdnin-afganistanda-duzenledigi-hava-saldirisinda-7-sivil-oldu/1643102"/>
      </related>
    </article>
  </body>
</html>