<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698652/%D8%AA%D9%88%D8%B5%DB%8C%D9%87-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D8%A8%D9%87-%D9%85%D8%B1%D8%AF%D9%85-%D8%AF%D8%B1%D8%A8%D8%A7%D8%B1%D9%87-%DB%8C%D8%AE%E2%80%8C%D8%B2%D8%AF%DA%AF%DB%8C-%DA%A9%D9%86%D8%AA%D9%88%D8%B1%D9%87%D8%A7%DB%8C-%D8%A2%D8%A8"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="توصیه وزارت نیرو به مردم درباره یخ‌زدگی کنتورهای آب"/>
    <meta property="og:description" content="با توجه به افت ناگهانی دمای هوا و موج سرما در نقاط مختلف استان تهران، ضروری است مشترکان برای جلوگیری از یخ‌زدگی کنتور و ترکیدگی انشعاب آب، اقدامات پیشگیرانه لازم را انجام دهند."/>
  </head>
  <body>
    <article>
      <h1>توصیه وزارت نیرو به مردم درباره یخ‌زدگی کنتورهای آب</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/26/1037755_805.jpg"/>
      </figure>
      <p>با توجه به افت ناگهانی دمای هوا و موج سرما در نقاط مختلف استان تهران، ضروری است مشترکان برای جلوگیری از یخ‌زدگی کنتور و ترکیدگی انشعاب آب، اقدامات پیشگیرانه لازم را انجام دهند.</p>
      <p>به‌ گزارش ایلنا به نقل از وزارت نیرو، ​با قراردادن پشم‌شیشه، گونی کنفی و پوشال در محفظه کنتور و عایق‌کردن لوله‌های سطحی می‌توان از یخ‌زدگی انشعاب و کنتور تا حدود زیادی جلوگیری کرد.</p>
      <p>شهروندان در صورت مشاهده یخ‌زدگی از حرارت دادن مستقیم و یا ریختن آب جوش روی کنتور و یا شبکه آب داخل ساختمان و یا بر افروختن آتش در مجاورت تاسیسات آبی اکیداً خودداری کنند. در صورت بروز مشکل یخ‌زدگی با سامانه اطلاع‌رسانی ۱۲۲ شرکت آب و فاضلاب استان تهران تماس بگیرند تا گروه‌های عملیاتی در سریع ترین زمان ممکن در محل حاضر شوند.</p>
      <p>گروه‌های عملیاتی آبفای استان تهران با استفاده از تجهیزات کامل مانند دستگاه یخ‌زدای انشعاب آب، آمادگی کاملی برای رسیدگی به مشکلات احتمالی دارند. دستگاه‌های یخ‌زدا با استفاده از مخزن آب، دمای آب داخل لوله را به میزان مورد نیاز افزایش می‌دهند و پس از آن با استفاده از خط اصلی، آب گرم به داخل کنتور و یا شیر انشعاب فرستاده می‌شود تا یخ موجود در لوله و کنتور بدون آسیب‌زدن به آنها آب شود.</p>
    </article>
  </body>
</html>