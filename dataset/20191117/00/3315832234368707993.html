<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/6f02fb4881f05b50/sechestru-de-circa-500-de-milioane-de-ruble-pe-bunurile-carinei-turcan-moldoveanca-acuzata-de-spionaj-in-federatia-rusa.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Sechestru de circa 500 de milioane de ruble pe bunurile Carinei Țurcan, moldoveanca acuzată de spionaj în Federația Rusă"/>
    <meta property="og:description" content="Tribunalul Districtual Lefortovsky a decis aplicarea sechestrului pe bunuri în valoare de 451 de milioane de ruble, ale moldovencei, Carina Țurcan, fosta membră a conducerii companiei „Inter RAO"/>
  </head>
  <body>
    <article>
      <h1>Sechestru de circa 500 de milioane de ruble pe bunurile Carinei Țurcan, moldoveanca acuzată de spionaj în Federația Rusă</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Jurnal.md</a></address>
      <p>
        <b><b>Tribunalul Districtual Lefortovsky</b> a decis aplicarea sechestrului pe bunuri în valoare de 451 de milioane de ruble, ale moldovencei, Carina Țurcan, <b>fosta membră a conducerii companiei „Inter RAO",</b> acuzată de spionaj în Federația Rusă, potrivit <a href="https://tass.ru/proisshestviya/7133767?utm_source=facebook.com&amp;utm_medium=social&amp;utm_campaign=smm_social_share&amp;fbclid=IwAR0_iTv-AenjrgBh3tvlzZBVshYeLCtPXugXH6dBDvLd71F-3oEtjHK5G4w">Tass.ru.</a></b>
      </p>
      <p>Anterior, instanța a pus sechestru pe trei conturi bancare ale Carinei Țurcan, unde se află peste 500 de milioane de ruble.</p>
      <p>Potrivit anchetatorilor, în aprilie 2015, Carina Ţurcan, a obţinut versiunea electronică a proiectului unui document elaborat de Ministerul rus al Energeticii privind unele aspecte ale activităţii unor companii pe plan internaţional. Potrivit acuzării, în septembrie 2015 ea a transmis acest document unui serviciu de informaţii din Republica Moldova.</p>
      <p>Carina Ţurcan, fostă angajată a companiei Inter RAO, este acuzată de încălcarea articolului 276 din codul penal, care se referă la spionaj, în sensul de trădare naţională. În conformitate cu legislaţia din Rusia, acuzaţia de spionaj se aplică numai străinilor, iar Ţurcan riscă până la 20 de ani de închisoare.</p>
      <p>Carina Ţurcan, originară din Republica Moldova, a renunţat la cetăţenia moldovenească şi deţine cetăţenie română, potrivit unei surse diplomatice. MAE de la Bucureşti a confirmat că acuzata deţine cetăţenia română.</p>
      <p>Ţurcan a fost reţinută şi arestată de agenţii FSB pe 15 iunie. Agenţii au percheziţionat biroul şi locuinţa Carinei Ţurcan, iar "angajaţii companiei (Inter RAO) vor fi interogaţi în procesul penal ca martori", mai relateză Sputnik. Arestarea ei a fost făcută publică abia pe data de 19 iunie.</p>
      <p>Potrivit anchetatorilor, Ţurcan ar fi fost recrutată în august 2004 de o agenţie de informaţii din Republica Moldova. În 2015, Ţurcan a transmis serviciilor moldovene "un document întocmit de Ministerul Energiei (de la Moscova), ce se referea la cooperarea internaţională a companiilor ruse din domeniul energiei".</p>
    </article>
  </body>
</html>