<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698771/%D8%AA%D8%B0%DA%A9%D8%B1-2-%D8%B9%D8%B6%D9%88-%D9%81%D8%B1%D8%A7%DA%A9%D8%B3%DB%8C%D9%88%D9%86-%D8%A7%D9%85%DB%8C%D8%AF-%D8%A8%D9%87-%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D8%AF%D8%B1%D8%A8%D8%A7%D8%B1%D9%87-%D9%81%D8%B1%D8%A7%D9%87%D9%85-%DA%A9%D8%B1%D8%AF%D9%86-%D8%A7%D9%85%DA%A9%D8%A7%D9%86-%D8%A7%D8%B9%D8%AA%D8%B1%D8%A7%D8%B6-%D9%85%D8%AF%D9%86%DB%8C-%D9%85%D8%B1%D8%AF%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="تذکر 2 عضو فراکسیون امید به وزیر کشور درباره فراهم کردن امکان اعتراض مدنی مردم"/>
    <meta property="og:description" content="دو نماینده مردم تهران در سخنانی، در خصوص فراهم شدن امکان اعتراض مدنی برای معترضین، به وزیر کشور تذکر دادند."/>
  </head>
  <body>
    <article>
      <h1>تذکر 2 عضو فراکسیون امید به وزیر کشور درباره فراهم کردن امکان اعتراض مدنی مردم</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/26/1037980_877.jpg"/>
      </figure>
      <p>دو نماینده مردم تهران در سخنانی، در خصوص فراهم شدن امکان اعتراض مدنی برای معترضین، به وزیر کشور تذکر دادند.</p>
      <p>به گزارش خبرنگار سیاسی ایلنا، مصطفی کواکبیان در مجلس شورای اسلامی در نطق میان دستور جلسه علنی نوبت عصر امروز مجلس تصریح کرد: مردم ایران می‌دانند که نمایندگان مجلس هیچ دخالتی در تصمیم افزایش قیمت بنزین نداشتند چند ماه قبل نیز با اکثریت آرا با افزایش قیمت بنزین مخالفت کرده بودند.</p>
      <p>وی با انتقاد نسبت به شورای هماهنگی اقتصادی سران قوا ابراز عقیده کرد: این شورا از لحاظ قانون اساسی هیچ جایگاهی ندارد. می‌گفتند این شورا موقتی است و پس از رفع تحریم‌ها تعطیل می‌شود. مگر با وجود ترامپ نامتعادل حالا حالا قرار است تحریم‌ها برداشته شود؟</p>
      <p>نماینده مردم تهران اظهار کرد: از وزیر کشور می‌پرسم آیا نیروهای مقتدر نظامی ما به اندازه کافی آموزش دیده‌اند که مردم عادی را از آشوب گر را تفکیک نمایند؟ ما هم متاسف هستیم که عده‌ای در این موضوع در برخی شهرها جان باختند ولی به راستی اگر مردم عادی بخواهند یک اعتراض مدنی معمولی نسبت به این تصمیم غیر کارشناسی داشته باشند باید به کجا بروند؟ مگر قرار نبود وزیر کشور در تهران و کلانشهرها مکان‌های را برای تجمعات و اعتراضات مشخص کند و امنیت آن را تضمین کند پس چرا لایحه به مجلس تقدیم نمی‌شود. چرا پس از تفسیرهای غیر حقوقی و بدون وجاهت قانونی دیوان عدالت اداری هیچ واکنشی نشان داده نمی‌شود؟</p>
      <p>احمد مازنی نیز در تذکر شفاهی نوبت عصر امروز مجلس، گفت: موضوع افزایش قیمت و سهمیه بندی بنزین از نظر نمایندگان مجلس تا صبح امروز مورد تایید نبود و نمایندگان مجلس نیز اکنون اقناع نشده‌اند. از آن جای که مقام معظم رهبری مبنای تاییدشان از این طرح را اعتماد به سران سه قوه دانستند بنده پس از مشورت با روسای فراکسیون‌های سیاسی مجلس به رئیس قوه مقننه لاریجانی پیشنهاد کردم که از روسای دو قوه دیگر دعوت کنند تا با  حضور در مجلس این موضوع را مورد بررسی قرار دهند.</p>
      <p>مازنی خطاب به وزیر کشور گفت: به جای تصویب اخلال در شبکه اینترنت در «شاک» و قلع و قمع معترضان ای کاش قبل از ابلاغ اجرای طرح با مردم و نمایندگان مردم مشورت می‌کردید. اکنون هم دیر نشده، شورای امنیت کشور اعتراض مدنی مردم را به رسمیت بشناسد و امکان اعتراض مدنی را برای معترضین فراهم کند. اگر با شیوه مدنی با مردم و نمایندگان رفتار شود پاسخ مدنی دریافت می‌شود. اگر با بی اعتمادی به نمایندگان و تحقیر خانه ملت برخورد شود نتیجه همان است که ضد انقلاب سو استفاده کند.</p>
    </article>
  </body>
</html>