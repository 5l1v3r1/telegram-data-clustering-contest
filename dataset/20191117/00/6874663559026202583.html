<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773889,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="המירוץ להרכבת הממשלה: מקווים לאחדות, מתכוננים למיעוט"/>
    <meta property="og:description" content="לקראת פקיעת המנדט של כחול לבן להרכבת ממשלה, כל האפשרויות על השולחן: גנץ פועל לממשלת מיעוט ונתניהו דוהר לבחירות, כשהיעד של שניהם הוא בלפור. ליברמן רוקד על כל החתונות בניסיון להימלט מהקלפי"/>
  </head>
  <body>
    <article>
      <h1>המירוץ להרכבת הממשלה: מקווים לאחדות, מתכוננים למיעוט</h1>
      <h2>לקראת פקיעת המנדט של כחול לבן להרכבת ממשלה, כל האפשרויות על השולחן: גנץ פועל לממשלת מיעוט ונתניהו דוהר לבחירות, כשהיעד של שניהם הוא בלפור. ליברמן רוקד על כל החתונות בניסיון להימלט מהקלפי</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">צבי זרחיה</a></address>
      <p>זירת המגעים הקואליציוניים שנדמתה רדומה עד משותקת בקצת יותר משלושה שבועות שחלפו מאז קיבל יו"ר כחול לבן בני גנץ את המנדט להרכבת הממשלה, רוחשת וגועשת - כצפוי, או שלא - בימים שלפני פקיעת תוקפו.</p>
      <p>היום נועדו במשך כל היום צוותי משא־ומתן של כחול לבן וישראל ביתנו, בעקבות פגישת גנץ עם יו"ר ישראל ביתנו אביגדור ליברמן ביום חמישי, כשהצדדים מדווחים על התקדמות, עד כדי ניסיון לנסח הסכמים לאחר שהושגו הסכמות בנושאי דת ומדינה, שמקפלים בתוכם את ההשקפה המשותפת לישראל וביתנו ויש עתיד: חוק הגיוס בנוסח האחרון שאושר בקריאה ראשונה בכנסת, ביטול חוק המרכולים, ותחבורה ציבורית בשבת ברשויות שיסכימו לכך. עוד סוכם על העלאת פנסיית המינימום לפנסיונרים ל־70% משכר המינימום ועל הימנעות מפגיעה בהעלאת קצבאות הנכים.</p>
      <p>במקביל נועדו צוותי משא ומתן של כחול לבן עם צוותים של העבודה־גשר לאחר שיו"ר הרשימה עמיר פרץ הודיע כי הושגו הסכמות להעלאה משמעותית של שכר המינימום, הפסקת ההעסקה הקבלנית בשירות הציבורי (בדגש על מורי קבלן) חינוך חינם מגיל אפס, מתווה להקמת דיור ציבורי ועוד.</p>
      <p>במקביל, ברשימה המשותפת דורשים בתמורה לתמיכה מבחוץ בממשלה בראשות גנץ את ראשות ועדת הכספים ו/או את ועדת הפנים, את ביטול "חוק קמיניץ" שהחמיר את האכיפה נגד בנייה בלתי חוקית במגזר הערבי, ותוספת תקציבים.</p>
      <figure>
        <img src="https://images1.calcalist.co.il/PicServer3/2019/09/23/937304/Annotation_2019-09_l.jpg"/>
        <figcaption>פגישה על הקמת ממשלה עם בנימין נתניהו, הנשיא ראובן ריבלין ובני גנץ בבית הנשיא <br/>צילום: קונטקט</figcaption>
      </figure>
      <p>בעוד צוות המשא ומתן של ישראל ביתנו מתקדם מול כחול לבן, נועד ליברמן עם ראש הממשלה בנימין נתניהו. בתום הפגישה הם הוציאו הודעה משותפת שלפיה השיחה היתה טובה ועניינית והתמקדה בדרכים להקמת ממשלת אחדות וכי השניים קבעו להיפגש שוב. ליברמן רוקד על שתי חתונות ועל־פי הערכות הוא מנסה ללחוץ על שני הצדדים, גם לטובתו שלו.</p>
      <p>בשעות הערב התרחשו שני אירועים במקביל: הנהגת כחול לבן (גנץ, גבי אשכנזי, משה יעלון ויאיר לפיד) נפגשה כדי לדון בשאלת ממשלת המיעוט - כן או לא, בעוד שראש הממשלה נתניהו <a href="https://www.calcalist.co.il/local/articles/0,7340,L-3773890,00.html">הופיע בעצרת </a>שנועדה להתריע פעם נוספת על מה שיתחולל בישראל אם תקום ממשלה בתמיכת חברי כנסת ערבים.</p>
      <p>מחר צפויה ישיבה משותפת ראשונה של כל חברי מפלגות גוש הימין, לראשונה מאז היווסדו. הדדליין של גנץ, הוא יום רביעי בחצות - בעוד יומיים וחצי. עד אז עליו להכריז כי השיג הסכמים להקמת ממשלה.</p>
      <h3>ממשלת מיעוט לטווח קצר</h3>
      <p>גם בשלב זה – כשמצד אחד הכל פתוח ומן העבר השני כל האפשרויות נראות כמעט בלתי אפשריות – ניתן לראות בבירור מה משאת נפשו של כל אחד מהשחקנים בדרמה הפוליטית. בכחול לבן מבקשים להשיג לפחות אחת משתי מטרות. הראשונה: הפיכתו של גנץ לראש ממשלה - גם אם לזמן קצר ומוגבל. בבחירות הבאות שייערכו בקרוב - הספירה לאחור לקראת מותה של ממשלת המיעוט תחל מיד עם כינונה - זו תהיה נקודת המוצא שלו בהתמודדות, בעוד נתניהו מצוי בעמדת נחיתות.</p>
      <figure>
        <img src="https://images1.calcalist.co.il/PicServer3/2019/05/30/909813/10_l.jpg"/>
        <figcaption>אביגדור ליברמן <br/>צילום: צילום מסך</figcaption>
      </figure>
      <p>המטרה השנייה של כחול לבן: גם אם יוזמת ממשלת המיעוט תקרוס (וממשלת אחדות לא תקום תחתיה) יוכלו גנץ וליברמן לנפנף בהסכמים החתומים ולהציע לליכוד להצטרף בלי נתניהו. אם יסרבו יואשמו בהובלה למערכת בחירות שלישית.</p>
      <p>וישנה גם אפשרות קלושה שממשלת מיעוט תקום לבסוף, אם נכונה ההערכה הרווחת במערכת שלפיה ליברמן אינו מעוניין כלל בעוד מערכת בחירות, מחשש להתרסקות אלקטורלית.</p>
      <p>ליברמן יצטרך למחול אז על תמיכת חברי הכנסת הערבים (ואולי להסכים לחבירה למחנה הדמוקרטי). קשה לדמיין אותו בולע את כל הצפרדעים הללו. לכן הוא נאבק על האחדות. אבל גם חבירה לגוש הימין, שיחד עם ליברמן יתייצב על 63 מנדטים, תמנע בחירות והרי לכם האינטרס שיכול להיות לליברמן לעשות סלטה פוליטית של הרגע האחרון.</p>
      <h3>ראשות ממשלה בכל מחיר</h3>
      <p>בראש מעייניהם של ראשי כחול לבן ניצבת הוצאתו של נתניהו מבלפור. נתניהו חותר בכל הכוח להישאר שם כמה שיותר, ואם המענה לכך לא יבוא ממהפך של הרגע האחרון אצל ליברמן, הוא יבוא ממערכת בחירות נוספת. קמפיין הגעוואלד שבו פצח נתניהו נגד ממשלת מיעוט בתמיכת הרשימה המשותפת, נועד לשרת בדיוק את המטרה הזו ועל הדרך מתחבר גם למערכה הציבורית שמנהל נתניהו נגד כוונת היועץ המשפטי לממשלה אביחי מנדלבליט להגיש נגדו כתבי אישום. בימים שנותרו עד החלטת היועץ ותום המנדט של גנץ פועל נתניהו לסכל הקמת ממשלת מיעוט, ובהנחה שלא תוקם ממשלת אחדות, הדרך לבחירות מועד ג' נסללת מעצמה.</p>
      <p>הקדמת הבחירות משרתת את נתניהו פוליטית ומשפטית: במקום לספור את הימים עד צאתו לנבצרות (מתווה הנשיא) הוא יספור את הימים ליוני 2020 – מועד הרכבת הממשלה בתרחיש של בחירות חוזרות. הקדמת הבחירות תדחה את ההליכים המשפטיים, גם כן ליוני 2020. ללא מתווה הנשיא שבמסגרתו היה יוצא נתניהו לנבצרות הוא יבקש מהכנסת להעניק לו חסינות מפני הגשת כתב אישום - ועדת כנסת שאמורה לדון בסוגיית החסינות לא תוקם לפני יוני 2020.</p>
    </article>
  </body>
</html>