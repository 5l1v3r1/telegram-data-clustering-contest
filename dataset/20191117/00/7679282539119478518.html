<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-jharkhand-police-of-three-states-will-take-front-from-naxalites-in-9-districts-2853647.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T00:29:17+00:00"/>
    <meta property="og:title" content="रणनीति : तीन राज्यों की पुलिस 9 जिलों में नक्सलियों से लेगी मोर्चा"/>
    <meta property="og:description" content="कोल्हान ही नहीं बल्कि उससे सटे पश्चिम बंगाल ओडिशा के साथ रांची, सिमडेगा में सक्रिय सीपीआई माओवादियों के खिलाफ बड़ा अभियान चलाया जाएगा। संयुक्त अभियान में साथ नौ जिलों की पुलिस  नक्सल ऑपेरशन को..."/>
  </head>
  <body>
    <article>
      <h1>रणनीति : तीन राज्यों की पुलिस 9 जिलों में नक्सलियों से लेगी मोर्चा</h1>
      <address><time datetime="2019-11-17T00:29:17+00:00">17 Nov 2019, 00:29</time> by <a rel="author">संवाददाता, जमशेदपुर।</a></address>
      <p>कोल्हान ही नहीं बल्कि उससे सटे पश्चिम बंगाल ओडिशा के साथ रांची, सिमडेगा में सक्रिय सीपीआई माओवादियों के खिलाफ बड़ा अभियान चलाया जाएगा। संयुक्त अभियान में साथ नौ जिलों की पुलिस  नक्सल ऑपेरशन को अंजाम देगी। शनिवार को यह निर्णय यहां एसएसपी कार्यालय सभागार में तीन राज्यों के वरीय पुलिस अफसरों की बैठक में लिया गया। </p>
      <p><b>यहां चलेगा अभियान</b>- पूर्वी, पश्चिमी सिंहभूम, सरायकेला-खरसवां, राउरकेला, सुन्दरगढ, रांची, सिमडेगा, पश्चिम मेदनापुर, पुरुलिया। </p>
      <p>अधिकारियों की बैठक में तीन करोड़ के तीन पोलित ब्यूरो सदस्य प्रशांत बोस उर्फ किशन दा, पति राम मांझी उर्फ अनल और असीम मंडल उर्फ आकाश के दस्तों पर शिकंजा कसने की रणनीति तैयार हुई। बैठक में रांची के  डीआईजी अमोल वी होमकर ,कोल्हान डीआईजी कुलदीप द्विवेदी व अन्य मौजूद थे।</p>
      <p><b>जंगल के रास्ते होंगी सील</b><br/>बैठक में तय किया गया कि ऑपरेशन से पहले पश्चिम बंगाल से ओडिशा, सरायकेला खरसवां जिले से तमाड़, पश्चिम सिंहभूम से सिमडेगा तक के हर जंगल वाले रास्तों को सील किया जाएगा। 400 किलोमीटर के दायरे में 16 चेक नाका लगाकर ऑपरेशन चलेगा।</p>
      <p>डीआईजी होमकर ने बैठक में चाईबासा और रांची रेंज में चुनाव शांतिपूर्ण तरीके से संपन्न कराने के लिए सभी को आवश्यक निर्देश दिया गया। इसके लिए अतिरिक्त बल तैनात किये गये है। बैठक में सिमडेगा, खूंटी रांची, पश्चिमी सिंहभूम, सरायकेला के एसपी व पूर्वी सिंहभूम के एसएसपी मौजूद रहे।</p>
      <p>होमकर ने बताया कि अंतरराज्यीय अपराधियों, वारंटियों के साथ नक्सल के विरुद्ध अभियान चलाने के संबंध में भी विस्तार से चर्चा हुई। उन्होंने कहा कि शांतिपूर्ण ढंग से चुनाव संपन्न हो सकें, इसे लेकर विशेष तैयारियां की गई हैं। नक्सल प्रभावित क्षेत्र में विशेष अभियान चलाया जा रहा है। इसके लिए अतिरिक्त पुलिस बल की तैनाती की गई है। </p>
      <p>वहीं, कोल्हान डीआईजी कुलदीप द्विवेदी ने बताया कि झारखंड के सीमावर्ती राज्य के जिलों के एसपी के साथ बैठक कर विधानसभा चुनाव कैसे भयमुक्त और शांतिपूर्ण ढंग से चुनाव हो इस पर चर्चा की गई है। इस बैठक में दो महत्वपूर्ण मुद्दों पर रणनीति तैयार की गई। नक्सलियों पर नकेल कसने और सीमावर्ती क्षेत्र का फायदा उठाकर चुनाव में खलल पैदा करने वालों को चिह्नित कर दोनों जिलों की पुलिस संयुक्त रूप से कार्रवाई करेगी। </p>
    </article>
  </body>
</html>