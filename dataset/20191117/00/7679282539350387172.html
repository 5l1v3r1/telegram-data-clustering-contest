<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-virat-kohli-praise-team-india-pace-attack-after-win-against-bangladesh-indore-test-2853642.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T00:20:11+00:00"/>
    <meta property="og:title" content="INDvsBAN: जीत से गदगद विराट कोहली ने तेज गेंदबाजों की शान में पढ़े कसीदे"/>
    <meta property="og:description" content="भारतीय क्रिकेट टीम के कप्तान विराट कोहली ने शनिवार को कहा है कि उनके गेंदबाजों में वो काबिलियत है कि वह किसी भी विकेट को अच्छा साबित कर सकते हैं। भारत ने यहां होल्कर क्रिकेट स्टेडियम में खेले गए पहले..."/>
  </head>
  <body>
    <article>
      <h1>INDvsBAN: जीत से गदगद विराट कोहली ने तेज गेंदबाजों की शान में पढ़े कसीदे</h1>
      <address><time datetime="2019-11-17T00:20:11+00:00">17 Nov 2019, 00:20</time> by <a rel="author">लाइव हिंदुस्तान टीम,इंदौर</a></address>
      <p>भारतीय क्रिकेट टीम के कप्तान विराट कोहली ने शनिवार को कहा है कि उनके गेंदबाजों में वो काबिलियत है कि वह किसी भी विकेट को अच्छा साबित कर सकते हैं। भारत ने यहां होल्कर क्रिकेट स्टेडियम में खेले गए पहले टेस्ट मैच में बांग्लादेश को पारी और 130 रनों से हरा दिया। </p>
      <p>भारतीय गेंदबाजों ने दोनों पारियों में बांग्लादेशी बल्लेबाजों के नाक में दम कर रखा था। मैच के बाद पुरस्कार वितरण समारोह में कोहली ने कहा, “मुझे नहीं पता कि क्या कहना है। पूरी टीम ने एकतरफा प्रदर्शन किया। टीम बेशक शानदार खेल रही है। मैं वो नहीं कह सकता, जो लोग टीवी पर नहीं देख रहे हैं।” मोहम्मद शमी, ईशांत शर्मा और उमेश यादव के तेज गेंदबाजी आक्रमण ने बांग्लादेश के बल्लेबाजों को ज्यादा टिकने नहीं दिया।</p>
      <p>
        <b>
          <a href="https://www.livehindustan.com/cricket/story-india-vs-bangladesh-bowling-coach-bharat-arun-praise-umesh-yadav-ishant-sharma-mohammed-shami-2853383.html">गेंदबाजी कोच भरत अरुण ने की उमेश, इशांत और शमी के प्रदर्शन की तारीफ</a>
        </b>
      </p>
      <p>कोहली ने इन तीनों के बारे में कहा, “यह खिलाड़ी अपने खेल के शीर्ष पर हैं। जब यह लोग गेंदबाजी करते हैं तो ऐसा लगता है कि पिच अच्छी है। जसप्रीत टीम में नहीं है, लेकिन यह किसी भी कप्तान के लिए बेहतरीन संयोजन है। किसी भी टीम में इस तरह का मजबूत गेंदबाजी आक्रमण होना शानदार है।”</p>
      <p>भारत की इस जीत में सलामी बल्लेबाज मयंक अग्रवाल का भी अहम योगदान रहा है जिन्होंने इस मैच में 243 रनों की पारी खेली। कोहली ने मयंक की तारीफ करते हुए कहा, “मानसिकता साफ है, जब आप एक युवा खिलाड़ी को बल्लेबाजी के लिए आते हुए देखते हो, टेस्ट में मुझे पता है कि इस तरह की बड़ी पारियां खेलने में कितना समय लगता है। एक सीनियर बल्लेबाज के तौर पर यह जरूरी है कि आप उन्हें खेलने दें। मैं चाहता हूं कि यह लोग वो गलतियां नहीं करें जो मैंने की थी।”</p>
    </article>
  </body>
</html>