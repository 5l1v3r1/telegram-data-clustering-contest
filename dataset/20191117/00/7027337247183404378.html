<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698696/%D8%B9%D9%84%DB%8C%D8%B1%D8%B6%D8%A7-%D8%A8%DB%8C%D8%B1%D8%A7%D9%86%D9%88%D9%86%D8%AF-%D8%AF%D8%B1-%DA%AF%DB%8C%D9%85%D8%A7%D8%B1%D8%B4-%D9%BE%D8%B1%D8%AA%D8%BA%D8%A7%D9%84-%D8%A7%D8%B2-%D8%B4%D8%A7%DB%8C%D8%B9%D9%87-%D8%AA%D8%A7-%D9%88%D8%A7%D9%82%D8%B9%DB%8C%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="علیرضا بیرانوند در گیمارش پرتغال؛ از شایعه تا واقعیت"/>
    <meta property="og:description" content="علیرضا بیرانوند در حال حاضر با توجه به قراردادی که با باشگاه پرسپولیس دارد، در صورت جدایی باید مبلغ 700هزار دلار به پرسپولیس بدهد. این در حالیست که این دروازه‌بان امیدوار است در صورتی که مقدمات این انتقال به مراحل نهایی برسد، در توافق با پرسپولیس موضوع بند جدایی را نیز با تغییراتی مواجه کند."/>
  </head>
  <body>
    <article>
      <h1>علیرضا بیرانوند در گیمارش پرتغال؛ از شایعه تا واقعیت</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <p>
        <b>علیرضا بیرانوند در حال حاضر با توجه به قراردادی که با باشگاه پرسپولیس دارد، در صورت جدایی باید مبلغ 700هزار دلار به پرسپولیس بدهد. این در حالیست که این دروازه‌بان امیدوار است در صورتی که مقدمات این انتقال به مراحل نهایی برسد، در توافق با پرسپولیس موضوع بند جدایی را نیز با تغییراتی مواجه کند.</b>
      </p>
      <figure>
        <img src="https://cdn.asriran.com/files/fa/news/1398/8/26/1037869_425.jpg"/>
      </figure>
      <p>دروازه‌بان ملی‌پوش ایران بار دیگر در صدر شایعات انتقال زمستانی به اروپا قرار دارد و اینبار مقصد او گیمارش پرتغال عنوان شده است.</p>
      <p>به گزارش "ورزش سه"، بعد از تغییر چهارمین مدیرعامل در پرسپولیس بار دیگر شایعه ترانسفر علیرضا بیرانوند به فوتبال اروپا داغ شده است. علیرضا بیرانوند که در لیگ شانزدهم به عضویت پرسپولیس در آمده، طی این مدت در دوران مدیریت علی اکبر طاهری، حمید رضا گرشاسبی، ایرج عرب و اکنون محمد حسن انصاریفرد او همواره در تیتر اخبار مربوط به جدایی از این تیم قرار داشته و البته هر بار نیز تصمیم به تمدید قرارداد خود گرفته است.</p>
      <p>علیرضا بیرانوند که بعد از جام جهانی و درخشش در این رقابت‌ها بیش از هر زمان دیگری زمزمه جدایی و لژیونر شدنش داغ شده بود، در ابتدای فصل جاری نیز شرایط مناسبی برای جدایی از این تیم به دست آورده بود. از بنفیکا و بعد از آن ریوآوه به عنوان مقصد احتمالی او نام برده می شد که در نهایت ریوآوه تصمیم به در اختیار گرفتن مهدی طارمی به پیشنهاد کارلوس کی‌روش گرفت و از این انتقال نیز سود برده است.</p>
      <p>با این حال طی روزهای اخیر بار دیگر شایعه نزدیک به واقعیت از پیشنهاد دیگری برای علیرضا بیرانوند شدت گرفته است. از گیمارش به عنوان مقصد احتمالی این دروازه‌بان یاد می‌شود و این در حالیست که در حال حاضر این تیم رده پنجمی در لیگ پرتغال چهار دروازه‌بان در لیست خود دارد.</p>
      <p>داگلاس ژسوس (برزیلی – 36 سال)، میگوئل اولیویرا (پرتغالی – 25سال)، جاناتان لویز (برزیلی – 28ساله) و ژائو میگوئل (پرتغالی – 24 ساله) دروازه‌بانانی هستند که در این فصل در لیست این تیم حاضر هستند. <br/><br/>با این حال نکته جالب توجه اینجاست که ریکاردو ویه‌را به عنوان سرمربی این تیم طی 11 بازی اخیر این فصل شش بار از داگلاس ژسوس و پنج بازی نیز از ژائو میگوئل سود برده است.</p>
      <p>شاید دلیل درخواست کنونی اطرافیان باشگاه گیمارش برای جذب دروازه‌بان ملی‌پوش ایرانی به شرایطی باشد که گلر دوم و جوان این تیم نتوانسته در زمان اعتماد کادرفنی از آن سود ببرد؛ ژائو میگوئل 24 ساله طی پنج بازی که فرصت حضور در ترکیب را به دست آورده بود، 8 گل دریافت کرد و از سوی دیگر داگلاس ژسوس نیز که در فصل گذشته گلر شماره یک و ثابت این تیم محسوب می‌شد اکنون در 36 سالگی به روزهای پایانی دوران بازیگری خود رسیده است.</p>
      <p>از شایعه تا واقعیت</p>
      <p>فعالان نقل و انتقالاتی در فوتبال پرتغال از نقش ویژه استعدادیابان و دلالان برای انتخاب بازیکن در لیگ این کشور خبر می‌دهند. باشگاه‌ها با اعتماد ویژه‌ای که به موسساتی که با آنها همکاری دارند، نسبت به جذب بازیکن اقدام می‌کنند. همانطور که در ابتدای فصل نیز براگا برای جذب علیرضا بیرانوند تمام امور را به فردی به نام ساموئل سپرده بودند تا شرایط این انتقال را فراهم سازد. هر چند در آن مقطع و در شرایطی که تمام مراحل انتقال به خوبی پیش می‌رفت در نهایت موسسه مربوطه با توجه به اختلاف بر سر حق سهم این انتقال، کار را نیمه کاره رها کرد.<br/><br/>اکنون نیز گفته می‌شود باشگاه گیمارش از طریق همین واسطه‌های نقل و انتقالاتی به دنبال این خواهد بود که مقدمات حضور علیرضا بیرانوند در پرتغال را فراهم سازد. علیرضا بیرانوند که بی صبرانه امیدوار است در 27 سالگی شرایط انتقال و لژیونر شدنش را فراهم کند، با توجه به بندهای قراردادش امیدوار است که باشگاه گیمارش نسبت به تعهداتی که می‌تواند بلیت حضور در پرتغال را برایش فراهم سازد، عمل کند.</p>
      <p>علیرضا بیرانوند در حال حاضر با توجه به قراردادی که با باشگاه پرسپولیس دارد، در صورت جدایی باید مبلغ 700هزار دلار به پرسپولیس بدهد. این در حالیست که این دروازه‌بان امیدوار است در صورتی که مقدمات این انتقال به مراحل نهایی برسد، در توافق با پرسپولیس موضوع بند جدایی را نیز با تغییراتی مواجه کند. اینکه او مطالباتی از پرسپولیس دارد که در کنار توافق برای بازگشت دوباره به پرسپولیس در پایان قرارداد اروپایی‌اش، این امیدواری را برای او ایجاد می‌کند که بتواند جدایی بدون دردسری شکل دهد.</p>
      <p>با این حال همه این ماجرا در صورتی نهایی خواهد شد که گیمارش به شکل واقعی پیشنهاد رسمی خود را به پرسپولیس ارائه دهد. موضوعی که مدیران پرسپولیس در حال حاضر نسبت به آن اظهار بی اطلاعی می‌کنند و محمدحسن انصاریفرد نیز در واکنش به این انتقال مدعی شده که تاکنون هیچ پیشنهاد رسمی به باشگاه ایمیل و ارسال نشده است.</p>
      <p>علیرضا بیرانوند به عنوان یک بازیکن ملی‌پوش و ثابت در ترکیب تیم ملی، مطمئنا در صورتی که تیمی اروپایی را خواهان خود ببیند، مبلغ مربوط به 700هزار دلار حق فسخ قرارداد با پرسپولیس و همچنین نهایتا 600 هزار دلار قرارداد بازیکن، نمی‌تواند مبلغی محسوب شود که مانع از عقد این قرارداد شود. با این حال باید دید پیشنهاد گیمارش به شکل رسمی از سوی باشگاه بوده یا همچنان بنگاه‌های نقل و انتقالات و واسطه‌ها به دنبال این هستند که این انتقال را نهایی کنند.</p>
      <p>در حال حاضر در فوتبال پرتغال مهدی طارمی در ریو آوه، امیر عابدزاده در ماریتیمو، مهرداد محمدی در آوس پرتغال حضور دارند و در صورتی که علیرضا بیرانوند نیز بتواند شرایط حضور در لیگ این کشور را فراهم سازد، جمع ایرانیان در این کشور به چهار نفر خواهد رسید.</p>
    </article>
  </body>
</html>