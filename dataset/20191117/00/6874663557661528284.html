<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773838,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="אחרי שתי החטאות, שטייניץ מציב יעד חדש לייצור חשמל מאנרגיות מתחדשות"/>
    <meta property="og:description" content="היעד - תקרת ייצור של 30% בתוך 10 שנים. היעד הקודם היה ייצור של 17% מאנרגיות מתחדשות עד 2030 ולפני כן היעד היה 10% עד 2020. בינתיים, ייצור החשמל מאנרגיות מתחדשות מגיע כיום לכ-5% בלבד"/>
  </head>
  <body>
    <article>
      <h1>אחרי שתי החטאות, שטייניץ מציב יעד חדש לייצור חשמל מאנרגיות מתחדשות</h1>
      <h2>היעד - תקרת ייצור של 30% בתוך 10 שנים. היעד הקודם היה ייצור של 17% מאנרגיות מתחדשות עד 2030 ולפני כן היעד היה 10% עד 2020. בינתיים, ייצור החשמל מאנרגיות מתחדשות מגיע כיום לכ-5% בלבד</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">ליאור גוטמן</a></address>
      <p>שר האנרגיה יובל שטייניץ יציג הבוקר (א') יעד חדש לייצור חשמל מאנרגיות מתחדשות, עם תקרת ייצור של 30% בתוך 10 שנים. היעד הקודם היה ייצור של 17% מאנרגיות מתחדשות עד שנת 2030, אולם לתפיסת שטייניץ אפשר להשיג יעד חדש, שמנומק ב"ההתקדמות בתהליכים שונים במשק האנרגיה והירידה בעלויות ייצור החשמל מאנרגיות מתחדשות".</p>
      <p>במשרד האנרגיה ניסו הבוקר לשכנע, שהממשלה תעמוד ביעדים שהיא הציבה לעצמה, אולם בחינת ההודעה הרשמית מעלה שמדובר בניסיון לכופף לכאורה את המספרים.</p>
      <p>עיון בהחלטות הממשלה הקודמות מעלה שבעבר הוצב יעד שעד שנת 2014 ירשם ייצור חשמל בהיקף של לפחות 5% מכלל הייצור במשק, וב-2020 ההיקף יוכפל, כלומר יגיע ל-10%. כך למשל, בהחלטת הממשלה מינואר 2009, שכותרתה "קביעת יעד מנחה וגיבוש כלים לקידום אנרגיות מתחדשות בפרט באזור הנגב והערבה", נקבע שעל הממשלה לקבוע "יעד מנחה לייצור חשמל מאנרגיה מתחדשת בהיקף של 10% מצורכי האנרגיה בחשמל של המדינה לשנת 2020".</p>
      <figure>
        <img src="https://images1.calcalist.co.il/PicServer3/2018/02/27/798444/AMIT-270218-3705763_l.jpg"/>
        <figcaption>יובל שטייניץ, שר האנרגיה <br/>צילום: עמית שעל</figcaption>
      </figure>
      <p>שנתיים וחצי לאחר מכן הממשלה אישררה את הקביעה, בהחלטת הממשלה מיולי 2011, שכותרתה "מדיניות הממשלה בתחום הפקת אנרגיה ממקורות מתחדשים", שוב נקבע שהממשלה תקדם "יעד לייצור חשמל מאנרגיה מתחדשת בהיקף של 10% מצורכי האנרגיה בחשמל של המדינה לשנת 2020".</p>
      <p>למרות זאת, בהודעת משרד האנרגיה מהבוקר הם טוענים שהיעד שנקבע הוא לסוף 2020, כלומר הלו"ז הרשמי זז שנה קדימה ומבלי שיש לכך תימוכין בהחלטות הממשלה.</p>
      <p>
        <b>ייצור החשמל מאנרגיות מתחדשות כיום: 5% בלבד</b>
      </p>
      <p>כך או כך, המציאות בשטח עגומה ביותר: חודש וחצי לפני ששנת 2020 נכנסת רשמית, סך ייצור החשמל מאנרגיות מתחדשות מגיע לכ-5% בלבד, כלומר ישראל בכל מקרה פספסה את היעד הראשון (5% ייצור חשמל "ירוק" עד 2014), והיא בדרך לפספס את היעד השני. הסיבות לכך מגוונות וכורכות שינויי רגגולציה תכופים,</p>
      <p>העדר קרקעות להקמת שדות סולאריים ושינוי בתמהיל ההקמה ועלויות חומרי הגלם. אמנם בשנה האחרונה נעשו מאמצים רבים להדביק את הפער, ושדות סולאריים או תרמו-סולאריים חוברו לרשת למרות <a href="https://www.calcalist.co.il/local/articles/0,7340,L-3760296,00.html%20">ההשפעה השלילית של חלקם </a>על תעריף החשמל של כלל האזרחים, אבל כאמור היקף הייצור הנוכחי רחוק מאוד מהרף שהממשלה הציבה לעצמה, ולמרות המאמצים, הממשלה החטיאה כאמור את היעד הראשון והשני, כאשר הבוקר הבשורה היא שהיעד השלישי יצמח ביותר מ-75%. מה צריך לקרות כדי שישראל בכלל תתקרב ליישום של התוכניות? בעיקר שדרוג מערכת ההולכה, פרסום מהיר של מכרזים וקידום אגירת חשמל ברשת באמצעות סוללות, ובקצב מהיר ומעבר לפיילוטים שיצאו לדרך.</p>
      <p>שר האנרגיה שטייניץ: "ישראל תהפוך לחלק חשוב במגמה העולמית לייצור חשמל באנרגיות מתחדשות, ולצד תהליכים שאנו מקדמים בתחום וצפי התקדמותם גם בעשור האחרון, אני בוחן הגדלה משמעותית ביעד המתחדשות, שכמעט יכפיל את היעד הקודם שקבענו".</p>
    </article>
  </body>
</html>