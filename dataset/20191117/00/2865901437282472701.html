<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/genijalni-teodosic-sam-protiv-svih-sedam-poena-u-poslednjih-60-sekundi-i-virtusovu-perfekciju-9-9-video/342724"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Genijalni Teodosić sam protiv svih! Sedam poena u poslednjih 60 sekundi i Virtusovu perfekciju 9/9 (VIDEO)"/>
    <meta property="og:description" content="Đorđevićev tim nastavio nepobedivosti uz sjajnu partiju srpskog plejmejkera"/>
  </head>
  <body>
    <article>
      <h1>Genijalni Teodosić sam protiv svih! Sedam poena u poslednjih 60 sekundi i Virtusovu perfekciju 9/9 (VIDEO)</h1>
      <h2>Đorđevićev tim nastavio nepobedivosti uz sjajnu partiju srpskog plejmejkera</h2>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <p>Virtus iz Bolonje je nepobediv u italijanskoj ligi!</p>
      <p>Ekipa <b>Saše</b> <b>Đorđevića</b> je večeras nastavila niz nepobedivosti i stigla do devete pobede u isto toliko mečeva pošto je kao gost slavila protiv Trsta 89:85. I to posle produžetaka pošto je praktično pobedila izgubljenu utakmicu. A novu sjajnu partiju je pružio <b>Miloš</b> <b>Teodosić</b>, za kojeg su italijanski mediji odmah posle meča izvestili da igra „sam protiv svih“.</p>
      <p>Iako pri dnu tabele sa samo dve pobede, Trst je večeras pružio Virtusu jači otpor nego bilo ko u prvenstvu ove sezone. Imali su domaći košarkaši pobedu u rukama, ali Virtus se ove sezone specijalizovao za pobede u dramatičnim završnicama.</p>
      <p>Od početka je Trst nagovestio da ide na pobedu, serijom trojki bez promašaja (4/4) poveo 28:19 i naterao <b>Đorđevića</b> na tajmaut. Međutim, ni to nije pomoglo Virtusu, <b>Teodosić</b> i <b>Marković</b> su održavali goste u igri, ali su domaći rešetali i sa dva torpeda <b>Kavalijera</b> održavali prednost.  Na poluvremenu je bilo 48:35.</p>
      <p>A onda furiozna serija Virtusa na početku drugog poluvremena! Gosti su za pet minuta igre u trećoj četvrtini izjednačili na 48:48. <b>Džons</b> je uspeo da prekine seriju Voitusa i Trst je uoči poslednje četvrtine ipak imao plus pet (60:55).</p>
      <p>Trojkom <b>Teodosića</b>, Virtus je poveo 65:64 sedam minuta pre kraja. <b>Da</b> <b>Ros</b> i <b>Elmor</b> su uzvratili u domaćem timu i Trst je dva minuta pre kraja imao 71:65. <b>Gembl</b> je vezao pet poena za Virtus, ali je <b>Kavalijero</b> sa linije penala doneo Trstu 72:70 na 20 sekundi do kraja. Odgovornost je preuzeo <b>Teodosić</b> iznudio faul i sa linije penala uveo meč u produžetak.</p>
      <p>Vodio je Trst i minut pre kraja produžetka, ali je neverovatni <b>Teo</b> u poslednjih 60 sekundi pogodio dvojku posle ofanzivnog skoka, pa ludu trojku u njegovom stilu, dodao dva slobodna bacanja, vezao sedam poena za 87:83 i prelomio pitanje pobednika.</p>
      <figure>
        <iframe data-src="https://twitter.com/MarcoAMunno/status/1196151573732352000?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Srpski plejmejker je meč završio sa 24 poena i bio najefikasniji na meču. Za dva poena je šutirao 2/2, za tri 5/10, penale 5/6 i dodao pet asistencija za 31 minut na parketu. <b>Gembl</b> ga je ispratio sa 17, a <b>Hanter</b> sa 16 poena. <b>Stefan</b> <b>Marković</b> nije imao veče, upisao je samo sedam poena uz slab šut (2/5 za dva, 1/5 za tri poena) i meč završio sa negativnim indeksom -1. U domaćem timu je najefikasniji bio <b>Elmor</b> sa 20 poena.</p>
      <figure>
        <img src="https://mozzartsport.com/upload/CKEditor/13.11.2019/virtus.jpg"/>
      </figure>
      <p>(FOTO: Shutterstock)</p>
      <figure>
        <img src="https://mozzartsport.com/upload/CKEditor/13.11.2019/4.jpg"/>
      </figure>
    </article>
  </body>
</html>