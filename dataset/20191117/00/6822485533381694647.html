<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825075.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T00:02:00+00:00"/>
    <meta property="og:title" content="دیلی اکسپرس: اشتباهات ترامپ چگونه خاورمیانه را به ایران و روسیه واگذار کرد"/>
    <meta property="og:description" content="به گزارش"/>
  </head>
  <body>
    <article>
      <h1>دیلی اکسپرس: اشتباهات ترامپ چگونه خاورمیانه را به ایران و روسیه واگذار کرد</h1>
      <address>
        <time datetime="2019-11-17T00:02:00+00:00">17 Nov 2019, 00:02</time>
      </address>
      <p>یک روزنامه انگلیسی سیاست‌های دونالد ترامپ را در قبال خاورمیانه "راهبردی منفعلانه و اشتباه" خواند و نوشت ترامپ با این استراتژی که همراه با لفاظی‌های پرخاشجویانه است، ولادیمیر پوتین رئیس جمهور روسیه را به مهره اصلی خاورمیانه تبدیل کرده که در خدمت منافع ایران است. </p>
      <p>به گزارش <b>الف</b> دیلی اکسپرس در تحلیلی به قلم "چارلی بردلی" نوشت با تهاجم ترکیه  (به شمال سوریه) آمریکا از منطقه عقب نشینی کرده است، اما اوضاع اصلی منطقه زمانی خود را نشان داد که تحمل ناپذیری دونالد ترامپ نسبت به ایران آغاز شد. روابط تهران-واشنگتن ظاهرا به دنبال امضای توافق هسته ای ایران در دولت اوباما بهبود چشمگیری داشت اما این روابط گرم قرار نبود تا ابد ادامه یابد، و ورود آقای ترامپ به کاخ سفید، کاتالیزور ازسرگیری ناگهانی خصومت بین دو کشور بود. </p>
      <p>دیلی اکسپرس با اشاره به خروج ترامپ از برجام در سال 2018 و ازسرگیری تحریم های اقتصادی واشنگتن علیه جمهوری اسلامی، افزود این شرایط خشم ایران را برانگیخت و آن را به تشدید برنامه های هسته ای خود ترغیب کرد. و همانگونه که نشریه نشنال اینترست نوشته است، با روی کارآمدن حسین سلامی به عنوان فرمانده سپاه پاسداران، ایران به اقدامات آمریکا پاسخ داد. سیاست سلامی هم مشخص بود: "اگر ایران نتواند نفت خود را بفروشد، هیچ کس دیگری نمی تواند" – علامتی آشکار که حمله به کشتی های نفتی را در خلیج فارس درپی داشت. ارتباط میان سخنان و عمل سلامی 14 سپتامبر آشکار شد یعنی زمانی که دو مورد حمله به تجهیزات نفتی عربستان صادرات نفت این کشور را به نصف کاهش داد و باعث افزایش چشمگیر بهای نفت شد. البته ایران هرگونه دخالت در این حملات را تکذیب کرده است. </p>
      <p>به نوشته این روزنامه، ایران شاید ضربه ای محکم به ریاض وارد کرده باشد، اما تازمانی که محمد بن سلمان – ولیعهد عربستان- از حمایت ترامپ برخوردار بود، عربستان می توانست از حفظ برتری خود اطمینان داشته باشد.  اما وقتی که رجب طیب اردوغان رئیس جمهور ترکیه به فکر تهاجم به سوریه و ایجاد "منطقه ای امن" بدون نیروهای کرد تحت الحمایه آمریکا افتاد، ترامپ نظامیان آمریکایی را از منطقه خارج و زمینه را برای تهاجمات شدید در شمال سوریه فراهم کرد. این مساله کردها را در مقابل حملات آنکارا تنها گذاشت و آنها را به تسلیم واداشت، و در نتیجه قدرت بشار اسد رئیس جمهور سوریه مستحکم شد. برخی گزاش ها نیز حاکی است اعضای دربند داعش از منطقه گریخته اند. </p>
      <p>دیلی اکسپرس افزود با خروج نظامین آمریکایی از سوریه و انتقال آنها به عراق، آقای پوتین ترغیب شد نیروهای روسی را جایگزین آنها کند و در نتیجه متحدان کرملین – ایران، سوریه و ترکیه – در خاورمیانه در موقعیتی قوی قرار گرفته اند. اطمینان خاطر ایران آنقدر آشکار بود که سید عباس عراقچی معاون وزیر خارجه ایران گفت: "به نظر من، آمریکایی ها جرات تجاوز علیه ما را دارند، لذا ما معتقدیم در منطقه جنگی رخ نخواهد داد."</p>
      <p>دیلی اکسپرس در پایان نوشت: "سوریه یک دالان اصلی برای اعمال نفوذ ایران است. و اکنون که نیروهای آمریکایی از منطقه خارج شده اند، رئیس جمهور حسن روحانی می تواند نفوذ خود را در منطقه گسترش دهد، که این مساله خسارتی بزرگ برای عربستان است. درماندگی ترامپ در خروج نظامیان آمریکایی از خاورمیانه، ظاهرا دلیل بالقوه برای آرامش در منطقه بود، اما سیاست های منفعلانه واشنگتن سبب شده است روسیه، ایران و متحدانشان بدون رقیب در خاورمیانه بمانند."</p>
    </article>
  </body>
</html>