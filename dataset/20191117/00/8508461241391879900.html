<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/temy/november-89-ake-technologicke-vydobytky-sme-vtedy-pouzivali/"/>
    <meta property="og:site_name" content="TECHBOX"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="November ‘89 | Aké technologické výdobytky sme vtedy používali?"/>
    <meta property="og:description" content="O tom, aký bol politický systém vtedy a aký je dnes sa hovorí všade. Ale čo technika, vedela nám uľahčiť život? | TECHBOX.sk"/>
  </head>
  <body>
    <article>
      <h1>November ‘89 | Aké technologické výdobytky sme vtedy používali?</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Richard Pliešovský</a></address>
      <p>Pri príležitosti 30. výročia 17. novembra sme sa zamysleli, aká technika bola vtedy vôbec k dispozícii. Ako sa vtedy telefonovalo, „internetovalo“, počúvala hudba? Spomínate si, alebo ste vtedy ešte neboli na svete?</p>
      <p>November 1989. V Československej socialistickej republike nevládne len zima, ale aj komunisti. A tí, ako vieme, upierali svoj zrak na východ. Zo Západu, ako sa vtedy hovorilo, sa k nám dalo doviezť len máločo. Ale aj tie najdômyselnejšie technické vymoženosti dnes vzbudzujú už iba úsmev a nostalgické spomienky.</p>
      <p>K dnešnému životu neodmysliteľne patrí smartfón a počítač. Čo patrilo k životu vtedy, pred tridsiatimi rokmi?</p>
      <h3>Počítače</h3>
      <p>Počítače boli v osemdesiatich rokoch úžasnou technológiou, tá však bola prístupná len pre veľké podniky a školy. Pamätníci si možno spomínajú na počítač <a href="https://sk.wikipedia.org/wiki/PMD_85">PMD-85</a>, ktorý vyrábala Tesla Piešťany. V Česku podobnú úlohu plnil IQ 151. PMD znamenalo skratku personálny mikropočítač displejový, jeho cena bola zhruba toľko, čo stála nová Škoda.</p>
      <figure>
        <img src="https://techbox.dennikn.sk/wp-content/uploads/2019/11/PMD_85-1.jpg"/>
        <figcaption>
          <cite>ZDROJ | Zdeněk Starý</cite>
        </figcaption>
      </figure>
      <p>Okrem toho sa vo výrobnom družstve Didaktik v Skalici vyrábali počítače Didaktik Alfa, Didaktik Beta, Didaktik Gama. Zbrojovka Brno vyrábala Consul 2717, bol to však len klon PMD-85.</p>
      <p>Zo Západu sa dali doviezť študentmi mimoriadne obľúbené počítače <a href="https://en.wikipedia.org/wiki/ZX_Spectrum">Sinclair ZX Spectrum</a> a <a href="https://en.wikipedia.org/wiki/Commodore_64">Commodore 64</a>.</p>
      <figure>
        <img src="https://techbox.dennikn.sk/wp-content/uploads/2019/11/ZXspectrum_mb.jpg"/>
        <figcaption>Základná doska ZX Spectrum 48K.<cite>ZDROJ | Bill Bertram</cite></figcaption>
      </figure>
      <figure>
        <img src="https://techbox.dennikn.sk/wp-content/uploads/2019/11/Commodore-64-Computer-FL.jpg"/>
        <figcaption>8-bitový domáci počítač bol predstavený v januári 1982 na veľtrhu Consumer Electronics Show v Las Vegas.<cite>ZDROJ | Evan Amos</cite></figcaption>
      </figure>
      <p>S počítačmi sa v tej dobe nedalo užiť veľa srandy. Ako pamäťové médium slúžili kazetové magnetofóny, mládež si krátila čas jednoduchými hrami a nadšenci sa na nich učili programovať.</p>
      <p>Na porovnanie, v revolučnom roku uviedol Apple 40 MHz Macintosh IIfx za 13 000 dolárov a 20. septembra 1989 aj prenosný počítač <a href="https://en.wikipedia.org/wiki/Macintosh_Portable">Macintosh Portable</a> s aktívnym 9,8“ TFT displejom (640 x 400 px), 16 MHz procesorom, 1 MB SRAM (rozšíriteľnou až na 9 MB), hmotnosťou 7,2 kg s cenou od 7 200 dolárov.</p>
      <figure>
        <img src="https://techbox.dennikn.sk/wp-content/uploads/2019/11/Macintosh_Portable-1989.jpg"/>
        <figcaption>Macintosh Portable sa predával od septembra 1989 do októbra 1991.<cite>ZDROJ | Wikipedia</cite></figcaption>
      </figure>
      <p>Najsilnejšiu pozíciu medzi počítačmi mal však v tej dobe <a href="https://en.wikipedia.org/wiki/IBM_Personal_Computer">IBM</a>. Práve táto spoločnosť definovala pojem PC, personal computer, ako všeobecné označenie malého (na tú dobu), no výkonného stolného mikropočítača (kompatibilného s IBM).</p>
      <p>Intel v tej dobe (10. apríla 1989) spustil výrobu procesoru <a href="https://en.wikipedia.org/wiki/80486DX">80486DX</a>, obsahoval 1,2 miliónov tranzistorov.</p>
      <h3>Softvér</h3>
      <p>Vo vyspelom svete sa pomaly začínal používať <a href="https://en.wikipedia.org/wiki/Microsoft_Windows_version_history#Windows_1.x">Windows</a>. Jeho druhá verzia bola uvoľnená 9. decembra 1987, Microsoft už stihol absolvovať súdny proces s Apple, ktorý ho zažaloval kvôli napodobňovaniu jeho OS.</p>
      <p>Počítače Macintosh od Apple bežali na <a href="https://en.wikipedia.org/wiki/Classic_Mac_OS">Classic Mac OS</a>, operačnom systéme, ktorý sa inštaloval v počítačoch v rokoch 1984 až 2001.</p>
      <p>V Československu sa stal obľúbeným textový editor <a href="https://sk.wikipedia.org/wiki/Text602">Text602</a> (skrátene T602) typu WYSIWYG, ktorý bol kompatibilný s počítačmi IBM pracujúcich na operačnom systéme DOS. Jeho prvá verzia vznikla ešte pred novembrom 1989.</p>
      <p>Mimochodom, vedeli ste, že <a href="https://en.wikipedia.org/wiki/Adobe_Photoshop">Adobe Photoshop</a> bol vytvorený v roku 1988 a <a href="https://www.computerhope.com/jargon/c/coreldraw.htm">CorelDRAW</a> v januári 1989? V tomto roku tiež prišiel SCO UNIX, 1. augusta vydal Microsoft prvé vydanie svojho balíka <a href="https://sk.wikipedia.org/wiki/Microsoft_Office">Office</a> pre Apple.</p>
      <related>
        <a href="https://techbox.dennikn.sk/ako-by-vyzeral-facebook-youtube-alebo-netflix-v-ere-pred-internetom/"/>
      </related>
      <h3>Telefóny</h3>
      <p>Nielen v roku 1989, ale aj v nasledujúcom desaťročí, nebola pevná telefóna linka samozrejmosťou. Sám som si zhruba v roku 1995 žiadal o linku ako podnikateľ a nie ako bežný občan, aby som ju dostal rýchlejšie (za 5 000 Sk).</p>
      <p>Na Západe to bolo iné. Už v roku 1983 dostal komerčný prenosný mobilný telefón Motorola DynaTAC 8000X schválenie of <a href="https://www.fcc.gov/">FCC</a>. Mal LED displej a pamäť na 30 čísel. Nabíjal sa 10 hodín a vydržal 30 minút hovoru. Jeho hmotnosť? Maličkosť, 794 gramov. Za 4 000 dolárov mohol vážiť pokojne aj viac. Každopádne, okamžite sa stal synonymom luxusu a bohatstva.</p>
      <figure>
        <img src="https://techbox.dennikn.sk/wp-content/uploads/2019/11/Motorola_MicroTAC_9800x.jpg"/>
        <figcaption>
          <cite>ZDROJ | Wikipedia</cite>
        </figcaption>
      </figure>
      <p>V roku 1989 nahradila Motorola svoj model oveľa menším mobilom <a href="https://en.wikipedia.org/wiki/Motorola_MicroTAC">MicroTAC</a>. Vtedy bol ešte v analógovom prevedení, GSM a TDMA/Dual-Mode verzia prišili až v roku 1994.</p>
      <figure>
        <img src="https://techbox.dennikn.sk/wp-content/uploads/2019/11/MicroTAC9800x-model-1989.jpg"/>
        <figcaption>MicroTAC, ktorý sa začal predávať 25. apríla 1989, bol najmenším a najľahším (350 g) mobilným telefónom na svete.<cite>ZDROJ | Motorola</cite></figcaption>
      </figure>
      <h3>Internet a sociálne siete</h3>
      <p>Zhodou okolnosti bol internet, resp. World Wide Web vynájdený v auguste 1989. Jeho otcom je Timothy John Berners-Lee, ktorý prvý webový server rozbehol na osobnom počítači NeXT Computer s operačným systémom NeXTSTEP.</p>
      <related>
        <a href="https://techbox.dennikn.sk/temy/tim-berners-lee-vynasiel-world-wide-web-pred-30-rokmi-ako-zamestnanec-cernu/"/>
      </related>
      <p>V novembri 1989 preto samozrejme ešte neexistovalo internetové rozšírenie nielen za železnou oponou, ale nikde na svete. Bola to doba bez prehliadačov, všadeprítomného Google a samozrejme aj sociálnych sietí. Všetky tieto úžasné technológie sa ešte len rodili a my sme ich mohli objavovať súbežne so západným svetom.</p>
      <p>Chvíľka pre pamätníkov: Kto raz počul nezameniteľný škripľavý zvuk modemu, určite naň nikdy nezabudne.</p>
      <figure>
        <iframe src="https://www.youtube.com/embed/r6UR_3ZieE4" width="640" height="360" data-service="Youtube" scrolling="no"/>
      </figure>
      <h3>Streamovanie a média</h3>
      <p>Bez internetu nebol možný žiadny streaming, tieto služby si na časy svojej slávy museli ešte počkať. Mnohých možno zarazí, že v roku 1989 neboli dostupné ešte ani DVD média. V tej dobe sa totiž ešte len začali dostávať do popredia hudobné CD platne. Dokonca ani osobné počítače neboli vybavené CD mechanikou!</p>
      <blockquote>Kto niekedy v 90. rokoch inštaloval Windows z diskiet, vie, že to bola práca na dlhé hodiny a pevné nervy.</blockquote>
      <p>V počítačoch sa ešte roky po revolúcii používali<i> </i><a href="https://en.wikipedia.org/wiki/Floppy_disk">diskety</a>. Najprv to bol 5,25“ rozmer s neuveriteľnou kapacitou 1,22 MB, neskôr ich nahradili 3,5″ s kapacitou 1,44 až 2,88 MB. Pravdaže, nikoho nenapadlo použiť ich na ukladanie hudby. Odkiaľ by ju mali, z kaziet, alebo snáď z LP platní?</p>
      <figure>
        <img src="https://techbox.dennikn.sk/wp-content/uploads/2019/11/Removable_Storage.jpg"/>
        <figcaption>20 rokov v prepisovateľných médiách: od diskiet, magnetofónových kaziet, cez CD, DVD, USB flash až po CF a SD karty.<cite>ZDROJ | avaragado</cite></figcaption>
      </figure>
      <p>Tým, čo chceli pozerať video, neostalo nič iné, ako stará, drahá a nekvalitná technológia VHS. Veru tak, žiadne YouTube v 4K rozlíšení na 100-palcovej OLED telke.</p>
      <p>„Streamovanie“ v tej dobe teda prebiehalo asi tak, že ste si na čiernom trhu kúpili nelegálnu kópiu videokazety s českým, no najčastejšie s poľským dabingom.</p>
      <figure>
        <img src="https://techbox.dennikn.sk/wp-content/uploads/2019/07/sheng-lam-2-potify.jpg"/>
        <figcaption>
          <cite>ZDROJ | Sheng Lam</cite>
        </figcaption>
      </figure>
      <p>Pamätníci dnes s obľubou rozprávajú, že aj keď neboli mobily, každý sa dokázal dostaviť načas na stretnutie. Ale ako vieme, myseľ si pamätá skôr tie pekné spomienky. Určite nikomu nechýba nervy drásajúci zvuk modemu, nekonečné nabiehanie počítača s 1 MB RAM a neustále zamŕzanie Windowsu.</p>
      <p>Ako vidieť, revolúcia neprišla len 17. novembra, ale aj neskôr, príchodom vyspelých technológií, internetu, operačných systémov, bleskurýchlych procesorov a hlasových asistentov.</p>
      <p>Čo poviete na tieto retro časy? Chceli by ste sa vrátiť do tej doby? V novembri 1989 sme mali doslova holé ruky. Tie ruky však boli pripravené na zmenu a tešili sa na ňu. Dnes je pre mnohých náročné držať s pokrokom krok.</p>
      <footer><b>Zdroj: </b>Wikipedia</footer>
    </article>
  </body>
</html>