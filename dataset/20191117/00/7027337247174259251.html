<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698801/%D8%A7%D8%AA%D8%AD%D8%A7%D8%AF%DB%8C%D9%87-%D9%84%D9%88%D8%A7%D8%B2%D9%85-%D8%AE%D8%A7%D9%86%DA%AF%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AA%D8%A3%D8%AB%DB%8C%D8%B1%DB%8C-%D8%AF%D8%B1-%D9%84%D9%88%D8%A7%D8%B2%D9%85-%D8%AE%D8%A7%D9%86%DA%AF%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="اتحادیه لوازم خانگی: افزایش قیمت بنزین تأثیری در لوازم خانگی ندارد"/>
    <meta property="og:description" content="رئیس اتحادیه لوازم خانگی همدان با بیان اینکه افزایش قیمت بنزین در قیمت تمام شده لوازم خانگی تأثیر ندارد گفت: جشنواره فروش ویژه لوازم خانگی به زودی همراه با تخفیف‌های ویژه برگزار می‌شود."/>
  </head>
  <body>
    <article>
      <h1>اتحادیه لوازم خانگی: افزایش قیمت بنزین تأثیری در لوازم خانگی ندارد</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <p>رئیس اتحادیه لوازم خانگی همدان با بیان اینکه افزایش قیمت بنزین در قیمت تمام شده لوازم خانگی تأثیر ندارد گفت: جشنواره فروش ویژه لوازم خانگی به زودی همراه با تخفیف‌های ویژه برگزار می‌شود.</p>
      <p>امیر خانجانی گفتگو با فارس با بیان اینکه با توجه به رکود کم‌سابقه‌ای که بر بازار لوازم خانگی حکم‌فرماست، هیچ تغییری در قیمت‌های بازار رخ نداده است اظهار کرد: فعالان صنف لوازم خانگی هیچ علاقه‌ای به افزایش قیمت‌ها ندارند چراکه این افزایش عرضه لوازم خانگی را کاهش می‌دهد.</p>
      <p>وی افزود: امروز تولیدکنندگان لوازم خانگی نیز با بکارگیری ابزار تشویقی به دنبال کاهش قیمت کالاهای خود هستند تا مردم بتوانند نسبت به خرید اقدام کنند.</p>
      <p>رئیس اتحادیه لوازم خانگی همدان با بیان اینکه قیمت لوازم خانگی به نرخ ارز وابسته است تصریح کرد: در این بخش با ثبات و کاهش قیمت مواجه هستیم و این مسأله نیز نمی‌تواند بر قیمت‌ها تأثیر بگذارد.</p>
      <p>وی با تأکید بر اینکه حمل و نقل لوازم خانگی با خودروهای گازوئیلی انجام می‌شود ادامه داد: از آنجا که قیمت گازوئیل تغییری نیافته است، بنابراین افزایش قیمت بنزین در قیمت تمام شده لوازم خانگی نیز تأثیر ندارد.</p>
      <p>خانجانی با بیان اینکه لوازم خانگی به وفور در بازار و انبارها وجود دارد خاطرنشان کرد: توصیه می‌کنیم مردم نسبت به خرید کالاهای مورد نیازشان عجله به خرج نداده و با دقت بیشتری نسبت به تهیه آن اقدام کنند.</p>
      <p>وی با اشاره به اینکه به زودی جشنواره فروش صنف لوازم خانگی برگزار می‌شود گفت: در این جشنواره فروش انواع لوازم خانگی با تخفیفات ویژه همراه خواهد بود.</p>
    </article>
  </body>
</html>