<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698778/%D8%B1%D9%88%D8%AD%D8%A7%D9%86%DB%8C-%D8%A7%D8%B9%D8%AA%D8%B1%D8%A7%D8%B6-%D8%AD%D9%82-%D9%85%D8%B1%D8%AF%D9%85-%D8%A7%D8%B3%D8%AA-%D8%A7%D9%85%D8%A7-%D8%AD%D8%B3%D8%A7%D8%A8-%D8%A7%D8%B9%D8%AA%D8%B1%D8%A7%D8%B6-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4-%D8%AC%D8%AF%D8%A7%D8%B3%D8%AA-%D9%BE%D8%B1%D8%AF%D8%A7%D8%AE%D8%AA-%DA%A9%D9%85%DA%A9%E2%80%8C%D9%87%D8%A7%DB%8C-%D9%85%D8%B9%DB%8C%D8%B4%D8%AA%DB%8C-%D8%A7%D8%B2-%D8%AF%D9%88%D8%B4%D9%86%D8%A8%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="روحانی: اعتراض حق مردم است اما حساب اعتراض از اغتشاش جداست/ پرداخت کمک‌های معیشتی از دوشنبه"/>
    <meta property="og:description" content="رئیس جمهور عصر یکشنبه در جلسه هیات دولت با اشاره به حوادث 3 روز گذشته تاکید کرد: اساس و هدف دولت در طرح حمایت معیشتی، کمک به خانوارهای متوسط و کم درآمد است که در شرایط تحریم اقتصادی، به لحاظ معیشتی تحت فشار هستند."/>
  </head>
  <body>
    <article>
      <h1>روحانی: اعتراض حق مردم است اما حساب اعتراض از اغتشاش جداست/ پرداخت کمک‌های معیشتی از دوشنبه</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/26/1037995_301.jpg"/>
      </figure>
      <p>رئیس جمهور عصر یکشنبه در جلسه هیات دولت با اشاره به حوادث 3 روز گذشته تاکید کرد: اساس و هدف دولت در طرح حمایت معیشتی، کمک به خانوارهای متوسط و کم درآمد است که در شرایط تحریم اقتصادی، به لحاظ معیشتی تحت فشار هستند.</p>
      <p>به گزارش ایسنا، حجت الاسلام و المسلمین حسن روحانی اظهار داشت: برای این کار سه راه بیشتر نداریم، یا باید مالیات مردم را افزایش دهیم و از محل درآمد حاصل از آن پرداخت ها را انجام دهیم، یا باید نفت بیشتری صادر کنیم و از محل آن این هزینه ها را تامین کنیم و یا باید از یارانه ها بکاهیم و از محل آن به خود مردم نیازمند برگردانیم.</p>
      <p>روحانی ادامه داد: فروش نفت ما با محدودیت هایی مواجه است و اگر محدودیت هم نداشتیم، پول نفت برای اینگونه مصارف مناسب نیست، در سال 1390 ما 110 میلیارد دلار درآمد نفتی داشتیم اما امروز شرایط متفاوت است.</p>
      <p>رئیس جمهور افزود: میزان اخذ مالیات را هم بخاطر شرایط اقتصادی جامعه نمی توانیم زیاد افزایش دهیم و دریافت مالیات از مردم باید متعادل باشد.</p>
      <p>روحانی با بیان اینکه ماه های متمادی این موضوع مطرح بود که چگونه می توانیم از اقشار ضعیف حمایت کنیم تا زمانی که گشایشی ایجاد شود، گفت: در این دولت تلاش کردیم تولید بنزین را افزایش دهیم. در سال 92 بنزین تولیدی در کشور 56 میلیون لیتر در روز بود که این رقم را در سال 98 به 107 میلیون لیتر رساندیم و در بنزین خودکفا شدیم، قبلا میلیاردها دلار برای واردات بنزین هزینه می شد ضمن اینکه با مشکلات خاصی برای خرید و واردات بنزین نیز مواجه بودیم.</p>
      <p>روحانی با اشاره به افزایش مصرف بنزین درکشور، افزود: مصرف بنزین در سال گذشته و اوایل امسال رو به فزونی گرفت و به طور متوسط 9.7 درصد رشد کرد، و مصرف روزانه ما امسال 97 میلیون لیتر بود که اگر همین روند ادامه داشته باشد در سال 1400 ما مجددا وارد کننده بنزین می شدیم.</p>
    </article>
  </body>
</html>