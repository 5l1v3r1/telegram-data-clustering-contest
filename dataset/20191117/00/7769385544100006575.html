<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prabhanews.com/2019/11/kodali-nani-should-apologize-to-chandrababu-kala-venkatrao/"/>
    <meta property="og:site_name" content="ఆంధ్రప్రభా"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="చంద్రబాబుకు కొడాలి నాని క్షమాపణ చెప్పాలి : కళా వెంకట్రావు"/>
    <meta property="og:description" content="తెలుగుదేశం అధినేత చంద్రబాబుపై చేసిన అనుచిత విమర్శలకు మంత్రి కొడాలి నాని బహిరంగ క్షమాపణ చెప్పాలని ఏపీ మాజీ మంత్రి, టీడీపీ రాష్ట్ర అధ్యక్షుడు కళా వెంకట్రావు డిమాండ్‌ చేశారు. అమరావతిలో ఆయన మాట్లాడుతూ… తిరుమల శ్రీవారి ఆలయంపై మంత్రి కొడాలి నాని చేసిన వ్యాఖ్యలు భక్తుల మనోభావాలను గాయపరిచేలా ఉన్నాయన్నారు. సీఎం జగన్‌ మెప్పు కోసం తిరుమల సంప్రదాయాలను ఉల్లంఘించేలా నాని వ్యాఖ్యలు చేయడం సరికాదని మండిపడ్డారు. ఈ మేరకు ఆయన ఓ బహిరంగ లేఖను విడుదల చేశారు. తిరుమల శ్రీవారి ఆలయంలోకి ప్రవేశించే అన్యమతస్తులు డిక్లరేషన్‌ ఇవ్వడం తితిదేలో అమలులో ఉన్న నిబంధన అని కళా గుర్తు చేశారు. అన్య మతస్తులు ఏ ప్రాంతం వారైనా అక్కడ సంతకం చేయడం తప్పనిసరి అని చెప్పారు. తితిదే సంప్రదాయాలపై మంత్రి చులకనగా మాట్లాడితే సీఎం జగన్‌ ఎందుకు ఆయన్ను మందలించలేదని కళా ప్రశ్నించారు. జరిగిన అన్యాయంపై పోరాడలేక చేతులెత్తేయడం గన్నవరం ఎమ్మెల్యే వల్లభనేని వంశీ చేతకానితనానికి నిదర్శనమని ఆయన దుయ్యబట్టారు."/>
  </head>
  <body>
    <article>
      <h1>చంద్రబాబుకు కొడాలి నాని క్షమాపణ చెప్పాలి : కళా వెంకట్రావు</h1>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <p>తెలుగుదేశం అధినేత చంద్రబాబుపై చేసిన అనుచిత విమర్శలకు మంత్రి కొడాలి నాని బహిరంగ క్షమాపణ చెప్పాలని ఏపీ మాజీ మంత్రి, టీడీపీ రాష్ట్ర అధ్యక్షుడు కళా వెంకట్రావు డిమాండ్‌ చేశారు. అమరావతిలో ఆయన మాట్లాడుతూ… తిరుమల శ్రీవారి ఆలయంపై మంత్రి కొడాలి నాని చేసిన వ్యాఖ్యలు భక్తుల మనోభావాలను గాయపరిచేలా ఉన్నాయన్నారు. సీఎం జగన్‌ మెప్పు కోసం తిరుమల సంప్రదాయాలను ఉల్లంఘించేలా నాని వ్యాఖ్యలు చేయడం సరికాదని మండిపడ్డారు. ఈ మేరకు ఆయన ఓ బహిరంగ లేఖను విడుదల చేశారు. తిరుమల శ్రీవారి ఆలయంలోకి ప్రవేశించే అన్యమతస్తులు డిక్లరేషన్‌ ఇవ్వడం తితిదేలో అమలులో ఉన్న నిబంధన అని కళా గుర్తు చేశారు. అన్య మతస్తులు ఏ ప్రాంతం వారైనా అక్కడ సంతకం చేయడం తప్పనిసరి అని చెప్పారు. తితిదే సంప్రదాయాలపై మంత్రి చులకనగా మాట్లాడితే సీఎం జగన్‌ ఎందుకు ఆయన్ను మందలించలేదని కళా ప్రశ్నించారు. జరిగిన అన్యాయంపై పోరాడలేక చేతులెత్తేయడం గన్నవరం ఎమ్మెల్యే వల్లభనేని వంశీ చేతకానితనానికి నిదర్శనమని ఆయన దుయ్యబట్టారు.</p>
    </article>
  </body>
</html>