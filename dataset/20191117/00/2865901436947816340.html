<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mozzartsport.com/kosarka/vesti/partizan-sacuvao-najbolje-za-kraj-a-covic-najgore/342730"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Partizan sačuvao najbolje za kraj, a Čović najgore"/>
    <meta property="og:description" content="Derbi u dve brzine i previše faulova, pripao crno-belima"/>
  </head>
  <body>
    <article>
      <h1>Partizan sačuvao najbolje za kraj, a Čović najgore</h1>
      <h2>Derbi u dve brzine i previše faulova, pripao crno-belima</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">Strahinja Klisarić</a></address>
      <p>Neizvesno! A kako drugačije? Prvi sudar Partizana i Crvene zvezde prošao je više u teškom klinču nego u lepoti.  U svemu tome bolje se snašao Partizan. Zvezda je imala napad za produžetak, ali je <b>Čović </b>nagazio  aut-liniju. Pre toga je promašio vrlo bitan napad i to se pokazalo kao odlučujuće. Rezultat je na kraju glasio 75-72.</p>
      <p>U poslednjoj deonici Partizan je preko <b>Gordića </b>poveo, potom je <b>Gist </b>napravio faul u napadu, tu se nadovezala i njegova tehnička (peta lična), pa još jedan koš <b>Gordića</b>. Međutim, Zvezda je brzo odgovorila na to uz dobru igru <b>Čovića </b>i opet smo gledali egal obračun.</p>
      <p>Važnu trojku  za Partizan dao je Nemanja Gordić na tri i po minuta pre kraja. Davidovac je uzvatio sjajnom  dvojkom. Na ulasku u poslednji minut Čović je dvojkom smanjio razliku na jedan  poen. Partizan je izgubio loptu, ali mu je Zvezda uzvratila istom merom.</p>
      <p>Čović je probao sa osam skoro osam metara, Mozli ga je izblokirao. Potom je <b>Volden</b> izgubio loptu na tri razlike na tri sekunde do  kraja.</p>
      <p>Zatim je Čović nagazio aut- liniju i tu je zapravo bio definitivan kraj.</p>
      <p>Partizan je dominirao u prvom poluvremenu, Zvezda u nastavku zavezala igru crno-belih u čvor, neizvesna završnica. To je sled događa, a sveukupno iseckan brojnim faulovima  kojima se nije video kraj. Igralo se prvo u Partizanovoj brzini, potom  u Zvezdinoj, a ritam je bio takav da do treće brzine na menjaču nisu ni stigli u većem delu meča.</p>
      <p>Zvezda je na startu pokazala stabilniju igru, <b>Faje</b> je bio raspoložen da napada koš crno-belih, a sa druge strane je <b>Lazić</b> odigrao dobru odbranu na <b>Zagorcu</b> i odmah je Zvezda uzela ritam, na šta je Partizan odgovorio dobrim skokom u napadu. Inače, <b>Trinkijerijevo</b> iznenađenje za <b>Gavrilovića</b> bio je <b>Dušan</b> <b>Miletić</b>  u startnoj postavi.</p>
      <p>Partizan je na ovoj utakmici mogao da računa na <b>Voldena</b>, dok Parahovski nije bio u 12. Na drugoj strani očekivano nije bilo povređenog <b>Perperoglua</b>, dok je <b>Čović</b> bio u sastavu.</p>
      <p>Sa dobrom odbranom nad <b>Čovićem</b> i polaganjem uz faul <b>Volden</b> je doveo Partizan u prednost i zapalio atmosferu  na tribinama, a sve  je nastavio <b>Vil Mozli</b> fantastičnim skokom u napadu i poenima. Greške crno-belih u odbrani dopustile su pametnoj Zvezdi da održava razliku pogocima sa linije za slobodna bacanja. <b>Mozli</b> je bio vrlo raspoložen za igru i to je držalo crno-bele u prednosti. <b>Trinkijerijev</b> sastav je u potpunosti preuzeo inicijativu.</p>
      <p>Utisak je da je Partizan u prvih 20 minuta uveo duel u mirniji tok, na manji broj obrtaja i to je gušilo Zvezdu pa i ne čudi što su crno-beli došli do 13 poena prednosti (38:25) u meču koji je obilovao faulovima sa obe strane i promašajima za tri poena. U svemu tome je Partizan bolje plivao i vodio posle  20 minuta s 43:37, a <b>Beron</b> je važnom trojkom održao Zvezdu u podnošljivom deficitu.</p>
      <p>Zvezda kao da je osetila da može i na startu drugog poluvremena ona je bila ta koja je igrala pametnije. Držala je Partizan pod kontrolom i u tim momentima je meč polako ulazio u rezultatsku klackalicu, nešto što je vrlo često u obračunu ovih ekipa, a tome je doprineo sjajni <b>Majkl Odžo</b> koji je svojom korpulencijom pravio mnogo problema crno-belima ispod koša.</p>
      <p>Zvezda je vremenom dobijala sve  više raspoloženih igrača, počeo je i <b>Dženkins</b> da pogađa, Partizan je padao, pa smo u poslednju deonicu ušli s rezultatom 56:55.</p>
      <p>Nijanse su odlučivale…</p>
      <figure>
        <img src="https://www.mozzartsport.com/upload/CKEditor/13.11.2019/74409243_2598294986926447_6296020158666244096_n.jpg"/>
      </figure>
      <p>(FOTO: Star sport)</p>
      <figure>
        <img src="https://www.mozzartsport.com/upload/CKEditor/13.11.2019/2.-Vulin-1080x1080px.jpg"/>
      </figure>
    </article>
  </body>
</html>