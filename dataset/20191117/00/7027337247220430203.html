<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698677/%D8%A2%D9%84%D9%85%D8%A7%D9%86-%D8%AA%D8%B5%D9%88%DB%8C%D8%B1%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D8%B2%DB%8C%D8%B1-%D8%AF%D8%A7%D9%85%D9%86-%D8%B2%D9%86%D8%A7%D9%86-%D8%AC%D8%B1%D9%85-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="آلمان؛ تصویربرداری از زیر دامن زنان جرم است"/>
    <meta property="og:description" content="وزیر دادگستری آلمان در این باره گفت: تصویربرداری از یک زن از زیر دامن یا تصویربرداری از خط سینه، نقض توهین آمیز و بدون توجیه حریم خصوصی این خانم است."/>
  </head>
  <body>
    <article>
      <h1>آلمان؛ تصویربرداری از زیر دامن زنان جرم است</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <p>
        <b>وزیر دادگستری آلمان در این باره گفت: تصویربرداری از یک زن از زیر دامن یا تصویربرداری از خط سینه، نقض توهین آمیز و بدون توجیه حریم خصوصی این خانم است.</b>
      </p>
      <figure>
        <img src="https://cdn.asriran.com/files/fa/news/1398/8/26/1037845_702.jpeg"/>
      </figure>
      <p>دولت آلمان تصویربرداری زنان از زیر دامن را به عنوان جرم اعلام کرد.</p>
      <p>به گزارش عصرایران به نقل از خبرگزاری آلمان، دولت آلمان قانونی را تصویب کرده که براساس آن عکاسی و فیلمبرداری از زنان از زیر دامن جرم اعلام شد. اجرای این قانون منوط به موافقت پارلمان است.</p>
      <p>براساس این قانون، افرادی که از گوشی های هوشمند موبایل و عصای سلفی در عکاسی یا فیلمبرداری از زنان از زیر دامن آنها به هنگام ایستادن بر روی پله برقی یا پله منازل یا راه رفتن در خیابان ها استفاده کنند با مجازات روبه رو خواهند شد.</p>
      <p>این قانون همچنین درباره افرادی است که از زنان عکس و فیلم هایی بگیرند که خط سینه زنان را بدون اراده آنها، برجسته کند.<br/><br/>خانم "کریستین لامبرشت" وزیر دادگستری آلمان در این باره گفت: تصویربرداری از یک زن از زیر دامن یا تصویربرداری از خط سینه، نقض توهین آمیز و بدون توجیه حریم خصوصی این خانم است. <br/><br/>او ادامه داد که معمولا این تصاویر در گروه های چت یا حتی در بازاریابی های تجاری مورد استفاده قرار می گیرد.</p>
      <p>قبل از این در آلمان، تصویربرداری زنان از زیر دامن، غیرمجاز بود اما جرم نبود مگر اینکه فرد، اقدام به لمس یا توهین کند. </p>
      <p>تا پیش از این به دلیل نبود قانون و جرم انگاری تصویربرداری از زیر دامن زنان، مقابله و مجازات با عاملان این اقدام در دادگاه ها، مشکل بود و جای خالی قانون وجود داشت.</p>
    </article>
  </body>
</html>