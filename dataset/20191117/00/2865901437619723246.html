<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/luka-plakao-pa-ukljucio-beast-mode-i-pojeo-sampiona-harden-na-vrtoglavom-proseku-od-44-2-poena-video/342674"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Luka plakao, pa uključio “beast mode“ i pojeo šampiona, Harden na vrtoglavom proseku od 44,2 poena (VIDEO)"/>
    <meta property="og:description" content="Klipersi ubacili 150 poena Atlanti, Pol Džordž priredio zabavu publici u Stejpls Centru u svom debiju kod kuće"/>
  </head>
  <body>
    <article>
      <h1>Luka plakao, pa uključio “beast mode“ i pojeo šampiona, Harden na vrtoglavom proseku od 44,2 poena (VIDEO)</h1>
      <h2>Klipersi ubacili 150 poena Atlanti, Pol Džordž priredio zabavu publici u Stejpls Centru u svom debiju kod kuće</h2>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <p>
        <b>Luka Dončić jednostavno ne zna da se zaustavi! Utakmice prolaze, protivnici dolaze, a Dalas ostaje na nogama zahvaljujući slovenačkom čudu! Čak i kada mu nije šutersko veče, on pronađe način da bude koristan za ekipu i opet bude prvi na listi strelaca.</b>
      </p>
      <p>Poslednji koji je pokušao da se u Amerikan Erlajnz Centru dokopa pobede i nije uspeo je desetkovani Toronto. Aktuelni šampion pružio je dobru borbu sve do četvrte deonice, kada je jednostavno morao da popusti i preda se – 110:102.</p>
      <figure>
        <iframe src="https://www.youtube.com/embed/o1qZngysvRU" width="425" height="349" data-service="Youtube" scrolling="no"/>
      </figure>
      <p>Naravno, sve zaslugom <b>Luke Dončića</b> koji ovog puta nije imao tripl-dabl, ali sa novim dabl-dablom i pre svega devet ključnih poena u završnoj deonici učinio da se Mavsi odlepe na sigurnih 14 poena viška (98:84) i da tako obezbedi sebi miran finiš utakmice. <b>Dončić</b> je meč završio sa 26 poena i 15 skokova, s tim što je ruka zakazala na šutu iz igre (5/14 iz igre, 1/5 za tri). Ono što je <b>Dončića</b> ovog puta izdvojilo od svih ostalih jeste rekordnih 19 slobodnih bacanja, od kojih je pogodio 15. Kada su novinari upitali <b>Rika Karlajla</b> posle utakmice kako to da je <b>Luka</b> izveo 19 bacanja, trener Mavsa je samo odgovorio: <b>“Luka je uključio mod zveri (beast mode)“</b>. Nije, ipak, <b>Luki </b>lako palo to što ga ruka nije slušala i što je na terenu znao da pogreši. Mada se to na video snimku ne vidi jasno, američki mediji tvrde da je Dončić plakao na klupi za rezerve tokom jednog tajm-auta u trećoj četvrtini. Posle toga je u četvrtom kvartalu praktično rešio meč! </p>
      <figure>
        <iframe src="https://www.youtube.com/embed/d8072_5uABI" width="425" height="349" data-service="Youtube" scrolling="no"/>
      </figure>
      <p>Razlog je, naravno, ležao u činjenici da je taktika Toronta bila takva da je odbrana pokušala agresivnim pristupom da ga isključi iz igre. Umesto toga, omogućeno mu je da lakšim putem dođe do svoje porcije koševa...</p>
      <p><b>Kristaps Porzingis</b> je još jednom bio prvi koji je ispratio <b>Luku</b> sa 20 poena i 15 skokova, s tim što ni njega šut nije previše služio (7/20 iz igre, 1/7 za tri). <b>Set Kari</b> je imao 15 poena, šest skokova i pet asistencija, dok je <b>Boban Marjanović</b> i ovaj meč ispratio s klupe. U redovima Toronta <b>Norman Pauel</b> je imao 26, a <b>Fred Vanvlit</b> 24 poena. <b>Paskal Sjakam</b> je ubacio 15 poena. Podsetimo, šampion je i ovaj meč odigrao bez <b>Serža Ibake</b> i <b>Kajla Laurija</b>.</p>
      <figure>
        <iframe src="https://www.youtube.com/embed/wyUax_09YR8" width="425" height="349" data-service="Youtube" scrolling="no"/>
      </figure>
      <p>Dok <b>Luka Dončić</b> još stasava u NBA superzvezdu, <b>Džejms Harden</b> vuče onu njegovu priču i gazi sve redom! U pobedi na gostovanju Minesoti rezultatom 125:105, Hjustonova prva violina ubacila je čak 49 poena i rastrgla Vukove! Opet uz, treba priznati, abnormalni obim uzetih šuteva (16/41 iz igre, 8/22 za tri)...</p>
      <p>Bilo kako, Bradonja u poslednjih pet mečeva radi nešto posebno! Na proseku je od vrtoglavih 44,2 poena, a u četiri od pet navrata imao je makar 42 poena! Najmanje je ubacio protiv Pelikansa u ponedeljak (39), da bi sinoć Timbervulvsima ubacio najviše poena u tom nizu. I to za svega 39 odigranih minuta!</p>
      <figure>
        <iframe src="https://www.youtube.com/embed/UGajhMEpHYw" width="425" height="349" data-service="Youtube" scrolling="no"/>
      </figure>
      <p>Koliko je <b>Harden </b>bio dominantan govori i podatak da su posle njega na listi strelaca bili <b>Ostin Rivers</b> i <b>Kris Klemons</b> sa po 19 poena, dok je <b>Ben Meklamor</b> imao poen više. Kod Vukova <b>Karl Entoni Tauns</b> je skupio 27 poena i 15 skokova, dok je <b>Robert Korvington</b> ubacio 17 poena.</p>
      <figure>
        <iframe src="https://www.youtube.com/embed/4MDq67MCrhk" width="425" height="349" data-service="Youtube" scrolling="no"/>
      </figure>
      <p>Rekorderi večeri su Los Anđeles Klipersi koji su Atlantu na svom terenu počastili sa čak 150 poena u pobedi rezultatom 150:101. <b>Pol Džordž</b> je predvodio Kliperse sa 37 poena u svojoj prvoj utakmici u Stejpls Centru kao člana tima iz Los Anđelesa i to za svega 20 minuta na parketu, dok su <b>Lu Vilijams</b> i <b>Džerom Robinson</b> s klupe doneli 25, odnosno 21 poen. Zanimljivo, od ostatka startne petorke samo je <b>Terense Men</b> imao 13 poena, ostali su bili na ispod sedam... <b>Ivica Zubac</b> je za 17 minuta imao sedam poena, devet skokova i po četiri asistencije i blokade. <b>Tre Jang</b> bio je najbolji kod gostiju s 20 poena.</p>
      <figure>
        <iframe src="https://www.youtube.com/embed/loM6RjXcyRA" width="425" height="349" data-service="Youtube" scrolling="no"/>
      </figure>
      <p>
        <b>NBA – rezultati</b>
      </p>
      <p>Čikago – Bruklin 111:117<br/>/Levin 36 – Danvidi 24/</p>
      <p>Indijana – Milvoki 83:102<br/>/Tarner 16 – Adetokunbo 26/</p>
      <p>Njujork – Šarlot Beret 102:103<br/>/Beret 22 – Grejem 29/</p>
      <p>Majami – Nju Orleans 109:94<br/>/Nan 22 – Aleksander Voker 27/</p>
      <p>Minesota – Hjuston 105:125<br/>/Tauns 27 – Harden 49/</p>
      <p>Dalas – Toronto 110:102<br/>/Dončić 26 – Pauel 26/</p>
      <p>San Antonio – Portland 116:121<br/>/Oldridž 30 – Mekolum 32/</p>
      <p>LA Klipers – Atlanta 150:101<br/>/Džordž 37 – Jang 20/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/17.11.2019/istok11.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/17.11.2019/zapad12.jpg"/>
      </figure>
      <figure>
        <img src="https://mozzartsport.com/upload/CKEditor/17.11.2019/5.podrska%20stonoteniserskoj%20reprezentaciji%20Srbije%201080x1080.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>