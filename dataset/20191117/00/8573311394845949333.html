<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/storie-news/2019/11/17/malattie-mitocondriali-cosa-sono-enrico-parla-linguaggio-emozioni"/>
    <meta property="og:site_name" content="VANITY FAIR"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Malattie mitocondriali, storia di Enrico che parla il linguaggio delle emozioni"/>
    <meta property="og:description" content="La sindrome di Leigh è la più comune fra i bambini delle malattie mitocondriali. Enrico è uno dei bambini che soffrono di questa malattia. L'associazione Mitocn ha aperto una raccolta fondi."/>
  </head>
  <body>
    <article>
      <h1>Malattie mitocondriali, storia di Enrico che parla il linguaggio delle emozioni</h1>
      <address><time datetime="2019-11-17T00:00:00+00:00">17 Nov 2019</time> by <a rel="author" href="https://www.vanityfair.it/author/cpizzimenti" target="_blank">Chiara Pizzimenti</a></address>
      <p>
        <b>La sindrome di Leigh è la più comune fra i bambini delle malattie mitocondriali. Enrico è uno dei bambini che soffrono di questa malattia. L'associazione Mitocn ha aperto una raccolta fondi.</b>
      </p>
      <p>Per Francesca e Alberto il giorno del giudizio è passato e la vita è andata avanti. Non come avevano immaginato. Il loro giorno del giudizio è stato il <b>21 dicembre del 2017</b>. «Hanno fatto la risonanza magnetica e il pediatra è uscito dalla radiologia dicendoci che le lesioni al cervello erano confermate». Così Francesca racconta del giorno in cui è stato detto a lei e al marito che il figlio Enrico, di pochi mesi, aveva la <b>sindrome di Leigh,</b> la più comune fra i bambini delle <b>malattie mitocondriali</b>.</p>
      <figure>
        <iframe src="https://www.youtube.com/embed/S6radMDwoW4" width="640" height="360" data-service="Youtube" scrolling="no"/>
      </figure>
      <p>Sono un gruppo molto eterogeneo di <b>malattie ereditarie</b> causate da alterazioni nel funzionamento dei mitocondri, gli organelli delle cellule che provvedono alla produzione dell’energia utilizzata dall’organismo. Le mutazioni genetiche che colpiscono i mitocondri riducono drasticamente la produzione dell’energia, così l’organismo si ammala in modo progressivo.</p>
      <p>«Fino ai tre mesi c’è stata tutta quella parte di scoperta di cosa vuole dire iniziare ad avere un bambino», spiegano i genitori, «poi sono cominciati tanti<b> piccoli segnali</b>, Enrico ha iniziato a perdere alcune cose. Ad esempio, nonostante avesse già iniziato a tenersi su con la testa, piano piano ha smesso di farlo. C’è stato un momento in cui afferrava le mie dita e provava a tirarsi su con le braccia e con il corpo, ma a poco a poco si è fermato. Sono cominciati degli scatti improvvisi, rigidi».</p>
      <p>Chiedevano ai pediatri e tutti ipotizzavano che potesse trattarsi di <b>reflusso</b>. Loro non ci credevano. Spiega Alberto: «I sintomi di Enrico erano molto simili a quelli di un forte reflusso, ma c’era qualcosa che non mi tornava. I suoi scatti mi ricordavano quelli di un ragazzo tetraplegico a cui faccio fisioterapia da anni, che ha lesioni celebrali sin dalla nascita. Arrivavano di colpo per stimolazioni improvvise, come lo squillo del telefono o delle voci in corridoio».</p>
      <p>Il pediatra e la <b>neuropsichiatra</b>, con due tirocinanti, hanno parlato loro in una sala giochi del reparto pediatrico. «Noi eravamo seduti sulle sedie da adulti e loro su quelle dei bambini. Fuori c’era un Babbo Natale che distribuiva regali e un quartetto d’archi che suonava nel corridoio. Eravamo lì, pietrificati, mentre tutto il mondo andava avanti».</p>
      <p>Il 3 gennaio erano dai nonni, Enrico ha avuto una crisi. Nella notte era cianotico nella culla. «Siamo scappati di nuovo in ospedale e ci hanno fatto capire che ormai era necessario fargli la <b>tracheostomia</b> e mettergli la PEG, perché il suo organismo non gli consentiva più di respirare e di alimentarsi in autonomia».</p>
      <p>È sempre la mamma a raccontare. «I medici ci hanno raccontato cosa sono le malattie mitocondriali. Un nostro amico ci aveva preparati. Ho detto “Ok non sarà un atleta, ma sarà un bambino intelligente”, ma la neuropsichiatra mi ha risposto “signora, suo figlio non parlerà mai, però parla<b> il linguaggio delle emozioni</b>”».</p>
      <p>Il cammino della consapevolezza è passato anche per il confronto con chi lo aveva già affrontato attraverso l’associazione <b>Mitocon</b>. «Il tuo dolore non è assoluto, la tua situazione non è la peggiore al mondo, torni con i piedi per terra e vai avanti, un poco alla volta…Abbiamo imparato a gestire le emergenze nella <b>quotidianità</b>. Ogni volta succede qualcosa di nuovo, ogni volta è uno spavento, ma poi prendo il telefono, vado nella chat con le altre mamme, e posso parlare con qualcuno che sa cosa sto passando».</p>
      <p>Non c’è cura per la sindrome di Leigh, ma ci sono piccoli passi e accorgimenti quotidiani. Ci sono gli integratori, gli antiepilettici per rallentare le crisi, delle strategie nutrizionali per fare stare meglio il bambino, oltre alla parte riabilitativa dalle gambe agli occhi. «Ogni pezzettino in più è un qualcosa che consente a Enrico di avere un’apertura con il mondo, per apprendere e socializzare».</p>
      <p>La speranza sta ovviamente nella ricerca come il <b><i>Leigh Syndrome Roadmap Project</i></b>, una rete internazionale dei centri che studiano queste malattie. <b><i>Mitocon Onlus</i></b>, l’associazione di riferimento in Italia per i pazienti affetti da malattie mitocondriali, ha fatto partire una campagna di raccolta fondi: Dai un futuro ai bambini MITO, affetti da una di queste gravi e complesse patologie genetiche rare, molto difficili da diagnosticare e per le quali non esistono ancora cure. Fino al 31 dicembre, chiamando il numero verde 800 88 96 96 sarà possibile donare per sostenere un progetto innovativo di ricerca sulla Sindrome di Leigh, la malattia mitocondriale con la massima incidenza sui bambini.</p>
      <p>La Sindrome di Leigh, o encefalopatia necrotizzante subacuta, è una malattia mitocondriale neurologica progressiva che si manifesta in prevalenza nei bambini entro i primi 24 mesi di vita. Nelle forme più gravi i bambini perdono la possibilità di camminare, di parlare, di deglutire, fino a non poter respirare più in maniera completamente autonoma e riportano serie compromissioni neurologiche. Come per la gran parte delle malattie mitocondriali, la maggiore difficoltà per la ricerca riguarda l’enorme eterogeneità tra i diversi casi di Sindrome di Leigh, unici e difficili perciò da trattare in una ricerca complessiva.</p>
      <related>
        <h4>LEGGI ANCHE</h4>
        <a href="https://www.vanityfair.it/benessere/salute-e-prevenzione/2019/02/28/libro-come-oro-nelle-crepe-gioia-di-biagio-sindrome-di-ehlers-danlos-malattie-rare-pelle-fragile"/>
        <a href="https://www.vanityfair.it/news/storie-news/2018/02/28/samantha-sindrome-usher-malattie-rare"/>
        <a href="https://www.vanityfair.it/news/storie-news/2018/09/19/la-nostra-famiglia-che-convive-con-le-malattie-mitocondriali"/>
      </related>
    </article>
  </body>
</html>