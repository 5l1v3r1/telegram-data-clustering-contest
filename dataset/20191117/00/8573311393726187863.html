<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/show/tv/2019/11/17/una-storia-da-cantare-tv-fabrizio-de-andre-ascolti-raiuno"/>
    <meta property="og:site_name" content="VANITY FAIR"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="«Una storia da cantare»: il tenero omaggio a Fabrizio De André che fa rifiatare Raiuno"/>
    <meta property="og:description" content="La prima puntata del nuovo show del sabato sera di Raiuno si difende a testa alta contro la corazzata di «Tu Sì Que Vales» con un ottimo 21.1% di share: merito di un omaggio delicatissimo, ma anche di qualche «incidente» di percorso. Come Ornella Vanoni che sbotta in diretta mentre canta «Bocca di rosa»"/>
  </head>
  <body>
    <article>
      <h1>«Una storia da cantare»: il tenero omaggio a Fabrizio De André che fa rifiatare Raiuno</h1>
      <address><time datetime="2019-11-17T00:00:00+00:00">17 Nov 2019</time> by <a rel="author" href="https://www.vanityfair.it/author/mmanca" target="_blank">Mario Manca</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/17101453/dea12-950x684.jpg"/>
        </figure>
        <figure>
          <img src="https://images.vanityfair.it/gallery/116707/Big/48c724b9-49ab-449c-892d-0fa872ac452e.jpg"/>
          <figcaption>
            <b>Una storia da cantare</b>
            <cite>Ipa</cite>
          </figcaption>
        </figure>
        <figure>
          <img src="https://images.vanityfair.it/gallery/116707/Big/e983f1be-103d-4f40-b897-06ceb5d114af.jpg"/>
          <figcaption>
            <b>Una storia da cantare</b>
            <cite>Ipa</cite>
          </figcaption>
        </figure>
        <figure>
          <img src="https://images.vanityfair.it/gallery/116707/Big/a8caa31a-bf5b-4672-b3f5-87fb537e65c6.jpg"/>
          <figcaption>
            <b>Una storia da cantare</b>
            <cite>Ipa</cite>
          </figcaption>
        </figure>
        <figure>
          <img src="https://images.vanityfair.it/gallery/116707/Big/6b7cf295-0d36-463a-a171-a7b2dac82621.jpg"/>
          <figcaption>
            <b>Una storia da cantare</b>
            <cite>Ipa</cite>
          </figcaption>
        </figure>
        <figure>
          <img src="https://images.vanityfair.it/gallery/116707/Big/c9c86fc5-f060-4e13-b584-8640098da4e1.jpg"/>
          <figcaption>
            <b>Una storia da cantare</b>
            <cite>Ipa</cite>
          </figcaption>
        </figure>
        <figure>
          <img src="https://images.vanityfair.it/gallery/116707/Big/b204566a-2042-487d-9882-c1737ffa37a9.jpg"/>
          <figcaption>
            <b>Una storia da cantare</b>
            <cite>Ipa</cite>
          </figcaption>
        </figure>
        <figure>
          <img src="https://images.vanityfair.it/gallery/116707/Big/2bc8d6dc-937b-40bb-aee6-58192ec7427f.jpg"/>
          <figcaption>
            <b>Una storia da cantare</b>
            <cite>Ipa</cite>
          </figcaption>
        </figure>
        <figure>
          <img src="https://images.vanityfair.it/gallery/116707/Big/73f1f8d6-e47f-4fdb-9333-af530d7921c9.jpg"/>
          <figcaption>
            <b>Una storia da cantare</b>
            <cite>Ipa</cite>
          </figcaption>
        </figure>
        <figcaption>Una storia da cantare</figcaption>
      </slideshow>
      <p>
        <b>La prima puntata del nuovo show del sabato sera di Raiuno si difende a testa alta contro la corazzata di «Tu Sì Que Vales» con un ottimo 21.1% di share: merito di un omaggio delicatissimo, ma anche di qualche «incidente» di percorso. Come Ornella Vanoni che sbotta in diretta mentre canta «Bocca di rosa»</b>
      </p>
      <p>Raccontare la storia di un artista come Fabrizio De André significa immergersi nella sua vita, scavare fino a riportare alla luce le intenzioni, le paure, gli amori, i barlumi di un animo purissimo,<a href="https://www.vanityfair.it/music/storie-music/2019/01/11/morte-fabrizio-de-andre-canzoni-frasi-direzione-ostinata-e-contraria"> che cercava il senso nelle piccole cose.</a> <b>«Siamo cresciuti con le sue canzoni, ci siamo commossi e, a un certo punto, ci chiedevamo se alcune le avesse scritte per noi»</b>, spiega Enrico Ruggeri all’inizio della prima serata di<b> <i>Una storia da cantare</i>,</b> il nuovo show del sabato sera di Raiuno che, per tre settimane, renderà a omaggio a tre grandi cantautori della nostra storia (De André, Dalla e Battisti) attraverso ospiti e musica, interventi attoriali ed emozioni.</p>
      <p>Si comincia, appunto, con Faber,<b> forse una scelta un po’ ardita per un debutto</b>, ma sicuramente in grado di creare nel pubblico un interesse particolare, una suggestione che avvolge tutti come un velo ricamato.</p>
      <figure>
        <iframe data-src="https://twitter.com/RaiUno/status/1195812806853111808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Fabrizio era un artista che ha saputo trovare la bellezza lì dove gli altri neanche la cercavano. Una delle sue frasi più famose diceva che dai diamanti non nasce niente, ma dal letame nascono i fiori», insiste Ruggeri che, insieme a <b>Bianca Guaccero</b>, mette su uno spettacolo all’insegna dei sentimenti, con una carrellata di ospiti che si avvicendano sul palco per proporre, alla loro maniera, i successi più grandi di De André. Da Massimo Ranieri che esegue la sua versione di <i>Don Raffaè</i> ad Anastasio che intona la <i>Guerra di Piero</i>, da Loredana Bertè che si lancia in <i>Fiume San Creek</i> alla grande<b> Dori Ghezzi </b>che canta <i>La canzone di Marinella</i> con Morgan che l’accompagna al pianoforte. <b>È lei, con la voce che trema e gli occhi che trattengono le lacrime, il vero collante della serata,</b> la padrona di casa che, oltre a rendere omaggio a Fabrizio, <a href="https://www.vanityfair.it/people/italia/2019/01/11/dori-ghezzi-ricordo-fabrizio-de-andre-morte-faber-trap-foto">l’uomo con il quale ha condiviso più di 25 anni di vita insieme</a>, si lascia andare anche ad aneddoti che non aveva mai raccontato prima. Come quella volta che gli recapitarono dei fiori perché era il suo compleanno e lui non se n’era ricordato.</p>
      <figure>
        <iframe data-src="https://twitter.com/RaiUno/status/1195845084157231104?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Fabrizio non mi ha mai corteggiata: <b>era come se ci conoscessimo da sempre e continuasse un discorso»</b>, dice a un certo punto Dori confezionando, senza accorgersene, la frase più bella della serata. «Siamo tutti così tesi, Fabrizio fa questo effetto», continua rassicurando l’amica Loredana Bertè stampandole, poco dopo, un tenero bacio sulla bocca: stare lì è difficile anche per lei, ma è necessario perché i geni vanno riconosciuti e non c’è modo migliore di tributarli se non riunirsi e «cantare la loro storia». <b>E il pubblico gradisce: la prima puntata di <i>Una storia da cantare</i> ottiene, infatti, il 21.1% di share 4.147.000 spettatori.</b> Un risultato ben al di sopra delle aspettative ma che, contro la potentissima corazzata di <i>Tu Sì Que Vales</i>, si difende a testa alta grazie all’amore del pubblico nei confronti di Faber e a qualche piccolo «incidente» di percorso: primo fra tutti <b>Ornella Vanoni</b> che, mentre canta <i>Bocca di rosa</i>, s’interrompe e urla <b>«non si vede un cazzo»</b> rivolgendosi al testo sul gobbo che non riesce a leggere.</p>
      <related>
        <h4>LEGGI ANCHE</h4>
        <a href="https://www.vanityfair.it/music/storie-music/2019/01/11/morte-fabrizio-de-andre-canzoni-frasi-direzione-ostinata-e-contraria"/>
        <a href="https://www.vanityfair.it/people/italia/2019/01/11/dori-ghezzi-ricordo-fabrizio-de-andre-morte-faber-trap-foto"/>
      </related>
    </article>
  </body>
</html>