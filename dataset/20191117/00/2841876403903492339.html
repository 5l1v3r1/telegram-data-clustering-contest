<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sezonoj.ru/2019/11/blk-10/"/>
    <meta property="og:site_name" content="sezonoj.ru"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Dimanĉa poezio: Lajos Tárkony"/>
    <meta property="og:description" content="Dum ĉi-jara aŭtuno en La Balta Ondo ĉiudimanĉe aperas poemoj el la nova, kvara eldono de la Baza Literatura Krestomatio. Nia dek-unua gasto estas Lajos Tárkony [lájoŝ tárkonj] (1902–1978), hungaro, naskita kiel Ludwig Totsche, ŝtatoficisto en la financa ministerio. Redakciano de Literatura Mondo, Bibliografia gazeto kaj Lingvo-Libro. Pro la altnivelaj recenzoj en gazetaro kaj pro la studoj pri tiutempaj verkistoj en De paĝo al paĝo, li estas konsiderata “la unua Esperanta kritikisto”. Li ankaŭ verkis poemojn kaj aperigis la originalan poemaron Soifo (1964)."/>
  </head>
  <body>
    <article>
      <h1>Dimanĉa poezio: Lajos Tárkony</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">de AlKo</a></address>
      <figure>
        <img src="http://sezonoj.ru/wp-content/uploads/2019/07/K-blk320.jpg"/>
      </figure>
      <p>Dum ĉi-jara aŭtuno en <i>La Balta Ondo</i> ĉiudimanĉe aperas poemoj el la nova, kvara eldono de la <i><a href="http://esperanto-ondo.ru/Knigi/Kniga121.htm">Baza Literatura Krestomatio</a>.</i> Nia dek-unua gasto estas Lajos Tárkony [lájoŝ tárkonj] (1902–1978), hungaro, naskita kiel Ludwig Totsche, ŝtatoficisto en la financa ministerio. Redakciano de <i>Literatura Mondo, Bibliografia gazeto</i> kaj <i>Lingvo-Libro.</i> Pro la altnivelaj recenzoj en gazetaro kaj pro la studoj pri tiutempaj verkistoj en <i>De paĝo al paĝo</i>, li estas konsiderata “la unua Esperanta kritikisto”. Li ankaŭ verkis poemojn kaj aperigis la originalan poemaron <i>Soifo</i> (1964).</p>
      <h3>NOKTIĜO</h3>
      <figure>
        <img src="http://sezonoj.ru/wp-content/uploads/2019/11/Tarkony.jpg"/>
      </figure>
      <p>Rapide kreskas ombro,<br/>venas vespero,<br/>falas flugiloj tardaj,<br/>svenas espero.</p>
      <p>Sufokas tagajn bruojn<br/>sorĉa sordino,<br/>vualojn feajn teksas<br/>la somerfino.</p>
      <p>Al dormo sin preparas<br/>laca ĝardeno,<br/>ripozi volas koro,<br/>sonĝas ĉagreno.</p>
      <p>Al flor-odor’ miksiĝas<br/>nuanco velka,<br/>supre ĉiel’ brilnajla:<br/>kovrilo ĉerka.</p>
      <p>
        <i>(1964)</i>
      </p>
      <p>Ĉi tiu poemo de Lajos Tárkony aperis inter la 199 verkoj/fragmentoj de 82 aŭtoroj, publikigitaj en la nova eldono de la <i>Baza Literatura Krestomatio</i> (BLK) (p. 115), kuneldonita de <i>Sezonoj</i> (Kaliningrado) kaj Litova Esperanto-Asocio en julio 2019.</p>
      <p>Legu pli pri BLK <a href="http://esperanto-ondo.ru/Knigi/Kniga121.htm">http://esperanto-ondo.ru/Knigi/Kniga121.htm</a></p>
      <p><i>Baza Literatura Krestomatio</i> estas aĉetebla kontraŭ 27 eŭroj en la <a href="https://katalogo.uea.org/katalogo.php?inf=632">libroservo de UEA</a></p>
      <p>
        <b>AlKo</b>
      </p>
      <h4>Pli frue aperis:</h4>
      <p>1. Ludoviko Zamenhof: <a href="http://sezonoj.ru/2019/09/zamenhof-23/">Mia penso; Ho, mia kor’</a> (BLK, p. 8-9)<br/>2. Antoni Grabowski: <a href="http://sezonoj.ru/2019/09/grabowski">Sur unu kordo</a> (BLK, p. 22-23)<br/>3. Stanislav Schulhof: <a href="http://sezonoj.ru/2019/09/blk-2">Desperanto</a> (BLK, p. 43)<br/>4. Vasilij Devjatnin: <a href="http://sezonoj.ru/2019/09/blk-3">Pariza Esperanta Semajno</a> (BLK, p. 29)<br/>5. Edmond Privat: <a href="http://sezonoj.ru/2019/10/blk-4">Lasta kiso</a> (BLK, p. 45)<br/>6. Eŭgeno Miĥalski: <a href="http://sezonoj.ru/2019/10/blk-5">Lasta kiso</a> (BLK, p. 49-50)<br/>7. Julio Baghy: <a href="http://sezonoj.ru/2019/10/blk-6">Ĉe samovaro; Estas mi esperantisto</a> (BLK, p. 60, 66-67)<br/>8. Kálmán Kalocsay: <a href="http://sezonoj.ru/2019/10/blk-7">En ĉi murdepoko</a> (BLK, p. 83)<br/>9. Nikolao Ĥoĥlov: <a href="http://sezonoj.ru/2019/11/blk-8">Mia vojo</a> (BLK, p. 97)<br/>10. Raymond Schwartz: <a href="http://sezonoj.ru/2019/11/blk-9">Esperantisto, ekesto kaj malapero</a> (BLK, p. 100)</p>
      <p>Represo permesata kun indiko de la fonto: <i>La Balta Ondo</i> <a href="http://sezonoj.ru/2019/11/blk-10">http://sezonoj.ru/2019/11/blk-10</a></p>
      <figure>
        <img src="http://esperanto-ondo.ru/Abonu-19.jpg"/>
        <figcaption>Klaku la supran bildeton por vidi la abon-manierojn</figcaption>
      </figure>
    </article>
  </body>
</html>