<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773866,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="יועמ&quot;ש ועדת הכספים נגד החשכ&quot;ל: &quot;הקפאת תקציבי המשרדים נעשתה ללא סמכות&quot;"/>
    <meta property="og:description" content="בחוות דעת ששיגרה אל חברי הועדה טענה, כי &quot;בקשתו מהמשרדים שלא לקבוע עובדות בשטח אשר יקשו על ישום הוראות החוק בשנת 2020 מעוררת שאלות מבחינה משפטית, ומבחינה מעשית&quot;"/>
  </head>
  <body>
    <article>
      <h1>יועמ"ש ועדת הכספים נגד החשכ"ל: "הקפאת תקציבי המשרדים נעשתה ללא סמכות"</h1>
      <h2>בחוות דעת ששיגרה אל חברי הועדה טענה, כי "בקשתו מהמשרדים שלא לקבוע עובדות בשטח אשר יקשו על ישום הוראות החוק בשנת 2020 מעוררת שאלות מבחינה משפטית, ומבחינה מעשית"</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">צבי זרחיה</a></address>
      <p>היועצת המשפטית של ועדת הכספים עו"ד שגית אפיק יוצאת נגד החשב הכללי במשרד האוצר רוני חזקיהו שהחליט להקפיא את תקציביהם של משרדי הממשלה בשנת 2019. חזקיהו יופיע בפני הוועדה מחרתיים (יום שלישי).</p>
      <p>בחוות דעת ששיגרה היום אחר הצהריים אל חברי הועדה קבעה אפיק כי סמכותו זו של החשכ"ל חלה רק בשנת תקציב שהחלה בלא תקציב מאושר, ולא בשנת תקציב שבה התקציב כבר אושר- כמו למשל בתקציב 2019.</p>
      <p>"מנוסח החקיקה עולה כי סמכותו של החשב הכללי חלה רק מתחילת שנה שבה אין תקציב מאושר, ונראה כי הסמכות ביחס לשנה שבו ישנו תקציב מאושר נתונה לממשלה בהתאם להחלטותיה שהתקבלו ביחס לאותה שנה".</p>
      <figure>
        <img src="https://images1.calcalist.co.il/PicServer3/2017/05/04/722853/1NL.jpg"/>
        <figcaption>רוני חזקיהו החשב הכללי <br/>צילום: אוראל כהן</figcaption>
      </figure>
      <p>"חלק ממשרדי הממשלה התרעמו על האמור במכתב החשכ"ל, שכן יש בו כדי לפגוע בסמכויותיהם לנהל את תקציב משרדם באופן עצמאי ובהתאם למדיניות שהם תכננו מבעוד מועד"-הדגישה.</p>
      <p>"ביום ה-28 באוקטובר 2019, הוציא החשב הכללי הנחייה למשרדי הממשלה לפיה יש להימנע ככל הניתן מאישור התקשרויות חדשות שצפויות לגרום להוצאה במזומן בשנת 2020, גם אם משמעות הדבר, היא אי ניצול תקציב 2019, אלא, אם כן מדובר בהתקשרות דחופה וחיונית שאי אישורה צפוי לגרום נזק של ממש. כמו כן, הוא ציין במכתבו כי כל התקשרות חדשה בהיקף העולה על 200 אלף שקלים תובא להתייעצויות בחשב הכללי באוצר. הוראות אלה לא יחולו על התקשרויות בתחומי התחזוקה, השמירה, הניקיון וההסעדה. בנוסף, לפי ההנחייה בכל מכרז, המפורסם על ידי משרד ממשלתי, יש לכלול סעיף שלפיו, ההצעות שיתקבלו במיכרז יפתחו רק לאחר אישור אישור ועדת החריגים, הצפויה לפעול במשרד האוצר בשנת 2020".</p>
      <p>אפיק הוסיפה כי "לפיכך בדיון שתקיים הוועדה ראוי שיוסבר הרקע להוצאת הנחייתו של החשב הכללי באוצר, בכל הנוגע לשנת 2019. אין חולק כי לחשב הכללי יש סמכות ביחס לשנת 2020 אך בקשתו מהמשרדים שלא לקבוע עובדות בשטח אשר יקשו על ישום הוראות החוק בשנת 2020 מעוררת שאלות מבחינה משפטית, ומבחינה מעשית יש בה כדי להקשות על משרדי הממשלה בתקופה שבה ממילא גם אישור ההעברות התקציביות נדחה תקופה ארוכה, וטרם אושרו כל העודפים בתקציביהם של משרדי הממשלה".</p>
      <p>ממשרד האוצר נמסר: "ראשית יובהר כי הוראת החשב הכללי אינה 'מקפיאה תקציבים', אלא מחייבת בחינה קפדנית טרם אישור התקשרות חדשה שיש לה השפעה על ההוצאה בשנת 2020. האחריות לעמידה בשנת 2020 במסגרת הוצאה חודשית בגובה 1/12 מתקציב 2019, כנדרש בחוק, היא של החשב הכללי, וההוראה האמורה ניתנה על מנת שניתן יהיה לעשות זאת מבלי להשבית את פעילות המשרדים בשנת 2020".</p>
    </article>
  </body>
</html>