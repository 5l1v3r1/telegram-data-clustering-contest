<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-nultem-kilometru-d1-lide-vzpomenou-na-obeti-dopravnich-nehod/1821969?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T00:25:00+00:00"/>
    <meta property="og:title" content="Na nultém kilometru D1 lidé vzpomenou na oběti dopravních nehod"/>
    <meta property="og:description" content="Praha - U památníku obětí dopravních nehod na nultém kilometru dálnice D1 v Praze Chodově dnes lidé uctí památku těch, kteří zemřeli na silnicích, a připomene dlouhodobé dopady havárií. Pietní akt pořádá České sdružení obětí dopravních nehod a zahájí symbolický vzpomínkový řetězec, který bude v následujících víkendech pokračovat v kostelech v Plzni a v Moravské Chrastové na Svitavsku a v dálniční kapli na dálnici D5 nedaleko Šlovic u Plzně. ČR se tak připojí ke Světovému dni dopravních nehod."/>
  </head>
  <body>
    <article>
      <h1>Na nultém kilometru D1 lidé vzpomenou na oběti dopravních nehod</h1>
      <address><time datetime="2019-11-17T00:25:00+00:00">17 Nov 2019, 00:25</time> by <a rel="author" href="http://www.ctk.cz/" target="_blank">ČTK</a></address>
      <p>Praha - U památníku obětí dopravních nehod na nultém kilometru dálnice D1 v Praze Chodově dnes lidé uctí památku těch, kteří zemřeli na silnicích, a připomene dlouhodobé dopady havárií. Pietní akt pořádá České sdružení obětí dopravních nehod a zahájí symbolický vzpomínkový řetězec, který bude v následujících víkendech pokračovat v kostelech v Plzni a v Moravské Chrastové na Svitavsku a v dálniční kapli na dálnici D5 nedaleko Šlovic u Plzně. ČR se tak připojí ke Světovému dni dopravních nehod.</p>
      <p>Za prvních deset měsíců roku letos na českých silnicích podle policejních statistik zemřelo stejně jako před rokem 460 lidí. Letošní rok ale přinesl jednu z nejtragičtějších dopravních nehod posledních let. V pondělí 11. listopadu zemřeli při srážce tří osobních aut u Pavlic na Znojemsku čtyři lidé před příjezdem záchranářů a o dva dny později ještě těžce zraněný čtyřměsíční chlapec v nemocnici. Nehoda s větším počtem obětí se v Česku stala naposledy v září roku 2015.</p>
      <p>Za celý loňský rok si téměř 105.000 havárií v ČR vyžádalo 565 obětí. Podle předběžných údajů Centra dopravního výzkumu dosáhly ekonomické následky dopravních nehod 82 miliard korun, tedy zhruba 1,5 procenta HDP. Jedna oběť dopravní kolize podle centra stojí stát asi 19,8 milionu korun a jeden těžce zraněný zhruba pět milionů. Finanční dopady nehod představují jednak přímé náklady na výjezd záchranářů a policie či zdravotní péči, ale i nepřímé škody třeba v podobě ztráty na daních.</p>
      <p>Na celém světě podle Libora Budiny z Autoklubu ČR každoročně zemře v důsledku dopravních nehod 1,35 milionu lidí. "Jeden zbytečně vyhaslý lidský život každých 23 vteřin. Dopravní nehody jsou celosvětově osmou nejčastější příčinou smrti," uvedl Budina.</p>
      <p>Na České sdružení obětí dopravních nehod se může obrátit každý, koho nějak postihly důsledky nehody. Sdružení poskytuje bezplatné poradenství. Radí, jak postupovat při styku s policií či pojišťovnami, poskytuje však i psychologické nebo právní služby. Vedle pomoci obětem a pozůstalým se sdružení zabývá také prevencí tragických havárií na silnicích. Pořádá besedy, přednášky, setkání, jeho členové se vyjadřují do médií.</p>
      <p>ktp ver mal</p>
    </article>
  </body>
</html>