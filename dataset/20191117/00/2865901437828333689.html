<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/sledi-baraz-protiv-norveskih-superklinaca-i-jos-nekog-poslednja-sansa-srbije-da-zaigra-na-ep/342711"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Sledi baraž protiv norveških superklinaca i još nekog… Poslednja šansa Srbije da zaigra na EP"/>
    <meta property="og:description" content="Orlovi nisu uspeli kroz kvalifikacije, sada im ostaje drugi pokušaj"/>
  </head>
  <body>
    <article>
      <h1>Sledi baraž protiv norveških superklinaca i još nekog… Poslednja šansa Srbije da zaigra na EP</h1>
      <h2>Orlovi nisu uspeli kroz kvalifikacije, sada im ostaje drugi pokušaj</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">Aleksandar Gligorić</a></address>
      <p>Srbija je kvalifikacije za EP završila na trećem mestu u grupi iza Ukrajine i Portugalije i nije uspela da se plasira na EURO narednog leta. Međutim, ostaje joj još jedna i poslednja šansa.</p>
      <p>Srbija će na proleće imati šansu da se dokopa plasmana na EP kroz baraž grupe C u Ligi nacija koji je obezbeđen za vreme bivšeg selektora <b>Mladena Krstajića</b>. U polufinalu plej-ofa, Srbija gostuje 26. marta u Norveškoj. Ako pobedi, ostaje joj još poslednja prepreka u finalu baraža pet dana kasnije, ali se još ne zna ko bi mogao da bude protivnik. Jedan siguran mogući protivnik iz drugog polufinala je Škotska, a drugi mogu da budu Rumuni, Bugari, Izraelci… Rival Škotske će se znati kada se završe kvalifikacije u drugim grupama. Domaćin finala plej-ofa će biti određen žrebom.</p>
      <p>To je jedan od četiri plej-ofa Lige nacija iz kojih će pobednici izboriti plasman na EURO 2020. Ni u ostalim baražima, se još ne znaju svi učesnici. U plej-ofu grupe A je siguran jedino Island, u plej-ofu grupe B je sigurna jedino BiH, a u plej-ofu grupe D su poznati svi učesnici: Gruzija, Severna Makedonija, Kosovo i Belorusija.</p>
      <p>Srbiju ne očekuje nimalo lak posao u polufinalu plej-ofa. Iako Norveške nema na velikim takmičenjima  od 2000. godinama kada joj je u grupi presudila Jugoslavija, konačno im je stasala generacija koja obećava.</p>
      <p>Norvešku predvodi čudo od deteta i najtalentovaniji evropski centarfor današnjice - <b>Erling</b> <b>Brut</b> <b>Haland</b> (19) iz Red Bul Salcburga. Ipak, on nije prva zvezda tima već još je to jedan mladi talenat. <b>Martin</b> <b>Edegard </b>(20) je još kao 16-godišnjak zaludeo Evropu i naterao Real Madrid da ga kupi. Posle perioda sazrevanja, “dečjih bolesti”, pozajmica, konačno je prošle sezone eksplodirao u Viteseu, a sada bista u Real Sosijedadu. Dečak je postao muškarac i verovatno ćemo ga od sledeće sezone gledati kao ozbiljnog konkurenta za mesto startera u Real Madridu. Triling talentovanih Norvežana kompletira <b>Sander</b> <b>Berge</b> (21), krilo šampionske generacije Genka iz prošle sezone za kojeg se već godinu i kusur dana šuška da bi mogao u neki ozbiljniji klub u “ligama petice”. Pominjali su se Totenhem, Betis, Arsenal, Fiorentina, Benfika, Brajton, Viljareal... U poslednje vreme je malo u padu forme, ali i dalje je na oku skauta iz Engleske, Italije, Španije, Nemačke…Norvežani u napadu imaju i odličnog <b>Džošuu</b> <b>Kinga</b> iz Bornmuta koji je već godinama standardan u Premijer ligi i redovno trese mreže. Na levom krilu imaju i talentovanog <b>Mohameda Eljunusija</b> iz Seltika. </p>
      <p>Tu se završava spisak opasnih igrača.</p>
      <p>Ostatak tima je prosečan ili ispodprosečan. Olimpijakosov desni bek <b>Omar Elbadelaui</b>, nekada veliki talenat <b>Ole Selnes</b> (danas igra u Kini), Halov vezista <b>Markus Henriksen</b>, Hertin golman <b>Rune Jarštejn</b>, Seltikov mladi štoper <b>Kristofer Ajer</b>, Hofenhajmov univerzalac <b>Havard Nordtvajt</b>, Fulamov <b>Stefan Johansen </b>čine ostatak kičme tima. Ništa više od solidnog. </p>
      <p>Norveška kroz tekuće kvalifikacije nije uspela da se izbori za jedno od prva dva mesta u grupi sa Španijom i Švedskom, a kolo pre kraja ima isti broj bodova kao Rumunija. Do plej-ofa su došli kao i Srbija: Kroz Ligu nacija. U grupi su bili prvi ispred Bugarske, Kipra i Slovenije. Selektor Norveške je legendarni Šveđanin <b>Lars</b> <b>Lagerbak</b>, čovek koji je devet godina (samostalno i u tandemu sa <b>Soderberegom</b>) vodio Švedsku i pet godina bio selektor Islanda sa kojim je došao do četvrtfinala prošlog EP. Ozbiljan selektor koji zna kako da odvede slabije timove na velika takmičenja i ima veliko iskustvo uspeha u raznim kvalifikacijama i velikim takmičenjima.</p>
      <p>(FOTO: reuters)</p>
      <figure>
        <img src="https://mozzartsport.com/upload/CKEditor/13.11.2019/7.1.%20sponzorstvo%20sporta%20u%20c%CC%8Citavom%20sistemu%20Ministarstva%20odbrane%201080x1080.jpg"/>
      </figure>
    </article>
  </body>
</html>