<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773858,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="המקרה המוזר של הטייס שנעצר לאחר שהסתובב ערום בחדר המלון שלו"/>
    <meta property="og:description" content="קברניט בחברת יונייטד נעצר בחדר המלון בו שהה בנמל התעופה של דנוור; זה נגמר עם פיצויים של 300 אלף דולר"/>
  </head>
  <body>
    <article>
      <h1>המקרה המוזר של הטייס שנעצר לאחר שהסתובב ערום בחדר המלון שלו</h1>
      <h2>קברניט בחברת יונייטד נעצר בחדר המלון בו שהה בנמל התעופה של דנוור; זה נגמר עם פיצויים של 300 אלף דולר</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">שירות כלכליסט</a></address>
      <p>אנדרו קולינס, קברניט ותיק בחברת התעופה יונייטד נעצר במלון ווסטין הצמוד לנמל התעופה דנוור, קולורדו, בגין חשיפה מגונה, לאחר שהתקבלו תלונות שהוא הסתובב בעירום במשך 20 דקות, תוך כדי שהוא מקיים שיחת טלפון, בחדרו שבמלון. קולינס היה משוכנע שהוא לבד ושאיש לא יכול לראות אותו. הוא רק לא לקח בחשבון שהווילונות בחדרו היו פתוחים וכי אנשים המסתובבים בטרמינל של נמל התעופה, הנמצא מול המלון, יכולים לראות את המתרחש בחדרו.</p>
      <p>"החלונות הפונים לרחבה הם בגוון ירוק, אטומים ומחזירים קרני אור", הסביר עורך דינו מאוחר יותר, מדוע הטייס הרשה לעצמו להסתובב ערום בחדר  כביכול מול כל העולם. "מתוך החדר זה כמו להסתכל על קיר ירוק, או על מראה ירוקה".</p>
      <p>האירוע שהתרחש לפני שנה, אמור היה להסתכם כאנקדוטה מעט מביכה - אלא שמישהו התקשר למשטרה, וקולינס נאלץ במהרה להתמודד עם שוטרים שעמדו מולו בנשקים שלופים. הוא נעצר כשהוא ניצב מול כתב אישום פלילי ומביך ואף העביר לילה אחד במעצר. עיריית דנוור סירבה לבטל את ההאשמות נגדו, אך כשהובא לבסוף למשפט, חצי שנה לאחר האירוע, פסק השופט כי אין בסיס מוצק לתביעה וביטל אותה.  </p>
      <figure>
        <img src="https://images1.calcalist.co.il/PicServer3/2019/11/17/947928/2-Denver-Police-DepartmentB.jpg"/>
        <figcaption>הטייס אנדרו קולינס בעת מעצרו במלון <br/>צילום: Marriott</figcaption>
      </figure>
      <p>בזמן בירור המקרה הושעה מכל פעילות ביונייטד לתקופה של שישה חודשים. ואם לא די בכך, קולינס התמודד באותו זמן על תפקיד נשיא איגוד הטייסים ביונייטד, וכמובן שמועמדותו בוטלה. אפילו עכשיו, שנה לאחר האירוע, העיד קולינס לרשת טלוויזיה מקומית, הוא מתמודד כמעט יום יום עם המצב הקפקאי אליו נקלע. "אני צריך להסביר את מה שקרה כל יום מחדש," סיפר קולינס. "סומנתי עלי ידי המחלקה לביטחון המולדת, ובכל פעם שאני חוזר בטיסה לארצות הברית, אני נקרא הצידה ונשאל האם הסתבכתי עם החוק".</p>
      <figure>
        <img src="https://images1.calcalist.co.il/PicServer3/2019/11/17/947925/3-marriott_b.jpg"/>
        <figcaption>מלון ווסטין בנמל התעופה דנוור <br/>צילום: Marriott</figcaption>
      </figure>
      <p>קולינס הפגוע לא ויתר על כבודו ותבע את עיריית דנוור על מעצר שוא. השבוע הוא הגיע לפשרה בתביעה שלו לפיה עיריית דנוור תשלם לו פיצוי של 300 אלף דולר בגין המעצר השגוי.</p>
      <p>בכל מקרה, צעדיו המשפטיים עדיין לא הסתיימו. עורך דינו אמר שהוא שוקל לתבוע גם את המלון שאיפשר את כניסת המשטרה לחדרו ללא צו חיפוש - והוסיף כי קולינס מתכוון לתרום חלק מהפיצוי שקיבל לפרויקט "חפים מפשע", המממן הגנה משפטית לנאשמים חפים מפשע בסבירות גבוהה.  "עכשיו אני מבין מה זה להיות מואשם בדבר שלא עשית", אמר קולינס.  </p>
      <figure>
        <img src="https://images1.calcalist.co.il/PicServer3/2019/11/17/947927/1-gettyB.jpg"/>
        <figcaption>מטוסי יונייטד בנמל התעופה <br/>צילום: גטי</figcaption>
      </figure>
    </article>
  </body>
</html>