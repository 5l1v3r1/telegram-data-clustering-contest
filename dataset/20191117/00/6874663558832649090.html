<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773207,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="צרות של עשירים - איך לסרב להצעת עבודה"/>
    <meta property="og:description" content="אם התמזל מזלכם וזכיתם לקבל כמה הצעות עבודה במקביל, תצטרכו להודיע למנהלי הגיוס שהחלטתם לבחור במקום אחר. כך תעשו זאת בנימוס ובלי לשרוף גשרים"/>
  </head>
  <body>
    <article>
      <h1>צרות של עשירים - איך לסרב להצעת עבודה</h1>
      <h2>אם התמזל מזלכם וזכיתם לקבל כמה הצעות עבודה במקביל, תצטרכו להודיע למנהלי הגיוס שהחלטתם לבחור במקום אחר. כך תעשו זאת בנימוס ובלי לשרוף גשרים</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">שירות כלכליסט</a></address>
      <p>כולם יודעים איך זה להגיש מועמדות לעבודה חדשה. שולחים טופס מועמד אחר טופס מועמדות, בודקים כל הזמן את הטלפון, ומרפרשים בטירוף את האימייל. ואז, אחרי שנדמה שעברו עידנים, מקבלים כמה הזמנות לראיון בבת אחת. קבלת כמה הצעות עבודה במקביל זה אמנם 'צרות של עשירים' אבל אם בכל זאת שפר מזלכם והתקבלתם ליותר מעבודה אחת, באתר TheLadders פרסמו כמה דרכים לסרב בנימוס לאלה שאינכם מעוניינים בהן. </p>
      <p>
        <b>קחו את הזמן כדי להבין האם אתם באמת רוצים לוותר עליה</b>
      </p>
      <p>אם יש לכם מחשבות שניות אחרי שכבר התקבלתם לעבודה, כדאי לחשוב מה בדיוק הדבר שלא מתאים לכם במשרה הספציפית. אם כבר עברתם ראיון והתקבלתם, אתם בעמדה טובה לשאת ולתת. כדאי לשאול את עצמכם האם הייתם לוקחים את המשרה אם השכר, ההטבות או התנאים היו טובים יותר, ואז להבין האם תוכלו לשאת ולתת על הדבר הזה שיגרום לכם ללכת על המשרה בלב שלם. סביר שמנהלי כוח האדם ינסו ללחוץ עליכם, אם כבר הגעתם לשלב הזה, אבל אם תגישו להם הצעה נגדית יש סיכוי טוב שתשיגו את מה שאתם רוצים. אבל אם אין משהו ספציפי שיכול לשנות את תחושתכם לגבי המשרה, כתבו להם זאת בנימוס והמשיכו לחפש.</p>
      <p>
        <b>אל תדחו את הסירוב</b>
      </p>
      <p>ברגע שקיבלתם החלטה לוותר על עבודה, כדאי לפעול במהירות. מנהלי כוח אדם לא אוהבים שמבזבזים להם את הזמן, לכן כדאי לשמור על מערכת יחסים חיובית ולשלוח במהירות את מכתב הוויתור שלכם.</p>
      <figure>
        <img src="https://images1.calcalist.co.il/PicServer2/20122005/209834/shutterstock_64091875_L.jpg"/>
        <figcaption>לסרב להצעת עבודה, אילוסטרציה <br/>צילום: shutterstock</figcaption>
      </figure>
      <p>
        <b>הפגינו את הוקרתכם</b>
      </p>
      <p>דרך נוספת להשאיר זיכרון חיובי בראשו של מנהל כוח האדם, היא לומר לו שאתם מעריכים את השקעתו. סביר שאותו מנהל או מנהלת השקיעו זמן בקריאת קורות החיים שלכם, בהכנה לראיון, בשיח ובכתיבה בעניינכם, אז אתם יכולים לכל הפחות לומר להם שאתם מעריכים זאת, ואת ההזדמנות שהם הציעו לכם.</p>
      <p>
        <b>אל תמרחו את המכתב</b>
      </p>
      <p>כשאתם מתיישבים לכתוב את מכתב הסירוב, אין צורך לכתוב מאמר. נסחו אותו בקצרה, בחדות, ולעניין. רק חשבו על נסיונכם שלכם ועל מאות האימיילים שאתם מקבלים מדי יום. גם אתם הייתם מעריכים אימייל תמציתי וקצר, נכון? אפשר להוסיף עוד הערה בנימה אישית, וכמה מילות הוקרה, אבל אל תמרחו את המכתב. אחרי הכל, זה מכתב סירוב.</p>
      <p>
        <b>נמקו את החלטתכם בקצרה</b>
      </p>
      <p>אין צורך להיכנס לפרטים או לשקר בנוגע לסיבות שלכם לוותר על המשרה. פשוט היו כנים ותנו למנהל הגיוס מושג לגבי הסיבה לויתורכם על המשרה בשלב הזה. אם ויתרתם על המשרה לטובת אחרת שמתאימה לכם יותר, תוכלו לכתוב משהו כמו: "למרות שזאת נראית כמו הזדמנות נהדרת לממש את יכולותיי וללמוד על התחום, החלטתי לבסוף לוותר על המשרה לטובת אחרת שמציעה לי יותר הזדמנויות לממש את עצמי בתחום של...", או משהו כמו "המשרה אינה מתאימה ליעדי הקריירה שלי כפי שהם כיום". עם גישה כזאת אי אפשר להתווכח, אבל היא גם לא מעוררת חשד לכך שיש בעיניכם בעיה עם החברה שהציעה לכם את המשרה.</p>
      <p>
        <b>בקשו מהם להישאר בקשר</b>
      </p>
      <p>אם היה לכם ראיון טוב ויצרתם קשר טוב עם המראיינים, אתם יכולים לבקש מהם להישאר אתכם בקשר. אם הייתה לכם שיחה טובה בקשר לפן מסוים של המשרה, או אם מצאתם מכנה משותף, ניתן להזכיר זאת במכתב הויתור, לציין גם כמה נהניתם מהשיחה, ולהוסיף שאם בעתיד יחפשו מועמדים למשרה שיותר מתאימה לכם, תשמחו לשמוע מהם בעניין.</p>
    </article>
  </body>
</html>