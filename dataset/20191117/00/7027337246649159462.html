<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698748/%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D8%A2%D8%B1%D8%A7%D9%85%D8%B4-%D8%AF%D8%B1-%D8%B3%DB%8C%D8%B1%D8%AC%D8%A7%D9%86-%D8%A8%D8%B1%D9%82%D8%B1%D8%A7%D8%B1-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="نماینده مجلس: آرامش در سیرجان برقرار شده است"/>
    <meta property="og:description" content="بعد از اینکه عده‌ای وارد پمپ بنزین شدند غائله با حضور نیروهای مردمی ختم شد ."/>
  </head>
  <body>
    <article>
      <h1>نماینده مجلس: آرامش در سیرجان برقرار شده است</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <p>
        <b>بعد از اینکه عده‌ای وارد پمپ بنزین شدند غائله با حضور نیروهای مردمی ختم شد .</b>
      </p>
      <figure>
        <img src="https://cdn.asriran.com/files/fa/news/1398/8/26/1037951_525.jpg"/>
      </figure>
      <p>نماینده مردم سیرجان در مجلس شورای اسلامی گفت که غائله برپا شده در این شهرستان در واکنش به افزایش قیمت بنزین با حضور نیروهای مردمی خاتمه یافته و در حال حاضر آرامش در این شهر برقرار است.</p>
      <p>شهباز حسن پور در گفت‌وگو با ایسنا، با اشاره به اعتراضات مردم در این شهرستان نسبت به افزایش قیمت بنزین گفت: اتفاقی که افتاد از بی تدبیری مسئولان بود که می‌توانستند با مردم صحبت کنند و آنها را نسبت به این مسائل آگاه کنند. مردم سیرجان در طول تاریخ ثابت کرده‌اند که مردمی مومن و خداجوی هستند و مسائل‌شان را با آرامش مطرح می‌کنند.</p>
      <p>وی افزود: در روز اعتراض نیز مردم اعلام کرده بودند که به خیابان می‌آیند و ابتدا گفته بودند که تجمع جلوی بازار انجام خواهد شد اما برای جلوگیری از آسیب دیدن اموال عمومی مردم تجمع را به پلیس راه یعنی ورودی شهر منتقل کردند اما متاسفانه هیچ کس سعی در آرام کردن فضا نداشت.</p>
      <p>حسن پور ادامه داد: بعد از اینکه عده‌ای وارد پمپ بنزین شدند غائله با حضور نیروهای مردمی ختم شد و جا دارد از مردم هوشیار و بصیر این شهرستان تشکر کنم که بلافاصله بعد از اینکه فهمیدند عده‌ای می‌خواهند از اعتراض به حق مردم سوء استفاده کنند با آرامش صحنه را ترک کردند.</p>
      <p>نماینده مردم سیرجان در مجلس با بیان اینکه «در حال حاضر آرامش در سیرجان برقرار است»، خاطرنشان کرد: متاسفانه یک نفر در این اعتراضات کشته شد که از خانواده مستضعف بوده و باید به وضع این خانواده رسیدگی شود. یکی از مجروحین هم از بسیجی‌ها بود و ۷ مجروح دیگر نیز به هیچ عنوان جزو معترضین به نظام نبودند بلکه درخواستی داشتند. متاسفانه دولت هم اطلاع رسانی لازم را نکرده بود و همین باعث شد که شوک روانی به مردم وارد شود.</p>
      <p>وی در پایان گفت که هم اکنون شهر ما آرام است. ما به دنبال مطالبات مردم هستیم و از مطالبات آنها عقب نشینی نمی‌کنیم. دولت هم بهتر بود پیش از اعلام این تصمیم مردم را در جریان امر قرار می‌داد و یارانه حامل‌های انرژی را به حساب مردم واریز می‌کرد.<br/>برچسب ها: سیرجان ، بنزین ، مجلس</p>
    </article>
  </body>
</html>