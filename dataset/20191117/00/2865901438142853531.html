<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/nocna-mora-u-beogradu-sest-utakmica-sest-selektora-sest-poraza-gol-razlika-1-14/342689"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Noćna mora u Beogradu: Šest utakmica, šest selektora, šest poraza - gol razlika 1:14"/>
    <meta property="og:description" content="Da li će negativan niz konačno biti prekinut?"/>
  </head>
  <body>
    <article>
      <h1>Noćna mora u Beogradu: Šest utakmica, šest selektora, šest poraza - gol razlika 1:14</h1>
      <h2>Da li će negativan niz konačno biti prekinut?</h2>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <p>
        <b>Nema mnogo fudbalskih reprezentacija na planeti sa kojima smo u bliskoj istoriji imali toliko problema kao sa Ukrajincima. Od raspada Sovjetskog saveza do danas, naš nacionalni tim, doduše pod tri različita imena, Jugoslavija, Srbija i Crna Gora i Srbija, doživljavao je samo poraze i to prilično neslavne, od kojih je ovaj poslednji bio najbolniji. To ne kažemo samo zbog najubedjivijeg poraza u tom nizu (0:5), već zbog činjenica da je to bila jedina utakmica takmičarskog karaktera, dok su sve prethodne bile prijateljske.</b>
      </p>
      <p>Statistika takođe zvuči prilično poražavajuće i glasi: šest utakmica i šest poraza - uz gol razliku 1:14. Interesanto, svaki put je utakmicu vodio drugi selektor, a sve je počelo od <b>Dejana Savićevića</b>, koji je u svom jedinom trenerskom poduhvatu, kao tadašnji selektor Jugoslavije 2002. godine, doživeo poraz na stadionu Dinama iz Moskve (0:2). Strelci za Ukrajinu su tada bili <b>Sergej Popov</b> i <b>Vladimir Musolitin</b>.</p>
      <figure>
        <img src="https://mozzartsport.com/upload/CKEditor/16.11.2019/770x200-FSS.png"/>
      </figure>
      <p>Jedini pogodak na mećevima naše selekcije sa Ukrajinom postigao je <b>Mateja Kežman</b>. Bio je to meč između Ukrajine i Srbije i Crne Gore na memorijalnom turniru Valeri Lobanovski. Tadašnja selekcija <b>Ilije Petkovića</b> je u Kijevu 2005. godine poražena sa 2:1, a strelci za domaćina bili su <b>Sergej</b> <b>Rebrov</b> i <b>Sergej</b> <b>Nazarenko</b>. <b>Kežman</b> je rezultat ublažio u poslednim trenucima utakmice.</p>
      <p>Kao samostalna država prvi put smo sa Ukrajnicima igrali u martu 2008. godine, takođe na stadionu Valeri Lobanovski u Kijevu. Selekciju <b>Mirslava</b> <b>Đukića</b> domaća reprezentacija savladala je rezultatom 2:0, a strelci za Ukrajinu bili su <b>Andrej</b> <b>Ševčenko</b> i <b>Segej Nazarenko</b>. Godinu dana kasnije poraženi smo od Ukrajne (0:1) na prijateljskoj utakmici u Nikoziji. Jedini gol protiv tadašnje selekcije <b>Radomira</b> <b>Antića</b> ponovo je postigao <b>Sergej Nazarenko</b>.</p>
      <figure>
        <iframe src="https://www.youtube.com/embed/6U0BbelPXoY" width="425" height="349" data-service="Youtube" scrolling="no"/>
      </figure>
      <p>Poslednji prijateljski meč sa Ukrajinom Srbija je odigrala u novembru 2016. godine, kada je selektor bio <b>Slavoljub Muslin</b>. Meč je odigran na stadionu Metalista u Harkovu, a reprezentacija još uvek aktuelnog selektora <b>Andreja Ševčenka</b> slavila je sa 2:0. Golove za domaćina postigli su <b>Šakov</b> i <b>Jarmolenko</b>. Ipak, pravi potop se dogodio u aktuelnim kvalifikacijama. Selekcija Srbije na čelu sa bivšim selektorm <b>Mladenom</b> <b>Krstajićem</b> doživela je pravi rezultatski i igrački debakl u Ljvovu (0:5). Bila je to neslavna proba formacije 3-5-2 u kojoj je ostavljeno mnogo prostora za <b>Konpljanku</b>, <b>Cigankova</b> i <b>Jaremčuka</b>, pa je srpska odbrana doživela pravi brodolom. <b>Konopljanka</b> i <b>Cigankov</b> su postigli po dva pogotka i bili direktno odgovorni za veliku pobedu svoje selekcije u ovom meču.</p>
      <figure>
        <iframe src="https://www.youtube.com/embed/QBaWUdnCFd4" width="425" height="349" data-service="Youtube" scrolling="no"/>
      </figure>
      <p>Ukrajinci su ogroman kvalitet svoje selekcije potvrdili i u okršajima sa Portugalijom, pa su uspeli da obezbede plasman na Evropsko prvenstvo dva kola pre kraja kvalifikacija, dok su Orlovi nekako uspeli da sačuvaju teoretske šanse za drugo mesto. Naravno, sve će pre svega zavisiti od rezultata Portugalije u Luksemburgu. Ipak, Orlovi imaju mnogo motiva da se revanširaju Ukrajincima, a da li će to biti dovoljno za pobedu i prekid ove negativne serije, ostaje da se vidi na današnjem meču na stadionu Rajko Mitić (15.00).</p>
      <p>
        <b>SRBIJA - UKRAJINA (skor: 0-0-6, gol razlika: 1:14)</b>
      </p>
      <p>17.5.2002: Ukrajina - Jugoslavija 2:0, selektor Dejan Savićević.</p>
      <p>17.8.2005: Ukrajina - Srbija i Crna Gora 2:1, selektor Ilija Petkovića.</p>
      <p>26.3.2008: Ukrajina - Srbija 2:0, selektor Miroslav Đukić.</p>
      <p>11.2.2009: Ukrajina - Srbija 1:0, selektor Radomir Antić.</p>
      <p>15.11.2016: Ukrajina - Srbija 2:0, selektor Slavoljub Muslin.</p>
      <p>7.6.2019: Ukrajina - Srbija 5:0, selektor Mladen Krstajić.</p>
      <figure>
        <img src="https://mozzartsport.com/upload/CKEditor/16.11.2019/Radoje-Simic%CC%81-1080x1080.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>