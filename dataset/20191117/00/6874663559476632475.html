<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773859,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="בשורות לטבע בישראל: תרופת הדגל החדשה תיוצר בכפר סבא"/>
    <meta property="og:description" content="המפעל בכפר סבא קיבל את אישור ה-FDA להשתתף בייצור AJOVY, תרופת מקור ביולוגית נגד מיגרנות שהיקף מכירותיה צפוי להגיע למיליארד דולר; משרד הבריאות העניק לטבע רישיון לתרופה בישראל"/>
  </head>
  <body>
    <article>
      <h1>בשורות לטבע בישראל: תרופת הדגל החדשה תיוצר בכפר סבא</h1>
      <h2>המפעל בכפר סבא קיבל את אישור ה-FDA להשתתף בייצור AJOVY, תרופת מקור ביולוגית נגד מיגרנות שהיקף מכירותיה צפוי להגיע למיליארד דולר; משרד הבריאות העניק לטבע רישיון לתרופה בישראל</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">נווית זומר</a></address>
      <p>מפעל טבע בכפר סבא, שהיה אחראי על חלק מייצור תרופת הדגל של החברה - הקופקסון, קיבל בסוף השבוע בשורה משמחת: המפעל ייקח חלק בייצור של AJOVY, תרופת מקור ביולוגית נגד מיגרנות, ש<a href="https://www.calcalist.co.il/stocks/home/0,7340,L-3959-629014,00.html?quote=%D7%98%D7%91%D7%A2">טבע</a> תולה בה תקוות כתרופת העתיד שלה, שאולי תפצה חלקית על הירידה במכירות הקופקסון. לפני כחודשיים אישר ה-FDA את התרופה לטיפול בהזרקה לטיפול מונע של מיגרנה במטופלים מבוגרים.</p>
      <p>בשבוע שעבר התקבל אישור מינהל המזון והתרופות בארה"ב (FDA) לכך שהמפעל עומד בתקנים המחמירים שנדרשים כדי לקחת חלק בייצור התרופה. חלקו של המפעל יהיה בתהליך מילוי המזרקים בתנאים סטריליים בחלבון שנועד להשיג את ההשפעה הרפואית על הסובלים ממיגרנות.</p>
      <figure>
        <img src="https://images1.calcalist.co.il/PicServer3/2019/04/14/899319/1NL.jpg"/>
        <figcaption>מפעל טבע בכפר סבא <br/>צילום: סיון פרג</figcaption>
      </figure>
      <p>בנוסף, המפעל יבצע תהליכי בקרת איכות של החומר הביולוגי ושל המזרק, תוך שימוש במעבדה ביולוגית מתקדמת שהוקמה במקום, ויבצע את תהליכי האריזה לתרופה שמיועדת ליצוא לשוק האמריקאי.</p>
      <p>כמו כן נודע כי משרד הבריאות העניק לטבע רישיון לתרופה בישראל, וטבע פועלת לשלבה בסל התרופות.</p>
      <p>התרופה AJOVY אמורה להיות תרופת הדגל הבאה של טבע, שתפצה על הירידה בהכנסות ממכירת הקופקסון לטיפול בטרשת נפוצה. בשנתיים האחרונות, מאז שפג הפטנט שלה, צנחו מכירות הקופקסון במהירות וכיום הן עומדות על כ- 1.2 מיליארד בלבד. בהתאם, צומצם ייצור התרופה במפעל טבע בנאות חובב.</p>
      <figure>
        <img src="https://images1.calcalist.co.il/PicServer3/2019/11/09/946107/33464509393391_l.jpg"/>
        <figcaption>מנכ"ל טבע קור שולץ <br/>צילום: בלומברג</figcaption>
      </figure>
      <p>
        <b>בינתיים: מכירות התרופה מתחת לציפיות</b>
      </p>
      <p>כפי שנחשף, ירידת המכירות של הקופקסון כתוצאה מפקיעת הפטנט וכן סגירת מפעל הטבליות ליצוא של טבע בירושלים, גרמו לראשונה לירידה של 40% ביצוא תרופות מישראל. כתוצאה מכך, טבע שהייתה אחראית על רוב היצוא של התרופות, יצאה מצמרת רשימת היצואניות הגדולות מישראל.</p>
      <p>תרופת AJOVY ניתנת בזריקה אחת לחודש, או שלושה חודשים, ואמורה לעכב חלבון שאחראי לרגישות היתר במיגרנה. לפי תחזיות של מנכ"ל טבע קאר שולץ, AJOVY אמורה להגיע בעתיד למכירות של מיליארד דולר בשנה.</p>
      <p>לפי טבע, מיגרנה היא המחלה השלישית הכי נפוצה בעולם, יותר מסוכרת, אפילפסיה ואסתמה גם יחד. יותר מ-36 מיליון אמריקנים סובלים ממיגרנה ובכל העולם יש כמיליארד אנשים הסובלים ממנה.</p>
      <p>בשלב זה, קצב הצמיחה של מכירות התרופה, כפי שעולה מהדו"ח לרבעון השלישי של 2019, היה מתחת לציפיות: ברבעון השלישי הסתכמו המכירות ב-25 מיליון דולר, לעומת 23 מיליון דולר ברבעון הקודם. התרופה מתמודדת בשוק האמריקאי מול שתי תרופות מתחרות ועלותה 575 דולר לחודש.</p>
      <p>בסוף השבוע קיבלו עובדי המפעל בכפר סבא מכתב שעליו חתומים אבינעם ספיר מנכ"ל טבע ישראל ונעם שמש מנהל אתר הייצור בכפר סבא, שבו התבשרו על קבלת אישור ה-FDA להשתתף בייצור AJOVY ואישור משרד הבריאות הישראלי.</p>
      <p>"ייצור תרופה ביולוגית מקורית, שהיא אחת מהתרופות המשמעותיות ביותר של טבע לעתיד, מאתר טבע כפר סבא, מעורר גאווה. אלו הן חדשות מרגשות ומשמחות עבור טבע, טבע ישראל ואתר טבע כפר סבא", נאמר במכתב.</p>
    </article>
  </body>
</html>