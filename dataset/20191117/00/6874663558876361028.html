<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773825,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="&quot;סרטים בערבה&quot;: כמה המלצות לפסטיבל המסקרן שהפך ללהיט"/>
    <meta property="og:description" content="פסטיבל הסרטים במושב צוקים יציג, בין השאר, עותק משוחזר של &quot;לורנס איש ערב&quot; וסרט ברזילאי עתידני מבהיל"/>
  </head>
  <body>
    <article>
      <h1>"סרטים בערבה": כמה המלצות לפסטיבל המסקרן שהפך ללהיט</h1>
      <h2>פסטיבל הסרטים במושב צוקים יציג, בין השאר, עותק משוחזר של "לורנס איש ערב" וסרט ברזילאי עתידני מבהיל</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">יאיר רוה</a></address>
      <p>פסטיבל "סרטים בערבה", שנפתח בסוף השבוע בפעם השמינית, <a href="https://www.calcalist.co.il/consumer/articles/0,7340,L-3749248,00.html">הצליח בשנתיים האחרונות </a>להביא יותר מ־10,000 איש עד מושב צוקים שבאמצע הדרך בין ים המלח לאילת.</p>
      <p>מה שהתחיל כיוזמה תיירותית בחסות המועצה המקומית, הפך בשלוש השנים האחרונות לאחד מפסטיבלי הקולנוע המעניינים בארץ. מצד אחד, הוא מלקט את מיטב הסרטים שהוצגו בפסטיבלים הגדולים יותר של ירושלים וחיפה, ומצד שני מצליח להביא אליו בכורות מסקרנות.</p>
      <figure>
        <img src="https://images1.calcalist.co.il/PicServer3/2019/11/14/947690/1NL.jpg"/>
        <figcaption>"לורנס איש ערב"</figcaption>
      </figure>
      <p>כך למשל מתקיימת בו זו השנה השנייה ברציפות הבכורה הישראלית לסרט החדש של הירוקאזו קורה־אדה. בשנה שעברה זה היה "המשפחה שלי" (שזכה בקאן) והשנה נבחר כסרט הפתיחה של הפסטיבל "סיפור חיי", שהיה גם הסרט שפתח פסטיבל ונציה, ובו הירוקאזו עוזב את יפן ועושה סרט צרפתי־אמריקאי עם קתרין דנב, ז'ולייט בינוש ואיתן הוק. “סיפור חיי”, כמו גם "השורקים" הרומני ו"ואז רקדנו" הגיאורגי, מוקרנים בפסטיבל בערבה באדיבות קולנוע לב, שזה כמה שנים לוקח את הפסטיבל הזה תחת כנפיו ומעניק לו את בכורות הסתיו־חורף הכי מסקרנות שלו.</p>
      <p>לאחר שבשבוע שעבר הוכרזו המועמדים לפרסי האקדמיה האירופית, הפסטיבל בערבה מציג שניים מהסרטים הבולטים שם — "הבוגד" של מרקו בלוקיו האיטלקי (שהוקרן בפסטיבל חיפה), ו"קצין ומרגל", סרטו הצרפתי של רומן פולנסקי על פרשת דרייפוס. זו הקרנת הבכורה הישראלית של הסרט, שאמנם זכה בפרס חבר השופטים, הפרס השני בחשיבותו בפסטיבל ונציה, ומוביל במספר המועמדויות בתחרות האקדמיה האירופית, אבל יוצא לעולם במקביל להאשמות חדשות נגד פולנסקי על מקרה אונס שלכאורה ביצע בשחקנית צרפתייה ב־1975.</p>
      <p>אם החמצתם את הפסטיבלים בערים הגדולות, הפסטיבל המדברי מאפשר לכם להשלים צפייה ב"החיים הנסתרים של יורידיסיה גוסמאו", מלודרמה ברזילאית שזכתה בפרס "מבט מסוים" בקאן ושהוצגה בפסטיבל ירושלים, וב"יום לבן לבן", נציג איסלנד לאוסקרים, שהוקרן בפסטיבל חיפה. מבין מה שכבר ראינו, הנה ארבעת הדברים הכי מעניינים המתרחשים בפסטיבל "סרטים בערבה" בעשרת הימים בהם יקרין את סרטיו, כולם תחת כיפת השמיים.</p>
      <figure>
        <img src="https://images1.calcalist.co.il/PicServer3/2019/11/14/947686/1NL.jpg"/>
        <figcaption>"אומרים שהכל משתנה"</figcaption>
      </figure>
      <p><b>1. "לורנס איש ערב".</b> עצם המחשבה לראות את העותק הדיגיטלי המשופץ החדש של יצירת המופת של דיוויד לין מ־1962 באמצע המדבר - מרחק 120 קילומטר מעקבה, בה מתרחשת אחת הסצינות המפורסמות בו - היא סיבה להתרגשות סינפילית. את הסרט הפיק המפיק האמריקאי סם שפיגל, שזכה עליו באוסקר, והעותק המשופץ יוקרן בחסות קרן דיוויד לין כמחוות יום הולדת 30 לבית הספר לקולנוע הירושלמי שקרוי על שם שפיגל. <b>2. "אומרים שהכל משתנה".</b> חלפו עשר שנים מאז שראינו בארץ בפעם האחרונה סרט שצילם כריסטופר דויל, צלם אוסטרלי שהתפרסם בזכות שיתופי הפעולה שלו עם וונג קאר־וויי. השחקן והזמר היפני ג'ו אודיגארי, שיהיה אורח הפסטיבל, ביים סרט ביכורים יפהפה ומדיטטיבי, שנסמך המון על צילומי הטבע המרהיבים של דויל. זהו סיפורו של קשיש יפני שמתפרנס מהעברת אנשים בין שתי גדותיו של נהר הזורם בין ההרים בסירתו הקטנה, כשברקע נשמעים קולות בנייתו של הגשר שיחסל את הצורך בשירותיו.</p>
      <p><b>3. "באקוראו".</b> אחד הסרטים המשונים של השנה, באדיבות פסטיבל קאן והבמאי הברזילאי קלבר מנדונסה פיליו. גם הסרט הזה מתרחש באמצע שום מקום מדברי נידח, אי שם בברזיל, אי שם בעתיד. המראה של הסרט ריאליסטי ושרוף מהשמש, אבל העלילה מראה חזון של ברזיל בדרכה לעתיד בדמות "מקס הזועם": מלחמות סביב מים וכפר קטן שיום אחד נעלם מעל המפות, כשתיירים מקבלים רשות להגיע ולצוד בשביל הספורט את תושביו.</p>
      <p><b>4. "משהו טוטאלי".</b> לפני שאייל שיראי וטינקרבל עזבו את תל אביב, עברו למושב צוקים ויזמו את הפסטיבל הזה, היו להם קרדיטים קולנועיים רבים. בין השאר שיראי הפיק וטינקרבל כיכבה ב"משהו טוטאלי", סרטו המקסים של גור בנטביץ'. הסרט הזה יוקרן בפסטיבל לצד "קצפת ודובדבנים", סרטו החדש והנהדר של בנטביץ', שעכשיו, לאחר שלא הצליח להפוך ללהיט קופתי כפי שהגיע לו, לא נותר אלא להפוך - כמו כל סרטיו האחרים של הבמאי - לסרט פולחן.</p>
    </article>
  </body>
</html>