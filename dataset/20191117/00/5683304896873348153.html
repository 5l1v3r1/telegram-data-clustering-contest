<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/17/biometric-mastering-to-find-out-illegal-pensioners.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T00:33:00+00:00"/>
    <meta property="og:title" content="ബയോമെട്രിക് മസ്റ്ററിങ് ‘പരേതരെ’ പിടിക്കാൻ; അനധികൃതമായി പെൻഷൻ വാങ്ങി 2.34 ലക്ഷം പേർ"/>
    <meta property="og:description" content="തിരുവനന്തപുരം ∙ സംസ്ഥാനത്തു സാമൂഹിക സുരക്ഷാ പെൻഷൻ ഗുണഭോക്താക്കൾക്കു ബയോമെട്രിക് മസ്റ്ററിങ് ഏർപ്പെടുത്തിയത് ഇവരിൽ 2.34 ലക്ഷം പേർ 'പരേതർ' ആണെന്ന.Biometric Mastering. Manorama News. illegal pensioners.Kerala News. Malayalam News. Manorama Online"/>
  </head>
  <body>
    <article>
      <h1>ബയോമെട്രിക് മസ്റ്ററിങ് ‘പരേതരെ’ പിടിക്കാൻ; അനധികൃതമായി പെൻഷൻ വാങ്ങി 2.34 ലക്ഷം പേർ</h1>
      <address><time datetime="2019-11-17T00:33:00+00:00">17 Nov 2019, 00:33</time> by <a rel="author">ഷില്ലർ സ്റ്റീഫൻ</a></address>
      <p>തിരുവനന്തപുരം ∙ സംസ്ഥാനത്തു സാമൂഹിക സുരക്ഷാ പെൻഷൻ ഗുണഭോക്താക്കൾക്കു ബയോമെട്രിക് മസ്റ്ററിങ് ഏർപ്പെടുത്തിയത് ഇവരിൽ 2.34 ലക്ഷം പേർ ‘പരേതർ’ ആണെന്ന ധനവകുപ്പിന്റെ കണ്ടെത്തലിനെത്തുടർന്ന്. പഞ്ചായത്ത് ഡയറക്ടറേറ്റിലെ ഡയറക്ട് ബെനഫിറ്റ് ട്രാൻസ്ഫർ (ഡിബിടി) സെല്ലിനു ധനവകുപ്പ് അഡീഷനൽ ചീഫ് സെക്രട്ടറി നൽകിയ കുറിപ്പിലാണു ഞെട്ടിപ്പിക്കുന്ന വിവരങ്ങളുള്ളത്.</p>
      <p>ജൂണിൽ തിരുവനന്തപുരം കരകുളം പഞ്ചായത്തിൽ നടത്തിയ പൈലറ്റ് സർവേയിൽ, ഗുണഭോക്താവ് മരിച്ച ശേഷവും അനന്തരാവകാശികളോ ബന്ധുക്കളോ ആയ 338 പേർ സാമൂഹിക സുരക്ഷാ പെൻഷൻ വാങ്ങിയതായി കണ്ടെത്തിയിരുന്നു. പഞ്ചായത്തിലെ ആകെ ഗുണഭോക്താക്കളുടെ 5% വരുമിത്. സംസ്ഥാനത്ത് സാമൂഹിക സുരക്ഷാ പെൻഷൻ വാങ്ങുന്നത് 46,89,419 പേരാണ്. ഇതിന്റെ 5% കണക്കാക്കിയാൽ 2,34,470 പേർ വരുമെന്നും ഇവർക്കു പെൻഷനായി പ്രതിമാസം 29 കോടി രൂപ നൽകേണ്ടി വരുന്നതായും കണ്ടാണു മസ്റ്ററിങ്ങിനു നിർദേശമെന്നും കുറിപ്പിലുണ്ട്.</p>
      <p>നിലവിൽ 51% പേർക്കു ബാങ്കിലൂടെയും ബാക്കിയുള്ളവർക്കു പ്രാഥമിക സഹകരണ സംഘം ഏജന്റുമാർ മുഖേനയുമാണു പെൻഷൻ വിതരണം. മസ്റ്റർ ചെയ്തവർക്കു മാത്രമേ ഇനി പെൻഷൻ ലഭിക്കൂ എന്നു ധനവകുപ്പ് അറിയിച്ചിട്ടുണ്ട്.</p>
      <p>
        <b>മസ്റ്ററിങ്  ഡിസംബർ 15 വരെ നീട്ടി</b>
      </p>
      <p>സാമൂഹിക സുരക്ഷാ പെൻഷൻ, ക്ഷേമനിധി ബോർഡ് പെൻഷൻ ഗുണഭോക്താക്കൾ മസ്റ്ററിങ് നടത്തേണ്ട തീയതി അടുത്ത മാസം 15 വരെ നീട്ടി. അക്ഷയ കേന്ദ്രത്തിൽ എത്തി jeevanrekha.kerala.gov.in വെബ്സൈറ്റ് വഴി മസ്റ്ററിങ് പൂർത്തിയാക്കണം. കൈവിരലടയാളമോ അതിനു സാധിക്കാത്തവരുടെ കൃഷ്ണമണിയുടെ വിവരങ്ങളോ ആണു ശേഖരിക്കുക.</p>
      <p>മസ്റ്ററിങ്ങിനു ഗുണഭോക്താവ് ഫീസ് നൽകേണ്ടതില്ല. ഒരാൾക്കു 30 രൂപ വച്ച് അക്ഷയ കേന്ദ്രത്തിനു സർക്കാർ നൽകും; കിടപ്പുരോഗികളുടെ മസ്റ്ററിങ് വീട്ടിലെത്തി നടത്തുന്നതിന് 130 രൂപയും. ഇവരുടെ മസ്റ്ററിങ് അടുത്ത മാസം 11 മുതൽ 15 വരെ. കിടപ്പുരോഗികളുടെ വിവരങ്ങൾ കുടുംബാംഗം ഡിസംബർ ഒൻപതിനകം ബന്ധപ്പെട്ട തദ്ദേശസ്ഥാപന സെക്രട്ടറിയെ അറിയിക്കണം. മസ്റ്റർ ചെയ്ത ഗുണഭോക്താക്കൾ അക്ഷയ കേന്ദ്രത്തിൽ നിന്നു രസീത് കൈപ്പറ്റണം.</p>
      <p><b>English Summary</b>: Biometric mastering to find out illegal pensioners</p>
    </article>
  </body>
</html>