<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/italya-olumsuz-hava-kosullarina-teslim/1648162"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="İtalya olumsuz hava koşullarına teslim"/>
    <meta property="og:description" content="İtalya'yı kuzeyden güneye etkisi altına yoğun yağış ve kuvvetli rüzgar, pek çok kentte olumsuzluklara yol açtı."/>
  </head>
  <body>
    <article>
      <h1>İtalya olumsuz hava koşullarına teslim</h1>
      <h2>İtalya'yı kuzeyden güneye etkisi altına yoğun yağış ve kuvvetli rüzgar, pek çok kentte olumsuzluklara yol açtı.</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">Barış Seçkin  </a></address>
      <h4>Roma</h4>
      <p>Olumsuz hava koşulları sebebiyle<b> İtalya</b>'da 11 bölgede alarm durumuna geçildi. </p>
      <p>İtalyan basınında yer alan haberlerde kanallarıyla ünlü tarihi kent Venedik’te son yağışların ardından su seviyesinin öğle saatlerinde bir ara en yüksek 1,5 metre ölçüldüğü, öğleden sonra ise düşüşe geçtiği belirtildi.</p>
      <p>Venedik’in en alçak noktası olan güneyindeki San Marco Meydanı, Venedik Belediye Başkanı ve Acil Durum Komitesi Başkanı Luigi Brugnaro’nun kararıyla can güvenliği gerekçesiyle kapatıldı.</p>
      <figure>
        <img src="https://www.aa.com.tr/uploads/userFiles/7fc6ad83-e801-4dd2-b1c1-974abd5a6af0/2019%2FKasim%2Fitalya-2-.jpg"/>
      </figure>
      <p>Brugnaro, Twitter hesabından yaptığı açıklamada, suların öğlen 1,5 metreye kadar yükseldiğini ve yükselişin durduğunu ifade etti. Brugnaro, Venedikliler için tekrar normale dönmek üzere harekete geçme vakti olduğunu kaydetti.</p>
      <p>Bu arada, Floransa kentinden geçen Arno Nehri'nin debisi son birkaç saatte yaklaşık 3,5 metre yükselerek tehlikeli seviyeye ulaştı. Yetkililer taşkın ihtimaline karşı uyarırken itfaiye ve sivil savunma ekipleri nehir kıyısında önlem aldı.</p>
      <p>Arno Nehri'nin geçtiği Pisa’da da su seviyesinin yükselmesi sebebiyle alarm düzeyinin en üste çıkarıldığı kaydedildi. Pisa’da nehir kıyısındaki caddelerin trafiğe kapatıldığı bildirildi.  </p>
      <figure>
        <img src="https://admin.aa.com.tr/uploads/userFiles/7fc6ad83-e801-4dd2-b1c1-974abd5a6af0/2019%2FKasim%2Fitalya-1-.jpg"/>
      </figure>
      <p>İtalyan basını, Arno'nun Floransa ve Pisa'yı tehdit ettiğini yazdı.</p>
      <p>Ayrıca, Roma'da da dün geceden bu yana esen sert rüzgarlar, başkent sokaklarında bazı ağaçların yollara devrilmesine neden oldu.</p>
      <p>Kuzeydeki Alto-Adige bölgesi ise yoğun kar yağışından etkilendi. Bölgede 11 bin aileye halen elektrik sağlanamadığı belirtildi.</p>
      <related>
        <a href="https://www.aa.com.tr/tr/dunya/italya-olumsuz-hava-kosullarina-teslim/1648162"/>
        <a href="https://www.aa.com.tr/tr/dunya/sularin-yukseldigi-venedikte-zarar-yaklasik-1-milyar-avro-/1647443"/>
        <a href="https://www.aa.com.tr/tr/dunya/italya-hukumeti-venedik-te-acil-durum-ilan-etti-/1646013"/>
        <a href="https://www.aa.com.tr/tr/dunya/italyada-olumsuz-hava-kosullari-nedeniyle-3-kisi-oldu/1644904"/>
        <a href="https://www.aa.com.tr/tr/dunya/italyada-camiye-saldiri-planladigi-iddia-edilen-12-kisi-gozaltina-alindi-/1643962"/>
        <a href="https://www.aa.com.tr/tr/dunya/venedik-sular-altinda-kaldi-/1643919"/>
      </related>
    </article>
  </body>
</html>