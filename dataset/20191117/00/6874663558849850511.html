<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773862,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="המשבר בהבימה מחריף: כל העובדים הכריזו על סכסוך עבודה"/>
    <meta property="og:description" content="העובדים לא קיבלו את משכורת חודש אוקטובר, הם טוענים להלנת שכר מתמשכת מדי חודש בחודשו זה תקופה ארוכה, אי קבלת דמי הבראה, אי הפרשות תשלומים לקרנות הפנסיה וקרנות ההשתלמות ועוד; התיאטרון פנה לבית המשפט המחוזי בבקשה להורות למשרדי האוצר והתרבות להעביר את כספי התמיכות השוטפות"/>
  </head>
  <body>
    <article>
      <h1>המשבר בהבימה מחריף: כל העובדים הכריזו על סכסוך עבודה</h1>
      <h2>העובדים לא קיבלו את משכורת חודש אוקטובר, הם טוענים להלנת שכר מתמשכת מדי חודש בחודשו זה תקופה ארוכה, אי קבלת דמי הבראה, אי הפרשות תשלומים לקרנות הפנסיה וקרנות ההשתלמות ועוד; התיאטרון פנה לבית המשפט המחוזי בבקשה להורות למשרדי האוצר והתרבות להעביר את כספי התמיכות השוטפות</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">בילי פרנקל ומאיה שחל</a></address>
      <p>המשבר בתיאטרון הלאומי הבימה מסלים - כל עובדי התיאטרון הכריזו היום (א') על סכסוך עבודה כולל מול ההנהלה, לאחר שלא קיבלו את משכורת חודש אוקטובר. המשמעות: הם עשויים להשבית את פעילותו בעוד כ-14 יום. בינתיים<b>,</b> ההצגה מאחורי הגדר בקרית מוצקין, שהיתה מתוכננת למחר, בוטלה - כפי הנראה בשל בעיות כוח אדם של תיאטרון הבימה.  </p>
      <p>בשעות הבוקר הודיע שח"ם, ארגון השחקנים בישראל, על סכסוך עבודה לכ-58 שחקני התיאטרון המאוגדים בסכם הקיבוצי, זאת בהמשך לפגישה שערכו השחקנים ביום חמישי ובה החליטו להשבית את הפעילות אם לא ישולם להם השכר. בנוסף לשחקנים המאוגדים, מועסקים בתיאטרון עשרות שחקנים נוספים כפרילנאסרים, הטוענים כי לא קיבלו משכורת במשך תקופה ארוכה יותר. בשעות הצהריים הצטרפה ההסתדרות, שהודיעה כי אישרה סכסוך עבודה גם לכ-200 עובדי התיאטרון המשתייכים לסקטור הטכני והמינהלה, בהם עובדי במה, אביזרים, מאפרות, סדרנים, עובדי תוארה וסאונד, עובדי מכירות ועוד.</p>
      <figure>
        <img src="https://images1.calcalist.co.il/PicServer2/20122005/464867/2_L.jpg"/>
        <figcaption>תיאטרון הבימה בת"א <br/>צילום: אוראל כהן</figcaption>
      </figure>
      <p>בין השאר טוענים השחקנים ושאר העובדים לאי תשלום משכורת חודש אוקטובר כאמור, וכן הלנת שכר מתמשכת מדי חודש בחודשו זה תקופה ארוכה. עוד ברקע לסכסוך - אי תשלום דמי הבראה, קצובת ביגוד ו"מענק יובל" בין השנים 2017 ל-2019 - בסכומים המגיעים לכ-2 מיליון שקל, וכן אי הפרשות תשלומים כראוי לקרנות הפנסיה וקרנות ההשתלמות.</p>
      <p>העובדים טוענים גם כי הנהלת התיאטרון לא מעבירה כספים כנדרש לתקציב ועד העובדים אף שהסכומים נוכו משכרם. בשל כך הגיש שח"ם אף בקשה דחופה לבית הדין האזורי בתל אביב, הדיון בנושא נקבע ל-19 בדצמבר. כמו כן טוענים בהסתדרות כי ההנהלה מעכבת את המו"מ על הסכם קיבוצי חדש.</p>
      <p>
        <b>פנייה לבית המשפט</b>
      </p>
      <p>מהבימה נמסר כי "התיאטרון הגיש היום פנייה לבית המשפט המחוזי בתל אביב בבקשה להורות למשרדי האוצר והתרבות להעביר את כספי התמיכות השוטפות המגיעות לתיאטרון ולהורות לחשבת המלווה על העברת השכר ל-400 שחקנים ועובדים - זאת ברוח החלטת בית המשפט מלפני כחודש".</p>
      <p>בהבימה מביעים זעם על התנהלות פקידי האוצר, "אשר לוקחים שחקנים ועובדים על משפחותיהם כבני ערובה. לא ייתכן שהחלטות בית משפט בישראל אינן מכובדות על ידי המדינה. לא יתכן שמחדלי העבר של המדינה רודפים פעם אחר פעם את התיאטרון הלאומי על שחקניו ועובדיו, המדינה ממשיכה לרמוס את פרנסתם ולדרוס את התרבות בכלל.התיאטרון משתף פעולה באופן מלא עם כל בקשות המדינה ובכלל זה של החשבת המלווה. לאחר העברת המסמך האחרון היום, אנו מצפים שכפי</p>
      <p>שהובטח יעביר האוצר מחר את ההקצבות שיאפשרו את תשלום השכר לשחקנים ולעובדים.</p>
      <p>"בניגוד לנטען באופן תמוהה, נכון להיום, משרד האוצר לא העביר לתיאטרון הבימה כל הצעה לתוכנית הבראה. התיאטרון הלאומי הבימה יאבק בכל דרך למען שחקניו</p>
      <p>ועובדיו העושים מלאכתם נאמנה ומקיימים הלכה למעשה את התרבות הישראלית במיטבה".</p>
      <p> </p>
      <p>
        <b>חובות גדולים שנצברו במשך שנים</b>
      </p>
      <p>ברקע לתפתחויות אלו מצויים החובות הגדולים שצברה הבימה לאורך השנים, שהיקפם אינו ידוע ושכיום היא פועלת מול משרד האוצר והתרבות להסדרתם. בחודש בספטמבר האחרון הגישה חברת השיוק פאוור דיאלינג בקשת פירוק נגד התיאטרון לבית המשפט המחוזי בתל אביב, בטענה כי ההנהלה חייבת לה כ-2.8 מיליון שקל. הנהלת התיאטרון ביקשה דחות את בקשת הפירוק, בטענה כי הוגשה בחוסר תום לב.</p>
      <p>ביהמ"ש שלח את הצדדים לגישור אצל הכנ"ר, במסגרתו נדרשו משרדי האוצר והתרבות למצוא פתרון לתשלום התמיכות של התיאטרון, באופן שיאפשר את המשך התנהלותו, כולל תשלום לספקים, נותני שירותים ו-388 העובדים המועסקים בו. עם זאת, כספי התמיכה הללו טרם הועברו ממשרדי התרבות והאוצר - וזאת על אף שההנהלה המציאה את המסמכים שנדרשו ממנה לשם כך - מה שהביא לאי תשלום משכורות אוקטובר ולחלקם אף משכורות ספטמבר.</p>
      <p>שמוליק לוי, יו"ר ועד השחקנים בתיאטרון, מסר כי "אנחנו מבקשים שהאוצר והנהלת התיאטרון לא ינהלו את המלחמות שלהם על הגב של השחקנים. אם הכסף לא יעבור, לא נקבל משכורות ואף נותן שירות לא יעבוד, כך שחורצים בפועל את דינו של התיאטרון. הפעולה האכזרית, במסגרתה העובדים ציפו לקבל שכר ב-10 בחודש ולא קיבלו - היא גזר דין מוות לתיאטרון. לא רק זאת, מתקשרים אלי השחקנים והעובדים, אומרים לי שבעל הבית מממתין לכספים ואין להם לתת לו. אנחנו לא אנשים עשירים ואלו לא משכורות עתק". </p>
      <p>יו"ר ההסתדרות במרחב תל-אביב-יפו, גרשון גלמן, מסר כי "לצערי המצב בתיאטרון הבימה הגיע לכדי אבסורד - כדור שלג אחד גדול שאף אחד מבין הגורמים האחראיים לא לוקח עליו אחריות. העובדים המסורים המשיכו לעבוד בשנים האחרונות בצורה סדירה תוך כדי שזכויותיהם נרמסות".</p>
      <p>מתיאטרון הבימה נמסר בתגובה: "יש לפנות לפקידי משרד האוצר. חוץ מאשר להפוך את שולחנותיהם, הנהלת הבימה עשתה את כל הנדרש ועושה לילות כימים בנושא, ולמרות זאת האוצר לא העביר לתיאטרון הלאומי את ההקצבה המגיעה לו על פי חוק. הנהלת התיאטרון עושה הכל למען השחקנים והעובדים".</p>
      <p>ממשרד האוצר נמסר בתגובה: "כספי הציבור הם משאב שאין לזלזל בו. גירעון הבימה הגיע ליותר מ-50 מיליון שקל, מה שמחייב תוכנית הבראה וחשב מלווה על פי חוק. לצערנו ומסיבות תמוהות, הבימה מסרבים לשתף פעולה עם תוכנית ההבראה. לכשיגיעו להסכמות, ויעמדו בתנאי החוק, יועבר המימון הציבורי במלואו".</p>
    </article>
  </body>
</html>