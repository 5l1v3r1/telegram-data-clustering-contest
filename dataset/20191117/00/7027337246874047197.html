<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698731/%D8%B3%D8%B9%DB%8C%D8%AF-%D8%AE%D8%A7%D9%86%DB%8C-%D8%B4%D9%88%D8%B1%D8%A7%DB%8C-%D8%B5%D9%86%D9%81%DB%8C-%D9%86%D9%85%D8%A7%DB%8C%D8%B4-%D9%86%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D8%AC%D9%84%D9%88%DB%8C-%D8%AA%D8%AE%D9%84%D9%81%D8%A7%D8%AA-%D8%B1%D8%A7-%D8%A8%DA%AF%DB%8C%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="سعید خانی: شورای صنفی نمایش نمی‌تواند جلوی تخلفات را بگیرد"/>
    <meta property="og:description" content="سعید خانی می‌گوید: شاهد یکی از ضعیف‌ترین ادوار شوراهای صنفی نمایش هستیم."/>
  </head>
  <body>
    <article>
      <h1>سعید خانی: شورای صنفی نمایش نمی‌تواند جلوی تخلفات را بگیرد</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/26/1037931_397.jpg"/>
      </figure>
      <p>سعید خانی می‌گوید: شاهد یکی از ضعیف‌ترین ادوار شوراهای صنفی نمایش هستیم.</p>
      <p> به گزارش خبرنگار ایلنا، سعید خانی (تهیه‌کننده و پخش‌کننده سینما) در یادداشتی در اعتراض به وضعیت اکران فیلم‌ها نوشت:</p>
      <p>«بعضی از سینماها جنبه فیلم پرفروش و کمدی ندارند! شاهد بیشترین تخلفات توسط برخی از سینماها هستیم. وقتی بعضی سینماهای تهران که باید الگو باشند تخلفات وحشتناکی را انجام می‌دهند، دیگر به عنوان مثال سالن سینمایی در شهرستان که ۲ هفته‌ است افتتاح شده، گله‌ای نیست که به فیلم دفتر ما یک سانس آن هم ۱۲ ظهر اختصاص داده است!</p>
      <p>وقتی سینمایی تصمیم می‌گیرد روز سه‌شنبه فیلم را تعویض کند! یعنی حداقل‌های سینماداری را بلد نیست! فروش ضعیف شهریور و مهر ثابت کرد که باید در هر ماه حداقل یک فیلم پرفروش در سینماها اکران شود تا به رونق گیشه و حتی گرم کردن سایر فیلم‌ها کمک کند.</p>
      <p>اما اکران فیلم پرفروش دلیلی بر بی‌ثباتی سانس‌ها و عدم نظارت کمیته تخلفات نیست (اگر کمیته تخلفاتی وجود داشته باشد) و این میزان تخلفی که شاهد آن هستیم بسیار مشکوک است؛ وقتی حتی شورای صنفی نمایش برای اینکه سه فیلم کودک هم‌زمان اکران نشود هیچگونه برنامه‌ریزی‌ ندارد. قطعاً با این نوع ساختار شورای صنفی نمی‌شود جلوی تخلفات برخی از سینماها را گرفت.</p>
      <p>متاسفانه شاهد یکی از ضعیف‌ترین ادوار شوراهای صنفی نمایش هستیم و به شدت موافق ورود دولت در حوزه اکران هستم.»</p>
    </article>
  </body>
</html>