<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/dzisiaj-swiatowy-dzien-ubogich-w-opolu-pod-haslem-podziel-sie-cieplem/ar/c1-14586321"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Dzisiaj Światowy Dzień Ubogich w Opolu pod hasłem &quot;Podziel się ciepłem&quot;"/>
    <meta property="og:description" content="Kilkaset osób przyszło na wspólny posiłek do namiotu pod ratuszem. Kilkadziesiąt przyniosło kurtki i śpiwory dla potrzebujących."/>
  </head>
  <body>
    <article>
      <h1>Dzisiaj Światowy Dzień Ubogich w Opolu pod hasłem "Podziel się ciepłem"</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Krzysztof Ogiolda</a></address>
      <p>
        <b>Kilkaset osób przyszło na wspólny posiłek do namiotu pod ratuszem. Kilkadziesiąt przyniosło kurtki i śpiwory dla potrzebujących.</b>
      </p>
      <p>Światowy Dzień Ubogich obchodzono w niedzielę po raz drugi. Akcja jest wspólnym dziełem miasta i Kościoła.</p>
      <p>Mszy się w katedrze przewodniczył bp Andrzej Czaja. - Papież Franciszek wzywa nas – mówił ordynariusz opolski – do zmiany mentalności, byśmy nie ulegali konsumpcji i dzielili się czasem, dobrym słowem i swoim życiem. Jezus utożsamia się z ubogimi, a oni potrzebują naszych rąk, by się podnieść, wrażliwych serc, by nie czuli się wykluczeni, naszej obecności, by przezwyciężyć samotność.</p>
      <p>W namiocie pod ratuszem kilkaset osób zjadło grochówkę przygotowaną przez żołnierzy 10. Brygady Logistycznej i wolontariuszy. Wszystkich chętnych poczęstowano też ciastem przygotowanym przez mieszkanki gminy Łubniany. Koncertowały zespoły działające przy MOPR, jako pierwsze „Szansusie”.</p>
      <p>- Przygotowaliśmy ponad 80 sporych blach – mówi Sylwia Heisig-Brzana z Referatu Promocji i Turystyki Urzędu Gminy w Łubnianach. - Włączyło się w tę pomoc 11 sołectw. Nikt nam nie odmówił. Panie z Domu Dziennego Pobytu przez trzy dni piekły ciasteczka. Bardzo się cieszymy, że możemy się włączyć w tę inicjatywę. Dobro nie ma granic miasta, sołectwa ani regionu.</p>
      <p>Przy gotowaniu zupy oraz przy jej rozdawaniu pracowali wolontariusze m.in. Caritasu, Monaru, Zupy w Opolu i Śniadania z Nadzieją.</p>
      <p>W tej ostatniej grupie działa na co dzień Piotr Gryc ze Szczedrzyka. - Pracowaliśmy już w sobotę – po śniadaniu dla potrzebujących – krojąc warzywa i kiełbasę do grochówki. Przygotowane produkty (kilka wielkich garów) przekazaliśmy żołnierzom, a oni ugotowali na kuchni polowej grochówkę. Trzeba pomagać innym. Człowiek jest tak stworzony. Wcześniej czy później ta potrzeba się w nas odzywa i czyni nas szczęśliwymi.</p>
      <p>- Dobrze, że coś takiego się w Opolu dzieje – mówi Krzysztof, jeden z uczestników. - Biskup Andrzej organizuje takie spotkania dla bezdomnych i ubogich z okazji świat, posiłki otrzymujemy też w ciągu całego roku u oo. Franciszkanów. To jest potrzebne. Pracy nie mam. Przez rok żyłem na ulicy. Czekam na <a href="https://gratka.pl/praca/warszawa#utm_medium=alz&amp;utm_source=nto.pl&amp;utm_campaign=artykul">zasiłek przedemerytalny</a> i nie mogę się doczekać.</p>
      <p>Siostra Aldona Skrzypiec, jałmużnik biskupa opolskiego poinformowała, że w Opolu będzie tworzy niebawem – z myślą o ubogich i bezdomnych – Dom Nadziei.</p>
      <p>- Dzisiaj jest dzień dobroci – mówił wiceprezydent Opola Przemysław Zych. - Życzę państwu z całego serca, by takich dni w roku było 365. Bo w tym święcie najważniejszy jest człowiek. Zastanówmy się, co możemy zrobić dla drugiego.</p>
      <p>Przed namiotem odbywała się zbiórka kurtek i śpiworów dla potrzebujących. Dary przyniosło kilkadziesiąt osób. - Ludzie przynoszą, kurtki, śpiwory. Bardzo dużo nowych rzeczy – mówi Franciszka Kempe z PSP nr 1 w Niemodlinie, opiekunka koła Caritas. - Ta akcja na pewno ma sens. Także dlatego, że te dary przynoszą często rodzice z dziećmi, uczą od małego dzielenia się z innymi.</p>
      <p>- Przyniosłem kożuch – opowiada Jan Wantuła – w bardzo dobrym stanie, a ja już go nie używam. Mam nadzieję, że komuś się zimą przyda. Dobrze, że takie miejsce, gdzie można odzież przekazać, jest.</p>
      <p>- Mam w domu trzy płaszcze i trzy kurtki. Wszystkie w bardzo dobrym stanie. Tyle nie potrzebuję – mówi Bogumiła Wyrębska. - W kościele proboszcz ogłosił, gdzie ta zbiórka się odbywa. Chętnie się włączyłam. Śpiworów nie mam, ale zimowy płaszcz i kurtkę chętnie oddaje.</p>
      <p>Za namiotem biesiadnym na wszystkich chętnych czekał namiot medyczny. W ciągu pierwszej godziny kontakt z lekarzem znalazło tu kilkanaście osób.</p>
      <p>- Jedni przychodzą, żeby im zmierzyć ciśnienie, inni po prostu pogadać o swoim zdrowiu – mówi lekarz Janusz Stasiak. - Czasem gnębi ich coś dla nich wstydliwego i o tym ze względu na tajemnicę lekarską nie opowiem. Ten pomysł z namiotem medycznym pod ratuszem dla mnie nawiązuje do odbywających się w czasach socjalistycznych Białych Niedziel. Co roku – byłem wtedy żołnierzem zawodowym - miałem 15-20 takich dni. Ta tradycja wynikała z człowieczeństwa, a nie z ustroju warto ją kontynuować, żeby po prostu pomagać ludziom.</p>
    </article>
  </body>
</html>