<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698789/%D8%BA%D8%A7%D8%B1%D8%AA-2-%D9%BE%D8%A7%DB%8C%DA%AF%D8%A7%D9%87-%D8%A7%D9%88%D8%B1%DA%98%D8%A7%D9%86%D8%B3-%D8%AA%D9%87%D8%B1%D8%A7%D9%86-%D9%88-%D8%A2%D8%B3%DB%8C%D8%A8-%D8%A8%D9%87-45-%D8%A2%D9%85%D8%A8%D9%88%D9%84%D8%A7%D9%86%D8%B3-%D8%AF%D8%B1-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="غارت 2 پایگاه اورژانس تهران و آسیب به 45 آمبولانس در حوادث اخیر"/>
    <meta property="og:description" content="رییس مرکز روابط عمومی وزارت بهداشت آخرین آمار خسارات وارده به اورژانس تهران تا ظهر امروز در پایتخت را اعلام کرد."/>
  </head>
  <body>
    <article>
      <h1>غارت 2 پایگاه اورژانس تهران و آسیب به 45 آمبولانس در حوادث اخیر</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/26/1038003_936.jpg"/>
      </figure>
      <p>رییس مرکز روابط عمومی وزارت بهداشت آخرین آمار خسارات وارده به اورژانس تهران تا ظهر امروز در پایتخت را اعلام کرد.</p>
      <p>کیانوش جهانپور در گفت‌وگو با ایلنا درباره خسارات ناشی به اورژانس کشور در پی حوادث چند روز گذشته گفت: تا این لحظه هنوز آمار کلی از خسارات وارده به اورژانس کشور در پی برخی حوادث و نا‌آرامی‌ها به دست ما نرسیده است.</p>
      <p>رییس مرکز اطلاع‌رسانی و روابط عمومی وزارت بهداشت با اشاره به آمار خسارات وارده به اورژانس تهران تا ساعت ۱۲ امروز ادامه داد: متاسفانه ۴۵ دستگاه آمبولانس و خودروی پشتیبانی و عملیاتی آسیب کلی و جدی دیده‌اند؛ به نحوی‌که ۱۰ دستگاه آمبولانس و دو دستگاه خودروی پشتیبانی به کلی از چرخه عملیات خارج شده‌اند.</p>
      <p>وی به غارت تجهیزات پزشکی و لوازم و تجهیزات در جریان حوادث ۲۴ ساعت گذشته، تصریح کرد: متاسفانه ۲۰ دستگاه AED و ۱۸ دستگاه ونتیلاتور و ۱۵ دستگاه تله مدیسین آسیب دیدند و دو پایگاه اورژانس نیز غارت و تخریب شدند.</p>
      <p>رییس مرکز اطلاع‌رسانی و روابط عمومی وزارت بهداشت خاطرنشان کرد: این مدت توان عملیاتی از ۲۲۷ کد به ۳۷۴ کد افزایش پیدا کرده و با استفاده از نیروهای خارج از شیفت و همکاران ستاد تهران این عملیات‌ها انجام شده است.</p>
      <p>جهانپور بیان کرد: متاسفانه در پی آشوب‌های روز گذشته چهار تن از تکنسین‌ها و پرسنل فوریت‌های پزشکی حین امدادرسانی و خدمت‌رسانی مورد ضرب و شتم قرار گرفته و دچار آسیب جرحی شدند.</p>
    </article>
  </body>
</html>