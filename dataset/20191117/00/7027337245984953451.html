<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698752/%D8%B1%D8%A6%DB%8C%D8%B3-%D8%A7%D8%AA%D8%A7%D9%82-%D8%A7%D8%B5%D9%86%D8%A7%D9%81-%D8%AA%D9%87%D8%B1%D8%A7%D9%86-%D8%A8%D8%A7%D8%B2%D8%A7%D8%B1-%D8%B7%D9%84%D8%A7-%D9%81%D8%B1%D9%88%D8%B4%D8%A7%D9%86-%D9%88-%D9%BE%D8%A7%D8%B1%DA%86%D9%87%E2%80%8C%D9%81%D8%B1%D9%88%D8%B4%D8%A7%D9%86-%D8%A7%D9%85%D8%B1%D9%88%D8%B2-%D8%A8%D8%B3%D8%AA%D9%87-%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="رئیس اتاق اصناف تهران: بازار طلا فروشان و پارچه‌فروشان امروز بسته بود"/>
    <meta property="og:description" content="دلیل تعطیلی مغازه های این بخش تهدید به آتش کشیدن مغازه‌ها توسط عده‌ای از اغتشاشگران و سوء استفاده‌کنندگان از شرایط بود."/>
  </head>
  <body>
    <article>
      <h1>رئیس اتاق اصناف تهران: بازار طلا فروشان و پارچه‌فروشان امروز بسته بود</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <p>
        <b>دلیل تعطیلی مغازه های این بخش تهدید به آتش کشیدن مغازه‌ها توسط عده‌ای از اغتشاشگران و سوء استفاده‌کنندگان از شرایط بود.</b>
      </p>
      <figure>
        <img src="https://cdn.asriran.com/files/fa/news/1398/8/26/1037954_303.jpg"/>
      </figure>
      <p>قاسم نوده فراهانی با تاکید بر اینکه بازار در شرایط عادی بسر می‌برد، گفت: تهدید اغتشاشگران در خصوص آتش زدن مغازه‌ها منجر به تعطیلی بخشی از بازار شد.</p>
      <p>قاسم نوده فراهانی در گفت‌وگو با  فارس با بیان اینکه بازار بزرگ تهران باز است، گفت: در حال حاضر هیچ مشکلی وجود ندارد و خوشبختانه بازار در شرایط عادی به سر می‌برد.</p>
      <p>رئیس اتاق اصناف تهران با بیان اینکه پیش از ظهر 20 درصد از مغازه‌های بازار شامل بازار طلا فروشان و پارچه‌فروشان بسته بود، گفت: دلیل تعطیلی مغازه های این بخش تهدید به آتش کشیدن مغازه‌ها توسط عده‌ای از اغتشاشگران و سوء استفاده‌کنندگان از شرایط بود.</p>
      <p>وی گفت: خرابکاران به بازاریان اعلام کرده بودند که در صورتی که مغازه‌های خود را نبندند مغازه‌هایشان را به آتش می‌کشند بنابراین بازاریان برای حفظ امنیت جان و مال خود به ناچار مغازه‌های خود را بسته و مقابل مغازه‌های خود در انتظار بودند تا با بازگشت آرامش کسب و کار روزانه خود را آغاز کنند.</p>
      <p>نوده فراهانی با بیان اینکه در بازدیدی که از بازار داشته 80 درصد مغازه‌های بازار باز بودند، گفت: براساس اطلاعات واصله مغازه‌های تعطیل هم در حال حاضر باز شده‌اند و در حال فعالیت هستند.</p>
      <p>وی گفت: با استقرار نیروی انتظامی امنیت به بازار بازگشته است و قرار است از فردا صبح نیروی انتظامی عده‌ای را به عنوان نگهبان در بازار مستقر کند تا امنیت جانی و مالی کسبه حفظ شود.</p>
    </article>
  </body>
</html>