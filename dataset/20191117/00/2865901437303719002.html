<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/odricanje-identiteta-kapiten-rome-posle-22-godine-nece-biti-iz-rima/342696"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Odricanje identiteta: Kapiten Rome posle 22 godine neće biti iz Rima"/>
    <meta property="og:description" content="Aktuelna uprava Rome je očigledno od samog početka bila odluča da napravi klub po svojim kriterijumima i maksimalno ga otuđi od emocija, koje su ga možda i sputavale svih ovih decenija na rezultatskom planu, ali su ga činile posebnim u evropskom i svetskom fudbalu"/>
  </head>
  <body>
    <article>
      <h1>Odricanje identiteta: Kapiten Rome posle 22 godine neće biti iz Rima</h1>
      <h2>Aktuelna uprava Rome je očigledno od samog početka bila odluča da napravi klub po svojim kriterijumima i maksimalno ga otuđi od emocija, koje su ga možda i sputavale svih ovih decenija na rezultatskom planu, ali su ga činile posebnim u evropskom i svetskom fudbalu</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">Nenad Jovanović</a></address>
      <p>
        <b>Prvo Frančesko Toti, potom Danijele de Rosi, a sada Alesandro Florenci. Roma je u razmaku od samo dve i po godine odlučila da iz kluba otera i trećeg kapitena. Sva trojica su rođeni Rimljani, sva trojica su predstavljala snažnu vezu između navijača i kluba, sva trojica iz nekog razloga, možda upravo pomenutog, nisu podobna upravi rimskog kluba sa sedištem u Bostonu.</b>
      </p>
      <p>Sada je već kristalno jasno da odluka trenera <b>Paula Fonseke </b>da skrajne <b>Florencija</b> iz tima nije taktičke prirode. Romin odani vojnik nije u kombinaciji za tim čak ni sada kada kada ne postoji alternativa na desnom boku, posle teške povrede <b>Zapakoste</b> i odsustva njegve potencijalne zamene <b>Leonarda Spinacole</b>. U prvi mah se smatralo da je problem samo povreda, sa kojom je <b>Florenci</b> kuburio početkom oktobra, a onda je dogodio kvalifikacioni meč za plasman na Evropsko prvenstvu između Bosne i Hercegovine i Italije u Zenici. <b>Florenci</b> je poziciji desnog beka bio jedan od najboljih u selekciji Azura, što je u tamošnjim medijima i pokrenulo priču o statusu kapitena Vučice u Večnom gradu.</p>
      <p><b>Fonseka</b> je ranije izjavio kako <b>Florencija</b> vidi na krilu, a ne u odbrani, a tamo je konkurencija ozbiljno jaka, pa je požrtvovani fudbaler u poslednja četiri kola Serije A u tri navrata bio na klupi za rezervne igrače, odigravši svega 12 minuta na gostovanju Udinezeu. Prednost na desnom krilu u tom periodu dobijao je <b>Nikolo Zaniolo</b>, a sada kada je potpuno spreman i <b>Džengiz Under</b>, jasno je da za <b>Florencija</b> neće biti mesta. Sa druge strane, na poziciji desnog beka je bio <b>Spinacola</b>, a u poslednjem meču i <b>Santon</b>. <b>Florenci</b> je na klupi za rezervne igrače sedeo do 78 minuta, a onda je zamenio <b>Zaniola</b>. Sve ovo je samo potvrdilo priče o odlasku italijanskog reprezentativca na pozajmicu ove zime.</p>
      <figure>
        <img src="https://mozzartsport.com/upload/CKEditor/16.11.2019/2016-03-19T000000Z_1035035836_MT1ACI14321272_RTRMADP_3_SOCCER-ITALY%20(1).JPG"/>
      </figure>
      <p>I pored toga što je jasno da su mu u njegovom klubu spakovali kofere, <b>Florenci</b> je bio maksimalno korektan u nedavnoj izjavi povodom svog statusa u Romi.<br/>"<b>Isključivo sam fokusiran na svoj doprinos Romi. Nadam se da ću u skorijoj budućnosti uspeti da otežam posao treneru prilikom izbora igrača. Upravo on donosi i odluke i ja to poštujem. Ako sam kapiten Rome, onda moram da dam primer drugima. Kao i prethodnih godina, Romu sam uvek stavljao na prvo mesto, svakao pre nego sebe. Svi moramo da ostanemo mirni i da nastavimo naporno da radimo. Ako to radi kapiten, onda svi moraju da slede taj primer</b>", rekao je <b>Florenci</b>.</p>
      <p><b>Alesandro Florenci</b> je prilično emotivno doživeo odlaske <b>Frančeska Totija</b> i <b>Danijelea de Rosija</b> iz kluba. Njegov odnos prema dresu u kojem je odrastao, kao i uzorima uz koje je stasavao, apsolutno je opravdao njegovo imenovanje za novog vođu Vučice. Još od 31. oktobra 1998. godine, kada je legendarni <b>Aldair </b>skinuo kapitensku traku i stavio je na rame <b>Frančesku Totiju</b>, <b>Roma </b>isključivo ima Rimljane za kapitene, ali tradicija će po svemu sudeći uskoro biti prekinuta.</p>
      <p><b>Florencijev</b> naslednik ć biti <b>Edin Džeko</b>, koji svojim karakerom i kvalitetom apsolutno zaslužuje da se nađe u toj ulozi, ali aktuelna uprava Rome je očigledno od samog početka bila odluča da napravi klub po svojim kriterijumima i maksimalno ga otuđi od emocija, koje su ga možda i sputavale svih ovih decenija na rezultatskom planu, ali su ga svako činile posebnim u evropskom i svetskom fudbalu.</p>
      <figure>
        <img src="https://mozzartsport.com/upload/CKEditor/15.11.2019./5.%20Marko%20Guduric%CC%81%20za%20fondaciju%20Budi%20human%201080x1080.jpg"/>
      </figure>
      <p>Foto: <i>Reuters</i></p>
    </article>
  </body>
</html>