<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773830,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="מתפללת לאהבה: האמנית היפנית בת ה־90 יאיוי קוסאמה היא סופרסטאר"/>
    <meta property="og:description" content="התור לתערוכה החדשה של קוסאמה בניו יורק, צפוי לעמוד על שעתיים; היא אחת האמניות הבודדות בעולם שהצליחו לפרוץ את מחסום עולם האמנות ולהפוך לפיגורה מוכרת גם מחוצה לו"/>
  </head>
  <body>
    <article>
      <h1>מתפללת לאהבה: האמנית היפנית בת ה־90 יאיוי קוסאמה היא סופרסטאר</h1>
      <h2>התור לתערוכה החדשה של קוסאמה בניו יורק, צפוי לעמוד על שעתיים; היא אחת האמניות הבודדות בעולם שהצליחו לפרוץ את מחסום עולם האמנות ולהפוך לפיגורה מוכרת גם מחוצה לו</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">רעות ברנע</a></address>
      <p>יאיוי קוּסַאמָה היא אחת האמנים הבודדים בעולם שהצליחו לפרוץ את מחסום עולם האמנות ולהפוך לפיגורה מוכרת גם מחוצה לו, עד כדי כך שיש כבר כאלה שמכנים אותה “מותג”, לצד סופרסטארים כמו ג’ף קונס או דמיאן הירסט.</p>
      <p>לכן אין פלא שהתערוכה החדשה שלה “Every Day I Pray for Love”, שנפתחה בשבת שעברה בגלריה David Zwirner במנהטן, היא אחד האירועים המדוברים בעולם האמנות כרגע.</p>
      <p>יש שיאמרו שההצלחה של קוסאמה היפנית נובעת מהצבעוניות העזה שלה שמתאימה בול לעידן האינסטגרם ויש מי שמאמינים שזה דווקא הודות לאישיותה, סיפור חייה וגם המראה האקסטרווגנטי שלה. עד כמה פופולריות התערוכות שלה? ”הניו יורק טיימס” השווה אותן השבוע לבכורות של סרטי "מלחמת הכוכבים". בתערוכה שהציגה באוקטובר לפני שנה בגלריה ויקטוריה מירו בלונדון, למשל, אזלו הכרטיסים חודשיים לפני הפתיחה, ובמצעד השנתי האחרון של הכלבו "מייסי'ס" בחג ההודיה בניו יורק היא יצרה בלון משלה שכיכב לצד דמויות כמו פיקאצ'ו ובוב ספוג.</p>
      <figure>
        <img src="https://images1.calcalist.co.il/PicServer3/2019/11/14/947681/ECO94492L.jpg"/>
        <figcaption>יצירות מהתערוכה החדשה של יאיוי קוסאמה <br/>צילום: Kerry McFate</figcaption>
      </figure>
      <p>בשנה הבאה יוצגו לא פחות משלוש תערוכות רטרוספקטיביות שלה ברחבי אירופה, לצד תערוכה גדולה נוספת בגנים הבוטניים בניו יורק. גם בשוק האמנות היא לא מפסיקה לככב וערכה ממשיך לעלות: היא קבעה שיא אישי חדש כאשר ציור ישן שלה מ־1959 נמכר בסותבי’ס הונג קונג באביב האחרון במחיר של 8 מיליון דולר. ויש לה אפילו מוזיאון משלה שפתחה לפני כמה שנים בטוקיו.</p>
      <p>קוסאמה נולדה וגדלה ביפן וב־1957 הגיעה לניו יורק לנסות את מזלה כאמנית. זה לקח לא מעט שנים. רק ב־1973, אחרי שהחלה לעורר תשומת לב, היא שבה ליפן, ומאז 1977 היא חיה ועובדת מתוך בית חולים פסיכיאטרי בטוקיו — בקצב מטורף. האמנית בת ה־90 יוצרת בכמות שלא היתה מביישת אף אמן בשנות ה־30 לחייו, כולל שיתופי פעולה מסחריים רבים עם מותגי על כמו לואי ויטון ומארק ג'ייקובס. סימן ההיכר שהכי מזוהה איתה הוא הנקודות, שבאות בצבעים ובקומפוזיציות שונות, שעליהן היא גם מקפידה במערכות הלבוש הצבעוניות שלה. עוד אחד מסימני ההיכר שלה הוא מיצבי המראות המכונים "מראות האינסוף" שנכון לעכשיו קיימות לא פחות מ־18 גרסאות שלהם.</p>
      <figure>
        <img src="https://images1.calcalist.co.il/PicServer3/2019/11/14/947682/ECO94497L.jpg"/>
        <figcaption>יצירה מהתערוכה החדשה <br/>צילום: Kerry McFate</figcaption>
      </figure>
      <p>בתערוכה החדשה בניו יורקהזמן שיכול לבלות הצופה בחלל המראות מוגבל לדקה אחת בלבד — התערוכה אמנם פתוחה לקהל הרחב ללא תשלום ובגלריה מצפים ל־100 אלף מבקרים עד סגירת התערוכה ב-14 בדצמבר — אבל התור למיצב מוערך עכשיו בשעתיים של המתנה. למי שלא רוצים לחכות, התערוכה מכילה גם 42 ציורים חדשים, שבהם מציגה קוסאמה דימויים דמויי־תאים אנושיים שגם בהם, כמובן, בולט מוטיב הנקודות. לצדם גם מיצב פיסולי שמדמה חלוקי נחל, פסלים נוספים דמויי קקטוסים, שמזכירים את פסלי הפרחים הפסיכדליים המוכרים שלה, ואיך אפשר בלי דימויי הדלועים המנוקדים המפורסמים שלה.</p>
      <figure>
        <img src="https://images1.calcalist.co.il/PicServer3/2019/11/14/947677/1NL.jpg"/>
        <figcaption>אמנית יפנית בת ה־90 יאיוי קוסאמה <br/>צילום: Courtesy Ota Fine Arts; Victoria Miro and David Zwirner</figcaption>
      </figure>
      <p>דיוויד זווירנר, בעל הגלריה שבה היא מציגה , מספר שמאז צירפו אותה לשורותיהם, הקהל שלהם הפך צעיר יותר והתרחב גם אל אנשים נוספים שמחוץ לסצנת האמנות. אבל כמו תמיד הדעות חלוקות: הפיכתה של קוסאמה למותג זוכה לצקצוקים ולטענות על כך שהתמסחרה מיצב המראות החדש זוכה לכינויים כמו "גן עדן לסלפי" ומצד שני לכאלה כמו "ממתק לעיניים". מי שרוצים להחליט במו עיניהם, יצטרכו לעלות על מטוס לניו יורק ולהמתין כמה שעות בתור.</p>
    </article>
  </body>
</html>