<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/virtual-coach-lo-strumento-del-futuro"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Virtual Coach, lo strumento del futuro"/>
    <meta property="og:description" content="Spesso sentiamo parlare di quanto sia tecnicamente e tecnologicamente arretrato il panorama calcistico italiano: polemiche sempre più assordanti sugli arbitraggi adottati in..."/>
  </head>
  <body>
    <article>
      <h1>Virtual Coach, lo strumento del futuro</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Calciatori Brutti</a></address>
      <p>Spesso sentiamo parlare di quanto sia tecnicamente e tecnologicamente arretrato il panorama calcistico italiano: polemiche sempre più assordanti sugli arbitraggi adottati in campo, nonostante il var, stadi che necessitano un consistente ammodernamento e chi più ne ha più ne metta. Tra il 14 ed il 15 novembre, però, a Barcellona, è stata presentata una delle novità più liete per il futuro del calcio italiano. Un amico con mille occhi, un compagno fidato per tutti gli allenatori del nostro campionato: in due parole? <b>Virtual Coach</b>.</p>
      <p>Ok, ma di cosa si tratta?</p>
      <p>Innanzitutto partiamo dal principio: il progetto “Virtual Coach” nasce da una collaborazione tra la Lega Serie A ed i suoi ideatori, i ricercatori di <b>Math&amp;Sport</b>, la start-up nata nel 2016 dalla volontà del Politecnico di Milano di creare un apparato di studi e ricerca che unisse la creatività e la soggettività dello sport all’oggettività ed al rigore della matematica. Questa novità sarà presente sulle panchine di tutti gli stadi della Penisola a partire dal 19 gennaio prossimo, data che segnerà l’inizio del girone di ritorno della nostra Serie A.</p>
      <p>Il Virtual Coach, come anticipato in precedenza, sarà l’amico di ogni tecnico nel momento del bisogno, colui che ti sprona a scegliere la tattica giusta, che fa vedere ad occhio nudo ciò che è impercettibile; tramite un <b>tablet</b>, gli allenatori del nostro campionato potranno monitorare in tempo reale criticità ed aspetti positivi di entrambe le squadre, così da adottare la strategia per scardinare la squadra avversaria in maniera decisamente più agevole.</p>
      <p>Ogni dato grezzo verrà trasformato grazie all’intelligenza artificiale del <b>software</b>, in modo da fornire ogni informazione disponibile sui singoli giocatori, sulle compagini in campo e sui reparti in cui si sviluppa il gioco. Tutto ciò sarà disponibile tramite notifiche push, quelle che siamo abituati a ricevere giornalmente sui nostri smartphone quando, ad esempio, ci arriva un messaggio. Facile, no?</p>
      <p>Beh, che dire: forse per una volta si possono risparmiare le polemiche sull’arretratezza del calcio italiano e fare un applauso per un’iniziativa unica nel suo genere, fatta di dedizione verso gli studi e nei confronti del mondo del pallone, teoricamente lontano da laboratori e da calcolatrici, ma praticamente molto vicino alla matematica. Che il Virtual Coach possa risolvere anche il problemi del Napoli di <b>Ancelotti</b>? Ci dicono che in arrivo ci sia un aggiornamento sul monitoraggio dei ritiri boicottati. </p>
      <figure>
        <iframe src="https://www.youtube.com/embed/vSCA1J5vtXs" width="560" height="315" data-service="Youtube" scrolling="no"/>
      </figure>
    </article>
  </body>
</html>