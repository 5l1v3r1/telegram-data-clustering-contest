<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/listopad-1989-v-brne-na-namesti-svobody-prislo-ctyricet-tisic-lidi-20191117.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T03:15:00+00:00"/>
    <meta property="og:title" content="Listopad 1989 v Brně: na náměstí Svobody přišlo čtyřicet tisíc lidí"/>
    <meta property="og:description" content="Před třiceti lety vyšli Brňané poprvé demonstrovat do ulic za svobodu dvacátého listopadu. Protesty vyvrcholily o týden později Generální stávkou.  "/>
  </head>
  <body>
    <article>
      <h1>Listopad 1989 v Brně: na náměstí Svobody přišlo čtyřicet tisíc lidí</h1>
      <address><time datetime="2019-11-17T03:15:00+00:00">17 Nov 2019, 03:15</time> by <a rel="author">Eliška Gáfriková</a></address>
      <p>Páteční večer sedmnáctého listopadu 1989 v Brně se zpočátku zdál jako každý jiný. Málokdo tušil, že za pár dní brněnské ulice zaplní lidé s odvážnými hesly, žádající o svobodu. Brňané poprvé vyšli do ulic v pondělí dvacátého listopadu.</p>
      <figure>
        <img src="https://g.denik.cz/10/bf/jablonecko-sametova-revoluce-14_denik-150-3x2.jpg"/>
      </figure>
      <aside>
        <a href="https://jablonecky.denik.cz/zpravy_region/oslavy_vyroci_17_listopad_zvony_vystava_pamatka_pametnici_jablonec_20191116.html">Na Jablonecku se na památku 17. listopadu rozezní zvony Přečíst článek ›</a>
      </aside>
      <p>O událostech v hlavním městě se Brňané dozvídali prakticky ještě v pyžamu. „Do Brna se první informace o pražských událostech dostaly prostřednictvím vysílání vídeňské televize a zahraničního rozhlasu,“ zmínil historik Michal Konečný.</p>
      <p><b>Listopad 1989 v Brně</b><br/><br/>pátek 17. listopadu – Brňané se pozdě večer dozvídají první informace o dění v Praze<br/><br/>víkend 18. a 19. listopadu – na brněnské Filozofické fakultě vzniká první studentský stávkový výbor<br/><br/>pondělí 20. listopadu – v centru Brna se koná první velká demonstrace. Podobná shromáždění se pak dějí každodenně<br/><br/>pondělí 27. listopadu – koná se generální stávka</p>
      <p>Hned další den se sešli studenti Filozofické fakulty tehdejší Univerzity Jana Evangelisty Purkyně na fakultě a pak v neděli na Šelepce. „Probírali jsme, jestli je na každé fakultě někdo alespoň částečně o dění informovaný. V pondělí jsme pak šli do školy a všichni jsme o sobě věděli,“ popsal Rovnosti již dříve tehdejší student Michal Pribáň.</p>
      <h3>Stávka studentů</h3>
      <p>V pondělí začala studentská stávka a lidé v Brně se poprvé vydali do ulic. „Šel jsem právě na procházku, když jsem viděl jak davy míří na náměstí Svobody. U kostela svatého Jakuba ale ještě ten den stála obrněná auta a policisté připravení na zásah,“ zavzpomínal Brňan Lubomír Strážnický.</p>
      <p>Demonstrace se pak konaly každý den, u morového sloupu na náměstí vyrostla tribuna. Protestů se účastnil i Strážnický s manželkou. „Atmosféra na náměstí byla fantastická. Nejdřív jsme se hrozně báli, ale když se nestřílelo, člověk našel odvahu. Všichni na náměstí byli klidní a chovali se slušně,“ řekl.</p>
      <figure>
        <img src="https://g.denik.cz/9/8d/rok-1989-byl-otevrenou-branou-ke-svobode-pripomina-kadansky-historik-03_denik-150-3x2.jpg"/>
      </figure>
      <aside>
        <a href="https://chomutovsky.denik.cz/zpravy_region/kadan_listopad_17_1989_studenti_demonstrace_pametnik_historik_diskuze_20191116.html">Rok 1989: Školník vyhrožoval, že neodmaturujeme, vzpomíná kadaňský historik Přečíst článek ›</a>
      </aside>
      <p>Události v Brně vyvrcholily na přelomu dalšího týdne. V neděli šestadvacátého listopadu tisíce lidí řetězem rukou symbolicky propojilo centrum Brna s věznicí v Bohunicích. V pondělí sedmadvacátého listopadu pak vše vygradovalo generální stávkou. „Na náměstí Svobody přišlo kolem čtyřiceti tisíc lidí. Policie už dohlížela jen přes síť tajných agentů,“ uvedla v Internetové encyklopedií dějin Brna administrátorka Jitka Šibíčková.</p>
    </article>
  </body>
</html>