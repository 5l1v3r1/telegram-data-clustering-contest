<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/17/avustralya-kendisine-saldiran-timsahin-gozune-parmaklarini-sokarak-olmekten-kurtuldu"/>
    <meta property="og:site_name" content="euronews"/>
    <meta property="article:published_time" content="2019-11-17T06:30:35+00:00"/>
    <meta property="og:title" content="Avustralya: Parmaklarını timsahın gözüne sokarak ölmekten kurtuldu"/>
    <meta property="og:description" content="Avustralya'da balık avlamak için deniz kıyısına giden bir adam, dev bir timsahın saldırısından parmaklarını hayvanın gözüne sokarak kurtuldu."/>
  </head>
  <body>
    <article>
      <h1>Avustralya: Parmaklarını timsahın gözüne sokarak ölmekten kurtuldu</h1>
      <address><time datetime="2019-11-17T06:30:35+00:00">17 Nov 2019, 06:30</time> by <a rel="author">Kerem Congar</a></address>
      <p>Avustralya'da balık avlamak için deniz kıyısına giden bir adam, dev bir timsahın saldırısından parmaklarını hayvanın gözüne sokarak kurtuldu. Timsahla boğuşmasının ardından elinden ve kalçasından ağır yaralanan adam tedavi altına alındı.</p>
      <p>Avustralya'nın kuzeydoğu ucunda, Queensland eyaletinin Cape York Yarımadası'nda yaşanan olayda 54 yaşındaki Craig Dickmann balık avlamak için bölgedeki Captain Billy Landing sahiline gitti. Dickmann etrafı kolaçan ettikten sonra oltasını çıkardı. O esnada kayalıkların arkasına saklanan yaklaşık 3 metre uzunluğundaki bir deniz timsahı aniden saldırarak Dickmann'in kalçasından ısırdı.</p>
      <p>Kayaların üzerine düşen ve belli bir müddet timsahla boğuşmak zorunda kalan Dickmann, boş parmaklarını timsahın gözüne doğru bastırarak hayvanı uzaklaştırmayı başardı. Ancak tekrar saldıran timsah bu sefer Dickmann'in elini ısırdı. Bileğinden parmağına kadar tüm derisi soyulan adam timsahtan kaçmayı başardı.</p>
      <p>Hastanede gazetecilere olayı anlatan Craig Dickmann, "Her şey sandığınızdan çok daha hızlı bir şekilde oldu. Sanırım timsahın beni ısırdığı zaman çıkardığı sesi ömrüm boyunca unutmayacağım. Timsah saldırdığı zaman üzerimde yuvarlanıyordu. Kayalıkların üzerine düştüm. Ondan kurtulmak için baş parmaklarımı gözlerine soktum ve sert bir şekilde bastırdım. Bu sürüngenin zayıf bir noktası yok. Tıpkı bir tank gibiydi." diye konuştu.</p>
      <p>Dickmann, timsahın saldırısından kaçtıktan sonra bir ara yaralarına baktığını ve derisi soyulan elinin tıp fakültesinde okutulan anatomi derslerindeki fotoğraflara benzediğini söyledi.</p>
      <p>Olay sonrası yaralı bir şekilde araba sürmek zorunda kalan Craig Dickmann'e ilk müdahaleyi bir saat sonra ulaşabildiği Heathlands Avcı Merkezi'nde bulunan bir arkadaşı yaptı. Daha sonra bölgeye pervaneli bir uçakla gelen Kırsal Kesim Uçan Doktor Hizmeti (Rural Flying Doctor Service -RFDS) ekipleri Dickmann'i yakınlardaki Cairns Hastanesi'ne götürerek tedavi altına aldı. 54 yaşındaki avcının durumunun iyi olduğu belirtildi.</p>
      <ul>
        <li>
          <b>
            <a href="https://tr.euronews.com/2019/11/07/escinsel-penguenler-ikinci-kez-baba-olmaya-hazirlaniyor">Eşcinsel penguenler ikinci kez baba olmaya hazırlanıyor</a>
          </b>
        </li>
        <li>
          <b>
            <a href="https://tr.euronews.com/2019/11/06/avustralyada-ilginc-olay-gokten-dustu-kopek-zannedildi-dingo-oldugu-anlasildi">Avustralya'da ilginç olay: Gökten düştü, köpek zannedildi, dingo olduğu anlaşıldı</a>
          </b>
        </li>
        <li>
          <a href="https://tr.euronews.com/2019/10/30/avustralya-da-musluman-kadin-basortusunu-cikarmadigi-icin-bara-alinmadi">
            <b>Avustralya'da Müslüman kadın başörtüsünü çıkarmadığı için bara alınmadı</b>
          </a>
        </li>
      </ul>
    </article>
  </body>
</html>