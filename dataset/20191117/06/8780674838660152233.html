<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kottayam/local-news/2019/11/17/kottayam-students-drowned-to-death.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T06:13:00+00:00"/>
    <meta property="og:title" content="കണ്ണീരടക്കാനാവാതെ വിങ്ങിപ്പൊട്ടി സഹപാഠികൾ"/>
    <meta property="og:description" content="കോട്ടയം∙ മീനച്ചിലാറിലെ മൈലപ്പള്ളിക്കടവിൽ മുങ്ങിമരിച്ച സഹപാഠികൾക്ക് കണ്ണീരിൽ കുതിർന്ന യാത്രാമൊഴി. കെ.സി. അലൻ, ഷിബിൻ ജേക്കബ്, അശ്വിൻ കെ. പ്രസാദ്.Kottayam News. കോട്ടയം ജില്ലാ വാർത്തകൾ. District News. Malayalam Regional News. Pala Election News. Palai Voting. Pala Bypoll. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>കണ്ണീരടക്കാനാവാതെ വിങ്ങിപ്പൊട്ടി സഹപാഠികൾ</h1>
      <address><time datetime="2019-11-17T06:13:00+00:00">17 Nov 2019, 06:13</time> by <a rel="author">മനോരമ ലേഖകൻ</a></address>
      <p>കോട്ടയം∙ മീനച്ചിലാറിലെ മൈലപ്പള്ളിക്കടവിൽ മുങ്ങിമരിച്ച സഹപാഠികൾക്ക് കണ്ണീരിൽ കുതിർന്ന യാത്രാമൊഴി. കെ.സി. അലൻ, ഷിബിൻ ജേക്കബ്, അശ്വിൻ കെ. പ്രസാദ് എന്നിവരുടെ മൃതദേഹങ്ങൾ പോസ്റ്റ്മോർട്ടത്തിനു ശേഷം ഉച്ചയ്ക്ക് ഒരു മണിയോടെ പുതുപ്പള്ളി ഐഎച്ച്ആർഡി ഹയർ സെക്കൻഡറി സ്കൂളിൽ പൊതുദർശനത്തിനു വച്ചു. 3 പേരും പ്ലസ് ടു വിദ്യാർഥികളായിരുന്നു. അശ്വിന്റെ മൃതദേഹം ഇന്നലെ (16) രാവിലെ എട്ടേമുക്കാലോടെയാണു മൈലപ്പള്ളിക്കടവ് തൂക്കുപാലത്തിനു സമീപത്തുനിന്നു ഫയർഫോഴ്സ് കണ്ടെടുത്തത്.</p>
      <p>മറ്റു രണ്ടു പേരുടെയും മൃതദേഹങ്ങൾ വെള്ളിയാഴ്ച തന്നെ കണ്ടെടുത്തിരുന്നു.മ‍ൃതദേഹങ്ങൾ പൊതുദർശനത്തിനായി സ്കൂളിൽ എത്തിച്ചപ്പോൾ സഹപാഠികളിൽ പലരുടെയും നിയന്ത്രണംവിട്ടു. അലനും ഷിബിനും അശ്വിനുമൊപ്പം കടവിലിറങ്ങിയ മറ്റ് 5 സുഹൃത്തുക്കളും കണ്ണീരടക്കാനാവാതെ വിങ്ങിപ്പൊട്ടി. സ്കൂളിൽനിന്നു വിനോദയാത്രയ്ക്കായി വ്യാഴാഴ്ച വൈകിട്ടു പുറപ്പെട്ട പ്ലസ് ടു ബാച്ചിലെ വിദ്യാർഥികൾ വിവരം അറിഞ്ഞ് വെള്ളിയാഴ്ച രാത്രി മടങ്ങിയെത്തിയിരുന്നു.</p>
      <p>സുഹ‍ൃത്തുക്കളെ അവസാനമായി ഒരു നോക്കു കാണാൻ ഇവരും ഇന്നലെ സ്കൂളിലെത്തി. പൊതുദർശനത്തിനു ശേഷം ഉച്ചയ്ക്ക് 1:15 ന് മ‍‍‍‍ൃതദേഹങ്ങൾ വീടുകളിലേക്കു കൊണ്ടുപോയി. ചടങ്ങുകൾക്ക് ജില്ലാ കോൺഗ്രസ് കമ്മിറ്റി പ്രസിഡന്റ് ജോഷി ഫിലിപ് നേതൃത്വം നൽകി. അശ്വിന്റെ മ‍‍ൃതദേഹം 4 മണിക്ക് മുട്ടമ്പലം പൊതു ശ്മശാനത്തിൽ സംസ്കരിച്ചു. അലന്റെ സംസ്കാരം ഇന്ന് 2ന് ചിങ്ങവനം പരുത്തുംപാറ സെന്റ് ലൂക്സ് സിഎംഎസ് ആംഗ്ലിക്കൻ സഭ സെമിത്തേരിയിൽ നടക്കും. അമ്മ: സൂസമ്മ, സഹോദരൻ കെ.സി.അജയ്.ഷിബിന്റെ സംസ്കാരം ഇന്ന് 3ന് മീനടം ഈസ്റ്റ് സെന്റ് പോൾസ് പള്ളി സെമിത്തേരിയിൽ നടക്കും.</p>
    </article>
  </body>
</html>