<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742078"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T06:04:00+00:00"/>
    <meta property="og:title" content="'สิระ'ยันกมธ.ป.ป.ช.ไร้มติ ใช้มาตรา129เรียก'บิ๊กตู่'แจง"/>
    <meta property="og:description" content="“สิระ”ท้า“เสรีพิศุทธ์”เปิดบันทึกประชุมกมธ.ป.ป.ช. ยันไร้มติให้ใช้มาตรา 129 เรียก“บิ๊กตู่”แจงอีก หาก“เสรีพิศุทธ์”ทำผิดจริง แนะลาออก ก่อนถูกปลดฟ้าผ่า"/>
  </head>
  <body>
    <article>
      <h1>'สิระ'ยันกมธ.ป.ป.ช.ไร้มติ ใช้มาตรา129เรียก'บิ๊กตู่'แจง</h1>
      <address>
        <time datetime="2019-11-17T06:04:00+00:00">17 Nov 2019, 06:04</time>
      </address>
      <p>
        <b>“สิระ”ท้า“เสรีพิศุทธ์”เปิดบันทึกประชุมกมธ.ป.ป.ช. ยันไร้มติให้ใช้มาตรา 129 เรียก“บิ๊กตู่”แจงอีก หาก“เสรีพิศุทธ์”ทำผิดจริง แนะลาออก ก่อนถูกปลดฟ้าผ่า</b>
      </p>
      <p>เมื่อวันที่ 17 พ.ย. นายสิระ เจนจาคะ ส.ส.กทม. พรรคพลังประชารัฐ กล่าวถึงกรณีที่คณะกรรมาธิการการป้องกันและปราบปรามการทุจริตประพฤติมิชอบ สภาผู้แทนราษฎร (กมธ.ป.ป.ช.) ที่มีพล.ต.อ.เสรีพิศุทธ์  เตมียเวส ส.ส.บัญชีรายชื่อและหัวหน้าพรรคเสรีรวมไทย เป็นประธาน ใช้อำนาจรัฐธรรมนูญ และพระราชบัญญัติ (พ.ร.บ.) คำสั่งเรียกของคณะกรรมาธิการของสภาผู้แทนราษฎรและวุฒิสภา พ.ศ.2554  เชิญพล.อ.ประยุทธ์ จันทรโอชา นายกรัฐมนตรีและรมว.กลาโหม มาชี้แจงปมถวายสัตย์ไม่ครบ และไม่มีอำนาจเสนอร่างพ.ร.บ.งบประมาณรายจ่ายประจำปีงบประมาณ พ.ศ.2563  ว่า  พล.ต.อ.เสรีพิศุทธ์ มีพฤติกรรมใช้อำนาจเกินขอบเขต ซึ่งไม่น่าจะชอบด้วยกฎหมาย เนื่องจากว่าในวันประชุม กมธ.เมื่อวันที่ 13 พ.ย.ที่ผ่านมา มีมติที่ประชุม 6 ต่อ 3 เห็นด้วยที่จะเชิญพล.อ.ประยุทธ์ มาชี้แจงแถลงข้อเท็จจริงต่อคณะกรรมาธิการฯอีกครั้ง แต่ไม่ได้มีมติเห็นด้วยที่จะใช้อำนาจตาม มาตรา 129 วรรค 4 แห่งรัฐธรรมนูญ พ.ศ.2560 ประกอบมาตรา 6 แห่งพ.ร.บ.คำสั่งเรียกของคณะกรรมาธิการของสภาผู้แทนราษฎรและวุฒิสภา พ.ศ.2554<br/><br/>“พล.ต.อ.เสรีพิศุทธ์ ลงนามในหนังสือเชิญโดยไม่ผ่านมติของที่ประชุม นั่นหมายความว่า ผู้ลงนามต้องรับผิดชอบเรื่องที่กับหนังสือฉบับดังกล่าว การกระทำที่เกิดขึ้นยิ่งทำให้ผมไม่ไว้วางใจที่จะให้ พล.ต.อ.เสรีพิศุทธ์ ปฎิบัติหน้าที่เป็นประธาน กมธ.ชุดนี้อีกแล้วผมอยากให้สังคมดูพฤติกรรมและการกระทำของ พล.ต.อ.เสรีพิศุทธ์ ว่ากำลังใช้หัวโขนประธาน กมธ.มาเป็นเครื่องมือในเรื่องความแค้นส่วนตัวหรือไม่”นายสิระ กล่าว<br/><br/>นายสิระ กล่าวต่อว่า ในฐานะที่ตนเป็นกรรมาธิการในชุดนี้ด้วยขอฝากถึงพล.อ.ประยุทธ์ว่าไม่ต้องสนใจจดหมายเรียกเชิญดังกล่าว เพราะตนมั่นใจว่าหนังสือเรียกฉบับนี้ผิดกฎหมายแน่นอน เพราะการจะออกหนังสืออะไรก็ตามในชั้นกมธ. ต้องผ่านมติที่ประชุมกมธ.ในทุกเรื่อง ไม่ใช่เอาความคิดของผู้ที่เป็นประธาน มายัดใส่ว่ากมธ.เสียงส่วนใหญ่เห็นด้วย ทั้งนี้ ตนขอท้าให้ พล.ต.อ.เสรีพิศุทธ์ถอดเทปบันทึกการประชุมในวันดังกล่าว และนำมาเปิดเผย เพื่อพิสูจน์ว่ามีการขอมติที่ประชุมที่จะใช้อำนาจตามมาตรา 129 วรรค 4 ของรัฐธรรมนูญ หรือไม่ หากพล.ต.อ.เสรีพิศุทธ์ กระทำเกินขอบเขต ไม่ตรงกับเทปบันทึกการประชุมในวันนั้น ตนขอให้ พล.ต.อ.เสรีพิศุทธ์ ลาออกจากการเป็นประธานด้วยตนเอง ก่อนที่จะถูกมติที่ประชุมปลด<br/><br/>เมื่อถามถึงการเสนอปลดพล.ต.อ.เสรีพิศุทธ์จากตำแหน่งประธานกมธ. นายสิระ กล่าวว่า  ตนมั่นใจว่าเสียงส่วนใหญ่ในกมธ.ต้องการให้เปลี่ยนตัวประธาน ขอให้ติดตามดูในวันที่ 20 พ.ย.นี้ ตนจะเสนอให้ที่ประชุมพิจารณาเรื่องดังกล่าว.</p>
    </article>
  </body>
</html>