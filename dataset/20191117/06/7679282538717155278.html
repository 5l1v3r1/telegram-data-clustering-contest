<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-australia-james-pattinson-banned-for-personal-abuse-will-miss-1st-test-against-pakistan-2853729.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T06:27:41+00:00"/>
    <meta property="og:title" content="ऑस्ट्रेलियाई तेज गेंदबाज पर लगा बैन, पाकिस्तान के खिलाफ नहीं खेल पाएंगे पहला टेस्ट"/>
    <meta property="og:description" content="Australia vs Pakistan, 1st Test Match: ऑस्ट्रेलिया के तेज गेंदबाज जेम्स पैटिनसन को एक खिलाड़ी के लिए अपशब्दों का उपयोग करने पर एक मैच के लिए बैन कर दिया गया है। इस घटना की वजह से अब वह पाकिस्तान के..."/>
  </head>
  <body>
    <article>
      <h1>ऑस्ट्रेलियाई तेज गेंदबाज पर लगा बैन, पाकिस्तान के खिलाफ नहीं खेल पाएंगे पहला टेस्ट</h1>
      <address><time datetime="2019-11-17T06:27:41+00:00">17 Nov 2019, 06:27</time> by <a rel="author">लाइव हिन्दुस्तान टीम,सिडनी</a></address>
      <p><b>Australia vs Pakistan, 1st Test Match:</b> ऑस्ट्रेलिया के तेज गेंदबाज जेम्स पैटिनसन को एक खिलाड़ी के लिए अपशब्दों का उपयोग करने पर एक मैच के लिए बैन कर दिया गया है। इस घटना की वजह से अब वह पाकिस्तान के खिलाफ इस सप्ताह शुरू होने वाले पहले टेस्ट क्रिकेट मैच में नहीं खेल पाएंगे। इस तेज गेंदबाज को पिछले सप्ताह विक्टोरिया के क्वीन्सलैंड के खिलाफ शैफील्ड शील्ड मैच के दौरान क्रिकेट ऑस्ट्रेलिया की आचार संहिता के उल्लंघन का दोषी पाया गया। </p>
      <p>यह स्पष्ट नहीं हो पाया कि पैटिनसन ने क्या कहा, लेकिन क्रिकेट ऑस्ट्रेलिया ने इसे फील्डिंग के दौरान एक खिलाड़ी के लिए अपशब्दों का उपयोग करना बताया। पिछले 18 महीनों में यह तीसरा अवसर है, जबकि पैटिनसन ने आचार संहिता का उल्लंघन किया जिसके कारण उन्हें एक मैच के लिए निलंबित किया गया। </p>
      <h3>
        <a href="https://www.livehindustan.com/cricket/story-ind-vs-ban-ishant-sharma-asks-mohammed-shami-what-are-you-eating-got-this-funny-answer-2852341.html">VIDEO: इशांत ने शमी से पूछा- क्या खा रहे हो, मिला ये मजेदार जवाब</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-kohli-fan-sneaks-onto-field-during-indore-test-virat-reaction-priceless-see-pics-2853713.html">PICS: शरीर पर 'VK' लिख मैदान में घुसा फैन, विराट कोहली ने किया कुछ ऐसा</a>
      </h3>
      <p>क्रिकेट ऑस्ट्रेलिया के शीर्ष अधिकारी सीन कैरोल ने बयान में कहा, ''यह हमारा कर्तव्य है कि हम व्यवहार के उच्च मानकों को बनाए रखें और इस मामले में की गई कार्रवाई से यह पता चलता है।'' पैटिनसन पर प्रतिबंध लगने से मिशेल स्टार्क का ब्रिस्बेन में गुरुवार से शुरू होने वाले पहले टेस्ट मैच खेलने का रास्ता भी साफ हो गया है। </p>
      <p>हालांकि, इस घटना के बाद क्रिकेट ऑस्ट्रेलिया की तरफ से एक बयान भी जारी किया गया। इस बयान के मुताबिक, "पैटिनसन की तरफ से विरोधी टीम और अंपायर से माफी गई, लेकिन इस घटना को लेकर जो फैसला लिया गया है, उसमें कोई बदलाव नहीं किया जा सकता है।"</p>
      <p>इस मामले पर जेम्स पैटिनसन ने कहा, "मुझसे उस वक्त गलती हो गई थी। हालांकि, मुझे इस बात का तभी अहसास भी हो गया था और मैंने इसके लिए माफी भी मांग ली थी। मुझसे गलती हुई हैं और मैं अपनी सजा को कबूल भी करता हूं। अब मुझपर एक टेस्ट का बैन है। इस सजा की वजह मेरी ही गलती है।" </p>
      <p>(एजेंसी इनपुट के साथ)</p>
    </article>
  </body>
</html>