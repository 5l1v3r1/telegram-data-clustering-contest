<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/slar-tilbake-mot-beskyldninger/71827927"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T06:19:28+00:00"/>
    <meta property="og:title" content="Slår tilbake mot beskyldninger"/>
    <meta property="og:description" content="- Vi følger bare Michaels ønsker, sier Corinna Schumacher."/>
  </head>
  <body>
    <article>
      <h1>Slår tilbake mot beskyldninger</h1>
      <h2>- Vi følger bare Michaels ønsker, sier Corinna Schumacher.</h2>
      <address><time datetime="2019-11-17T06:19:28+00:00">17 Nov 2019, 06:19</time> by <a rel="author">Håkon Østmoe Brandsnes</a></address>
      <p>Schumachers kone uttaler seg etter at Willi Weber (77), Schumachers tidligere manager, gikk hardt ut mot kona i forbindelse med RTL-dokumentaren «Die Michael Schumacher Story».</p>
      <p>
        <b>- Jeg vet ikke om han blir bedre. Jeg vil vite hvordan han har det, holde ham i hånda eller kjenne på kinnet hans. Men jeg får ikke lov av Corinna, sier en tydelig oppgitt Weber dokumentaren.</b>
      </p>
      <p>Nå slår kona tilbake i et intervju med Mercedes' magasin, sitert av <a href="https://www.bt.dk/kevin-magnussen/haarde-beskyldninger-mod-schumachers-kone-nu-bryder-hun-tavsheden">B.T.</a></p>
      <p>- Han er i de beste hender nå, og vi gjør alt vi kan for å hjelpe ham, sier Corinna Schumacher.</p>
      <h3>- Følger Michaels ønsker</h3>
      <p>Det er fortsatt mye usikkerhet rundt tilstanden til Michael Schumacher etter <a href="https://www.dagbladet.no/sport/schumacher-skadd-etter-skiulykke/61614158">ulykken i de franske alpene i 2013.</a></p>
      <p>Flere har vært kritiske til at familien ikke åpner mer opp om tilstanden til Formel 1-legenden.</p>
      <p>- Hun er nok redd for at jeg kommer til å se hva som egentlig foregår og at jeg kommer til å avsløre sannheten til offentligheten, sier Weber, uten å presisere hva «sannheten» er.</p>
      <p>
        <b>Corinna Schumacher mener derimot at hun gjør det ektemannen ønsker.</b>
      </p>
      <p>- Dere må forstå at vi bare følger Michaels ønsker om å holde noe så følsomt som hans helsetilstand hemmelig - som vi alltid har gjort.</p>
      <h3>Kritisert før</h3>
      <p>Det er ikke første gang Weber eller andre rundt Schumacher har reagert på det de beskriver som hemmelighold.</p>
      <p>Seinest i september rykket Weber ut og ba familien om å holde publikum bedre oppdatert om situasjonen.</p>
      <p>Den sveitsiske Formel 1-eksperten Roger Benoit har også <a href="https://www.dagbladet.no/sport/ekspert-raser-mot-familien-til-schumachernbsp--spor-du-meg-er-det-en-skandale/66578365">reagert på hemmeligholdet:</a></p>
      <p>- Den store skandalen er hvordan familien har håndtert denne situasjonen. Det hadde holdt med en liten oppdatering. Folk lurer på hvordan han har det, så gi dem noe. Spør du meg, er det en skandale, uttalte Benoit.</p>
      <p>
        <b>Nick Fry var Schumachers sjef i Ferrari, og <a href="https://www.dagbladet.no/sport/kritiserer-familien---fortell-sannheten/71590855">briten var også kritisk for kort tid siden:</a></b>
      </p>
      <p>- Corinna og familien har en veldig streng kontroll på informasjonen om tilstanden hans og hvilke behandlinger han får. Det synes jeg er synd. Det finnes millioner av mennesker som virkelig bryr seg om Michael, skrev Fry.</p>
    </article>
  </body>
</html>