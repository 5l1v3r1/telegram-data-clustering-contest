<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/741803"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T06:47:00+00:00"/>
    <meta property="og:title" content="411 MUSICส่ง &quot;แอลลี่&quot; ประเดิมเปิดค่ายเพลง"/>
    <meta property="og:description" content="“กึ้ง-เฉลิมชัย” ทุ่มเวลานับปีสร้าง 411 MUSIC เต็มสูบ ส่ง “แอลลี่” ประเดิมเปิดค่ายเผยกลยุทธ์ดันวงการเพลงและศิลปินไทย เติบโตในมาตรฐานสากล!"/>
  </head>
  <body>
    <article>
      <h1>411 MUSICส่ง "แอลลี่" ประเดิมเปิดค่ายเพลง</h1>
      <address>
        <time datetime="2019-11-17T06:47:00+00:00">17 Nov 2019, 06:47</time>
      </address>
      <p>
        <b>“กึ้ง-เฉลิมชัย” ทุ่มเวลานับปีสร้าง 411 MUSIC เต็มสูบ ส่ง “แอลลี่” ประเดิมเปิดค่ายเผยกลยุทธ์ดันวงการเพลงและศิลปินไทย เติบโตในมาตรฐานสากล!</b>
      </p>
      <p>วงการเพลงคึกคักส่งท้ายปี! กระแสดีถล่มทลายจนแฮชแท็ก #ลูกสาวมาแน่ ขึ้นเทรนด์ทวิตเตอร์อันดับท็อปทรี (TOP3) ของประเทศไทยยาวนานร่วม 5 ชั่วโมงกันไปเลยนับตั้งแต่วันแรกที่ค่ายเพลงน้องใหม่ย่านชิดลมอย่าง “โฟร์ วัน วัน มิวสิก” (Four One One Music หรือ 411 Music) นำทีมโดยเจ้าพ่อเอ็นเตอร์เทนเม้นท์แห่งชาติ กึ้ง–เฉลิมชัย มหากิจศิริ เผยโฉมศิลปินเบอร์แรกสุดปัง “แอลลี่ (Ally) – อชิรญา นิติพน” ทายาทนักร้องชื่อดัง อ่ำ–อัมรินทร์ นิติพน และ จอย–อัจฉริยา อังคสุวรรณศิริ นั่นเอง!!!!</p>
      <figure>
        <img src="https://www.dailynews.co.th/admin/upload/20191115/news_rkWbxWrfMQ135932_533.jpg?v=20191117177?v=8629"/>
      </figure>
      <p>คิดอย่างไรมาทำค่ายเพลง? “ผมว่าถ้าผมไม่ก้าวไปทำอะไรในสิ่งที่ไม่เคยทำมาก่อน เราก็จะไม่ได้เจอ ไม่ได้เรียนรู้อะไรใหม่ๆ นั่นทำให้ 411 ของเรามี 11 ปีในวันนี้ มาวันนี้เราอยากจะนำสิ่งที่เราได้เรียนรู้ ได้สั่งสมประสบการณ์มาทำให้กับวงการดนตรีไทย วงการเพลงไทย เราอยากจะเอาเด็กไทยที่มีพรสวรรค์ และมีพรแสวง ไปอยู่ในแพลตฟอร์ม (Platform) การเรียนรู้ที่ดี แต่การที่จะไปถึงแบบนั้นได้เราก็ต้องเรียนรู้จากคนที่ทำได้ก่อน แล้วเราก็จะใช้องค์ความรู้นั้นมาใส่ศิลปินไทย มาใส่เพลงไทย เพื่อที่ในอนาคตหวังว่าเราจะมีเพลงไทย ภาษาไทยไปสู่ระดับโลกได้บ้าง ที่ผ่านมาเราทำให้แฟนคลับคนไทยมีความสุขมาแล้ว เราจึงอยากจะทำให้กับศิลปินคนไทยบ้าง อยากจะทำให้พวกเขาได้โชว์ความสามารถสู่ตลาดโลกบ้าง เลยเป็นที่มาของ 411 Music”</p>
      <figure>
        <img src="https://www.dailynews.co.th/admin/upload/20191115/news_LCiaEahTkU135930_533.jpg?v=20191117177?v=8196"/>
      </figure>
      <p>มีความพร้อมระดับไหน? “เป็นสิ่งที่ฝันอยากทำมานานแล้ว เป็นอีกก้าวย่างในการสานฝันให้เด็กไทยที่มีศักยภาพ มีพรสวรรค์ และพร้อมที่จะพัฒนาตัวเอง บวกกับประสบการณ์ที่บริษัทได้มีโอกาสเก็บเกี่ยวมานานสิบเอ็ดปี โดยเด็กไทยจะได้รับการฝึกฝน ขัดเกลาและเข้าคอร์สที่อยู่ในมาตรฐานเดียวกันกับศิลปินเกาหลีที่ประสบความสำเร็จ ย้ำ!! ‘มาตรฐานเดียวกัน’ ทำไมวันนี้ศิลปินเกาหลีถึงประสบความสำเร็จไม่ใช่แค่ในเกาหลีอย่างเดียว ไม่ใช่แค่ในเอเชียอย่างเดียว แต่ไปไกลถึงยุโรป-อเมริกาได้ ผมเชื่อว่าทุกอย่างคือการลงทุน แต่ว่าสิ่งที่เกาหลีเขาลงทุน นอกจากพรสวรรค์และพรแสวงของเด็กแต่ละคนแล้ว เขายังมีแพลตฟอร์มการเรียนรู้ตั้งแต่เล็กๆ ซึ่งผมเชื่อว่าถ้าคนไทยได้ฝึกฝนในรูปแบบเดียวกัน เด็กไทยของเราไม่มีทางจะแพ้คนชาติใดในโลกเลย”</p>
      <figure>
        <img src="https://www.dailynews.co.th/admin/upload/20191115/news_OHZGgIuVFV135932_533.jpg?v=20191117177?v=8440"/>
      </figure>
      <p>ทำไมเลือกศิลปินเบอร์แรกเป็นผู้หญิง? ไม่กลัวความเสี่ยง? “เราไม่ได้จำกัดขีดความสามารถของคนว่าคุณเป็นเพศไหน จะเป็นผู้หญิง ผู้ชาย หรือเพศทางเลือก ถ้ามีความสามารถ มีความตั้งใจ มุ่งมั่นที่จะเดินตามฝันของตัวเอง รวมถึงพร้อมที่จะฝึกฝนและพัฒนาตนเอง เรามองว่าคนเหล่านั้นคือคนที่เหมาะสม และวันนี้เราได้ส่งเด็กไทยของเราไปเรียนรู้และใช้ชีวิตอยู่กับทีมงานคุณภาพที่เคยสร้างผลงานระดับโลกมาแล้ว น้องแอลลี่เป็นหนึ่งในนั้นครับ นอกจากแอลลี่ที่จะเป็นศิลปินเบอร์แรกของ 411 Music แล้ว เรายังมีน้องๆ เทรนนีอีกหลายคน และหลายเจเนอเรชั่น ซึ่งกำลังฝึกฝนอยู่ที่เกาหลี ฝากติดตามผลงานศิลปินทุกคนของ 411 Music ด้วยนะครับ”</p>
      <figure>
        <img src="https://www.dailynews.co.th/admin/upload/20191115/news_vCrDVEceQn135931_533.jpg?v=20191117177?v=9976"/>
      </figure>
      <p>หรือนี่จะเป็นยุคที่วงการเพลงในบ้านเราจะกลับมาบูมอีกครั้ง!! ไอดอลคนใหม่กำลังรอแจ้งเกิดหรือไม่?? ร่วมลุ้น เอาใจช่วย และกด SUBSCRIBE YouTube 411ent https://www.youtube.com/411ent เพื่อรอฟังผลงานเพลงในฐานะ Solo Artist ของ “แอลลี่ (Ally) – อชิรญา นิติพน” และติดตามความเคลื่อนไหวเพิ่มเติมจาก 411 Music ได้ทางออฟฟิเชียลแฟนเพจ www.facebook.com/fouroneoneent ทวิตเตอร์ @411ent และอินสตาแกรม IG @411ent https://instagram.com/411ent</p>
    </article>
  </body>
</html>