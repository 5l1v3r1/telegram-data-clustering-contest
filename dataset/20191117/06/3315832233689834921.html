<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/6bcfa05677b17866/rosalia-noua-senzatie-a-muzicii-spaniole-marea-castigatoare-a-galei-latin-grammy-awards-2019.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-17T06:22:04+00:00"/>
    <meta property="og:title" content="Rosalia, noua senzaţie a muzicii spaniole, marea câştigătoare a galei Latin Grammy Awards 2019"/>
    <meta property="og:description" content="Noua senzaţie a muzicii spaniole Rosalia a fost joi marea câştigătoare a galei Latin Grammy Awards de anul acesta cu trei premii printre care şi trofeul în categoria cel mai bun album pentru „El mal querer”, într-o seară în care tânăra artistă a dovedit că este una dintre cele mai importante vedete ale peisajului muzicii latino mondiale, relatează EFE."/>
  </head>
  <body>
    <article>
      <h1>Rosalia, noua senzaţie a muzicii spaniole, marea câştigătoare a galei Latin Grammy Awards 2019</h1>
      <address><time datetime="2019-11-17T06:22:04+00:00">17 Nov 2019, 06:22</time> by <a rel="author">Jurnal.md</a></address>
      <p>
        <b>Noua senzaţie a muzicii spaniole Rosalia a fost joi marea câştigătoare a galei Latin Grammy Awards de anul acesta cu trei premii printre care şi trofeul în categoria cel mai bun album pentru „El mal querer”, într-o seară în care tânăra artistă a dovedit că este una dintre cele mai importante vedete ale peisajului muzicii latino mondiale, relatează EFE.</b>
      </p>
      <p>Rosalia a câştigat trei gramofoane aurii: Cel mai bun album al anului şi Cel mai bun album vocal pop pentru „El mal querer”, şi unul pentru Cel mai bun cântec urban pentru piesa 'Con altura' (alături de J Balvin).</p>
      <p>De asemenea, „El mal querer”, o ambiţioasă producţie muzicală care îmbină ritmurile flamenco cu sound-ul urban, a obţinut alte două premii: Cel mai bun design de copertă (Man Mourentan şi Tamara Pérez) şi Cea mai bună inginerie de înregistrare pentru un album (El Guincho, Brian Hernández, Jaycen Joshua şi Chris Athens).</p>
      <p>În total, albumul Rosaliei, o artistă care se ocupă de cele mai mici detalii de la muzică, până la aspectul audiovizual, a fost încoronat cu cinci gramofoane.</p>
      <p>„Sunt în stare de şoc, chiar nu mă aşteptam, jur pe Dumnezeu", a exclamat foarte emoţionată tânăra artistă, care le-a mulţumit tuturor colaboratorilor săi.</p>
      <p>Tot cu trei premii a fost distins şi compatriotul său Alejandro Sanz, care şi-a adjudecat un Latin Grammy pentru Înregistrarea anului şi Cel mai bun cântec pop cu piesa „Mi persona favorita” (alături de Camila Cabello) şi Cel mai bun videoclip pentru 'Lo que fui es lo que soy'.</p>
      <p>"Vreau să dedic acest premiu tuturor fanilor care vin la concertele mele (...) Ei sunt cei care dau sens muzicii mele", a spus emoţionat Alejandro Sanz.</p>
      <p>Alţi artişti premiaţi la gala de joi seara desfăşurată în Las Vegas au fost Juan Luis Guerra, Tony Succar, Pedro Capo, Kany Garcia şi Andres Calamaro, care au obţinut fiecare câte un gramofon.</p>
      <p>Gala Latin Grammy Awards 2019, care anul acesta a aniversat 20 de ani de la înfiinţare, a fost umbrită de criticile artiştilor urbani care s-au plâns de slaba prezenţă, printre cei nominalizaţi, a ritmurilor de reggaeton şi de trap. Este şi motivul pentru care cunoscutul artist Bad Bunny, care a obţinut premiul pentru Cel mai bun album de muzică urbană cu 'X 100PRE', a profitat de ocazie pentru a revendica importanţa acestui gen muzical.</p>
      <p>"Tuturor celor din Academie, pe care îi respect, vreau să le spun că reggaetonul este parte a culturii latino şi este prezent în multe alte genuri muzicale", a subliniat el.</p>
      <p>Gala a început cu un emoţionant omagiu adus unor reputaţi artişti ai muzicii latino precum Olga Tanon, Anitta, Reik, Calibre 50 sau Prince Royce, care au urcat pe scenă pentru a cânta împreună adevărate imnuri latino, precum 'La vida es un carnaval', de Celia Cruz, sau 'De música ligera', de Soda Stereo.</p>
      <p>Veteranul cântăreţ Alejandro Sanz s-a alăturat unor muzicieni tineri precum Aitana, Nella şi Greeicy, toţi nominalizaţi la categoria cel mai bun artist debutant pentru a cânta în compania lor hitul său 'Mi persona favorita'.</p>
      <p>În timp ce Rosalia a combinat în recitalul său hitul 'Con altura' cu noul său single recent lansat, 'A pale'.</p>
      <p>Pe scena sălii MGM Grand Garden Arena din Las Vegas au urcat apoi Pedro Capo, Alicia Keys, Farruko şi Miguel care au cântat celebra piesă 'Calma'.</p>
      <p>Unul dintre momentele cele mai emoţionante ale serii a fost omagiul adus artistului columbian Juanes, care cu o zi înainte a fost distins cu premiul Persona del Ano.</p>
      <p>El a interpretat la gala de joi seară celebrul său cântec 'A Dios le pido', însă marea surpriză a venit din partea bateristului trupei Metallica, Lars Ulrich, care a urcat pe scenă pentru a-i înmâna un Latin Grammy onorific pentru întreaga carieră.</p>
      <p>"Unul dintre motivele pentru care fac muzică sunteţi voi, mi-aţi schimbat viaţa, vă mulţumesc", i-a spus Ulrich lui Juanes vizibil emoţionat.</p>
      <p>Deşi nominalizările nu au reflectat fidel ecoul pe care îl merită muzica urbană, gala Latin Grammy nu a neglijat deloc acest gen: Ricky Martin a cântat alături de Bad Bunny şi Residente o versiune foarte ritmată a piesei sale 'Cantalo', în timp ce Ozuna şi Bad Bunny au susţinut două recitaluri care au ridicat întreaga sală în picioare.</p>
    </article>
  </body>
</html>