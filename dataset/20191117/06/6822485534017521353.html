<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826012.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T06:00:00+00:00"/>
    <meta property="og:title" content="هشدار وقوع سیلاب در برخی استان ها"/>
    <meta property="og:description" content=" صادق ضیاییان مدیر پیش بینی و هشدار سازمان هواشناسی در گفت وگو با خبرنگار راه و شهرسازی گروه اقتصادی باشگاه خبرنگاران جوان، درباره آخرین وضعیت آب و هوای کشور اظهار کرد: طی ۲۴ ساعت گذشته در برخی نقاط استان‌های اردبیل، گیلان، مازندران، گلستان، خراسان شمالی، قزوین، البرز وتهران بارش برف داشتیم و بنابرگزارش‌های اخیر از ایستگاه نطنز استان اصفهان بارش برف گزارش شده است."/>
  </head>
  <body>
    <article>
      <h1>هشدار وقوع سیلاب در برخی استان ها</h1>
      <address>
        <time datetime="2019-11-17T06:00:00+00:00">17 Nov 2019, 06:00</time>
      </address>
      <p>ضییان گفت: باتوجه به شدت بارش در برخی استان ها، احتمال وقوع سیلاب وجود دارد.</p>
      <p> صادق ضیاییان مدیر پیش بینی و هشدار سازمان هواشناسی در گفت وگو با خبرنگار راه و شهرسازی گروه اقتصادی باشگاه خبرنگاران جوان، درباره آخرین وضعیت آب و هوای کشور اظهار کرد: طی ۲۴ ساعت گذشته در برخی نقاط استان‌های اردبیل، گیلان، مازندران، گلستان، خراسان شمالی، قزوین، البرز وتهران بارش برف داشتیم و بنابرگزارش‌های اخیر از ایستگاه نطنز استان اصفهان بارش برف گزارش شده است.</p>
      <p>وی افزود: بنابر نفوذ هوای سرد و اطلاعیه و اخباری که از هفته گذشته صادر شده است، دمای هوا از روز گذشته از نیمه شمالی کشور کاهش و بتدریج به استان‌های مرکزی و جنوب غرب کشیده شده است.</p>
      <p>ضیاییان از استمرار بارش باران طی روز‌های آینده در اغلب استان‌ها خبر داد و گفت: عمده بارش‌ها طی روز‌های آتی در استان‌های واقع در مرکز کشور به سمت جنوب غرب و بخش‌هایی از نیمه غربی و مرکزی خواهد بود، اما شدت بارش برای روز یکشنبه به استان‌های کهگیلویه و بویر احمد، چهار محال و بختیاری، فارس، بوشهر و بخش‌هایی از استان خوزستان محدود می‌شود.</p>
      <p>این مقام مسئول با اشاره به اینکه طی روز‌های آتی در استان‌های اصفهان، مرکزی، همدان و سمنان شاهد بارش برف خواهیم بود، بیان کرد: براساس نقشه‌های هواشناسی، طی روز سه شنبه کماکان بارش در تهران، البرز، سمنان، اصفهان، فارس، بوشهر، بخش‌هایی از استان کرمان، بسیاری از استان‌های واقع در مرکز و سواحل دریای خزر شاهد خواهیم بود و بتدریج روز چهارشنبه کل نیمه غربی کشور همچون استان‌های هرمزگان، سیستان و بلوچستان و گلستان درگیر بارش هستند.</p>
      <p>وی با بیان اینکه روز پنج شنبه سامانه بارشی از کشور خارج می‌شوند، گفت: روز پنج شنبه بارش خفیف در استان خراسان‌ها و بارش شدید در استان هایساحلی دریای خزر خواهیم داشت و از مابقی استان‌ها بتدریج خارج می‌شود.</p>
      <p>مدیر کل پیش بینی و هشدار سریع سازمان هواشناسی از احتمال وقوع سیلاب در برخی استان‌ها خبر داد و گفت: روز‌های یکشنبه و سه شنبه به سبب بارش باران در استان‌های چهار محال و بختیاری، فارس، بوشهر و بخشی از خوزستان به سبب بالاآمدن آب رودخانه‌ها احتمال آب گرفتگی معابر و وقوع سیلاب وجود دارد.</p>
      <p>ضیاییان در پایان درباره آخرین وضعیت آب و هوای تهران تصریح کرد: فردا بارش در استان تهران به صورت پراکنده ادامه خواهد داشت و روز دوشنبه بارش در سطح تهران به صورت برف خواهد بود، ضمن آنکه دمای تهران نسبت به روز پنج شنبه و جمعه ۱۰ درجه کاهش داشته است به طوریکه انتظار می‌رود دمای حداقل تهران در روز‌های آتی به منفی ۲ و حداکثر ۴ تا ۶ درجه سانتی گراد برسد.</p>
    </article>
  </body>
</html>