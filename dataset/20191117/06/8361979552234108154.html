<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/eks-posol-kanadi-roman-vashchuk-pro-robotu-v-ukrajini-interv-yu-novini-ukrajini-50053504.html"/>
    <meta property="og:site_name" content="НВ"/>
    <meta property="article:published_time" content="2019-11-17T06:45:00+00:00"/>
    <meta property="og:title" content="Майданні сили не змогли домовитися — це найбільше розчарування. Інтерв'ю з експослом Канади Романом Ващуком"/>
    <meta property="og:description" content="Роман Ващук, котрий п’ять років був послом Канади в Україні, а тепер повертається додому, дав прощальне інтерв'ю журналу НВ."/>
  </head>
  <body>
    <article>
      <h1>Майданні сили не змогли домовитися — це найбільше розчарування. Інтерв'ю з експослом Канади Романом Ващуком</h1>
      <h2>Роман Ващук, котрий п’ять років був послом Канади в Україні, а тепер повертається додому, дав прощальне інтерв'ю журналу НВ.</h2>
      <address><time datetime="2019-11-17T06:45:00+00:00">17 Nov 2019, 06:45</time> by <a rel="author">Ольга Духнич</a></address>
      <p>В ньому він поділився своїми спостереженнями щодо сучасних українців, а також назвав те, від чого отримував у країні свого відрядження найбільше задоволення, а від чого — розчарування.</p>
      <p>
        <i>
          <b>— Найдорожча річ, яку ви придбали за останні п’ять років?</b>
        </i>
      </p>
      <p>
        <i>— Картина Юрка Коха Гуцулка-емансипантка, це його твір 2014 року, на жаль, не можу показати, бо картина вже запакована.</i>
      </p>
      <p>
        <i>
          <b>— Найбільш незвичайна подорож у вашому житті?</b>
        </i>
      </p>
      <p>
        <i>— По сімейних молочних фермах Галичини, Волині та Старої Мощаниці. В Україні дуже гарні та різноманітні молочні продукти А ще тішать люди, які в ситуації, де багато хто здався, вперто роблять своє.</i>
      </p>
      <p>
        <i>
          <b>— Найрозумніша людина, з якою вам довелося спілкуватися в жит­ті?</b>
        </i>
      </p>
      <p>
        <i>— Я думаю, Блаженнійший Любомир Гузар.</i>
      </p>
      <p>
        <i>
          <b>— На чому ви пересуваєтеся в місті, де живете?</b>
        </i>
      </p>
      <p>
        <i>— Тут у Києві в нас є машина посольства або пішки, а в Торонто я користуюся публічним транспортом, бо це справді зручно.</i>
      </p>
      <p>
        <i>
          <b>— Якщо ви вживаєте алкоголь, чи є у вас улюблений напій?</b>
        </i>
      </p>
      <p>
        <i>— Вишняк, це така спиртова настоянка на вишні. Дуже люблю українську кухню ще й за те, що тут багато вишні. У Канаді вона так гарно не росте.</i>
      </p>
      <p>На початку листопада посол Канади в Україні Роман Ващук залишив Київ. Його від'їзду передувала п’ятирічна каденція, можливо, найважча за часів сучасної України, проте й найцікавіша, як вважає сам Ващук. А ще й остання для його дипломатичної кар'єри: одразу після завершення української місії він виходить на пенсію.</p>
      <p>Канадський дипломат, що народився у сім'ї українських мігрантів, які виїхали в Канаду після Другої світової війни, наче й не втрачав зв’язку з історичною батьківщиною. У 70‑ті роки, коли вперше побував у тоді ще радянському Києві, він склав про країну власні враження, теплі, проте далекі від романтичних.</p>
      <p>Десятиліття потому, попрацювавши у складі дипмісій Канади в Берліні та Бєлграді, він знову повернувся до Києва вже як очільник амбасади. Саме цей досвід дозволяє йому в розмові з НВ щиро, часом критично, проте з гарним почуттям гумору розповідати, як він прожив в Україні останні п’ять років.</p>
      <p><b>У жовтні 2014‑го, коли я тільки приїхав відбувати каденцію в Києві, це була країна на межі між Іловайськом і Дебальцевим.</b> Це була країна дуже емоційна, натхненна і напружена. Країна, де була можлива відкрита повномасштабна війна. Де економіка падала зі швидкістю 12% на рік. Де міжнародні фінансові ресурси вичерпувалися й потрібно було їх знаходити в авральному порядку.</p>
      <p>Але тут, у Києві, відчувався дух солідарності й певної післяреволюційної ейфорії. Громадянське суспільство відігравало абсолютно надзвичайну роль. Воно фактично керувало багатьма процесами, якими в інших країнах займається держава.</p>
      <p>Однак таке напруження не могло тривати вічно, бо після нього починається спад і певне розчарування. Але погляньте-но, тепер ви вже сперечаєтесь, чи достатній рівень економічного зростання на 2,5−3%? Ви маєте ситуацію, коли валюта є стабільною протягом більш ніж трьох років. А цього літа основний наголос був на тому, як українці мають собі дати раду із зростанням вартості своєї гривні. І хоч мало хто про це так говорить, але ви маєте практично заморожений конфлікт, хоча, на жаль, не на рівні тих військових і цивільних на Донбасі, котрі й далі щодня ризикують життям. Тож Україна тепер на шляху зростання, а після виборів ми бачимо поворот у суспільній думці до оптимізму.</p>
      <p><b>Нині, перебуваючи в Україні, я бачу ці суспільні поділи: війна чи мир, боротьба до перемоги чи реванш, — які сьогодні бентежать суспільство. </b>Мені здається, що чітко висловлене та прораховане українсьфке бачення розв’язання конфлікту на Донбасі, де були б визначені побажання для цього регіону і червоні лінії, далі яких Україна не готова поступитися, сприяли б більшій суспільній єдності навколо цього питання. Такої концепції поки що повністю не видно, і це додає непевності й дозволяє нагнітати страхи.</p>
      <p>Природним є після досвіду останніх п’яти з половиною років, щоб люди сумнівалися в тому, чи дійсно так легко досягти миру, як сьогодні обіцяють. Але без діалогу, без певного ризику остаточно розв’язати проблему чи хоч на кілька кроків просунутися вперед не вдасться. І для цього потрібно, щоби всередині України карти були покладені на стіл.</p>
      <p><b>Мене часто питають, чи задоволений я зовнішньополітичним вектором України за нового президента. </b>Знаєте, можна або спостерігати, або діяти. Наш канадський підхід був таким: одразу після виборів <a href="https://nv.ua/ukr/ukraine/politics/zelenskogo-zaprosili-z-vizitom-do-kanadi-posol-50023454.html">запросити президента на конференцію в Торонто</a> на початку липня. Ми намагалися показати, що цей західний вектор, який був у програмі президента, є реальним і що його уособлює серед інших країн і Канада. Те, що було сказано президентом Зеленським у Торонто і як воно було сказано, було сприйнято дуже позитивно як міжнародними, так і канадськими учасниками тієї події.</p>
      <p><b>Взагалі‑то я не заздрю будь-якому політику, який візьметься керувати Україною.</b> Українська ідентичність модерна і побудована на бунтарстві з козацьких часів, за Шевченка й донині. Якщо ви подивитесь, скажімо, на девіз канадської Конституції <i>Мир, лад та добре управління</i>, то це точно не про традиційну українську ідентичність. І, з одного боку, це значить, що в людей є здатність зорганізуватися горизонтально, героїчно, на короткі соціальні революції, вибухи, трансформації. Але як потім це вибудувати у вертикальну структуру управління — на це відповіді немає.</p>
      <p>Більшість українців вважають, що будь-хто, якщо вступає в ту вертикальну структуру, одразу стає зрадником своєї справи. Це, можливо, одна з причин, чому створити саме політичну партію революціонерів після Майдану було настільки складно.</p>
      <p>Горизонталь влади з вертикаллю в Україні якось важко стикаються. Оскільки я сам вихований у країні, яка, на відміну навіть від наших південних сусідів, має історію еволюції, а не революції, я маю співчуття до людей, які хотіли братися за політику в Україні.</p>
      <p><b>Канадський бізнес дійсно, на відміну від держави, менше інвестує в Україну.</b> Але ситуація змінюється. Я вже бачу кілька помітних інвестицій. Запускається будівництво IT-парку у Львові. Канадська фірма Fairfax спочатку купила українську страхову компанію AXA, а тепер ще й Універсальну. Але, звісно, питання верховенства права, питання, чи твоя інвестиція буде і завтра твоєю інвестицією, залишаються дуже важливими для канадських інвесторів. Бо це є зрозумілим в бізнесовому житті. Тому потрібні подальші кроки, аби запевнити потенційних інвесторів: правил будуть дотримуватися і суди будуть їх впроваджувати в життя.</p>
      <p>Я би також додав таке чутливе питання, як зелений тариф. Канадцям цікаво інвестувати у відновлювану енергетику. Але тут багато залежить від того, наскільки відкритим і зрозумілим буде врегулювання цього питання. Бо якщо роками обіцяти одне і раптом — ну, звиняйте, але в нас грошей немає на те, що ми наобіцяли, — це не сприяє довірі.</p>
      <p><b>Україна змінює формат взаємодії з НАТО.</b> Думка не подаватися на ПДЧ [план дій відносно членства в НАТО], а зайнятися реальним розвитком української армії згідно із стандартами НАТО мені здається слушною. Будьмо реалістами, можливість ПДЧ для України цього грудня є вкрай малою. І, я думаю, всі, хто працюють у цій сфері, націлені саме на такий прагматичний підхід, де збройні сили України стали б якнайподібнішими до сил НАТО. І коли пізніше постане питання про вступ до Альянсу України, яка вже має армію, що відповідає його вимогам, воно знайде позитивний відгук у всіх його членів.</p>
      <p><b>Робота в минулих урядах представників української діаспори висвітлила особливості відносин між українцями та діаспорянами. </b>Проте ця тенденція була помітна ще в 90‑ті роки. І вона, як і кожна тенденція, має свої позитивні та негативні сторони. Подивіться, які друзі ми були з Балтійськими державами. І які з Україною. В одному і в другому випадку були діаспори. Балтійські держави сприймали діаспорян із Канади як своїх. Більш своїх, ніж, скажімо, українців, білорусів чи росіян, із якими жили разом в одній країні.</p>
      <p>В Україні тоді діаспору сприймали як людей екзотичних, менш своїх, ніж ті люди, які живуть поруч. З одного боку, для солідарності і єдності українського суспільства це очевидно було краще. Не було цього феномену, як у Балтійських країнах.</p>
      <p><b>В Україну в 90‑ті приїжджало багато людей ще з післявоєнної еміграції, професіоналів, які мали бажання щось тут робити та змінювати.</b> Але ставлення до них було таке: ви приїжджаєте, привезіть нам комп’ютери, а ми вам знайдемо якусь шафу — ви там можете читати папери і не заважати нам тут розподіляти майно чи керувати країною. Тоді як, скажімо, у Балтійських державах був інший досвід. Людину, яка була головним архітектором великого канадського муніципалітету, запросили стати головним архітектором Риги. Такого тут не було.</p>
      <p>Коли ж після Майдану діаспоряни знову поїхали в Україну, то психологічна різниця стала ще помітнішою. Проте, я думаю, такі міністри, як Уляна Супрун, знайшли тут своїх фанатів, і зокрема серед рядових сімейних лікарів. Але для інших вона залишилась людиною до певної міри з іншої реальності.</p>
      <p><b>На процес змін у країні також впливає певна психологічна роздвоєність українського суспільства.</b> Воно одночасно хоче, щоб усе змінилося, але при цьому, щоб усе було так само. Приходить людина щось міняти, а їй — як ви смієте! Тут мій брат, сват, кум. Тому так важливо, щоб знайшлися політичні лідери, які зможуть цей клубок протиріч розв’язати та здобути підтримку якщо не більшості, то принаймні значної частини суспільства, і можна було йти вперед.</p>
      <p><b>Залишаючи Україну, я маю приводи для задоволення, але й певні розчарування. </b>Я щиро вітаю відкриття зони вільної торгівлі з ЄС. У двосторонніх відносинах України й Канади я пишаюся розбудовою наших військової і поліцейської місій. Також тими проектами, що працюють у сільському господарстві. Сімейні молочні ферми, зернові кооперативи — це все реальні складові відродження країни. Їх можна поїхати і помацати, понюхати і відчути.</p>
      <p><b>Головне ж розчарування таке: майданні сили громадянського суспільства, всі ці активісти та інтелектуали так і не змогли між собою домовитися, щоб стати політичною силою, з якою б рахувалися. </b>Можу вам сказати, що таких тепличних умов для того, щоб це сталося, які були створені для них міжнародними організаціями-партнерами, ще жодна група думаючих і діючих людей в Україні не мала. І я вважаю, що потрібно буде, аби вони самі себе спитали, чому ці всі можливості не були використані. Звісно, багато хто тепер опинився в різних середовищах і робить свою добру справу, але такої якоїсь спаяної об'єднаної сили, яка би певні ідеали і прагнення могла втілювати, так і не виникло.</p>
      <p><b>Я ще розмірковую над тим, чим буду займатися в житті. </b>Поки що йду у творчу відставку споглядати зимову канадську природу. Буду більше думати. В Україні треба було багато діяти, думати вдавалося менше. Хочу трохи впорядкувати це все в голові, перед тим як робити якісь наступні кроки чи вирішувати, чим займатися. Говорити про книгу зарано. Як людина, яка потрапила у Twitter і навчилася писати тексти спочатку на 140 знаків, а потім на 280, маю переключити запрограмований на таку коротку форму мозок, щоб продукувати щось довше.</p>
      <p>
        <i>
          <b>Більше читайте у свіжому номері <a href="https://magazine.nv.ua/ukr">журналу НВ</a> — № 42 від 14 листопада 2019 року</b>
        </i>
      </p>
    </article>
  </body>
</html>