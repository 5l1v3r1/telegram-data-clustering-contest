<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819793-guajdo-zaklikae-do-ponovlenna-protestiv-u-venesueli.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T06:41:00+00:00"/>
    <meta property="og:title" content="Гуайдо закликає до поновлення протестів у Венесуелі"/>
    <meta property="og:description" content="Тимчасовий президент Венесуели Хуан Гуайдо закликав своїх прихильників до нової хвилі протестів проти уряду глави країни Ніколаса Мадуро."/>
  </head>
  <body>
    <article>
      <h1>Гуайдо закликає до поновлення протестів у Венесуелі</h1>
      <h2>Тимчасовий президент Венесуели Хуан Гуайдо закликав своїх прихильників до нової хвилі протестів проти уряду глави країни Ніколаса Мадуро.</h2>
      <address>
        <time datetime="2019-11-17T06:41:00+00:00">17 Nov 2019, 06:41</time>
      </address>
      <p>Виступаючи під час мітингу біля посольства Болівії у Каракасі у суботу, 16 листопада, він заявив, що опозиція має посилити тиск на Мадуро, повідомляє <a href="https://www.dw.com/uk/%D1%85%D1%83%D0%B0%D0%BD-%D0%B3%D1%83%D0%B0%D0%B9%D0%B4%D0%BE-%D0%B7%D0%B0%D0%BA%D0%BB%D0%B8%D0%BA%D0%B0%D0%B2-%D0%B4%D0%BE-%D0%B2%D1%96%D0%B4%D0%BD%D0%BE%D0%B2%D0%BB%D0%B5%D0%BD%D0%BD%D1%8F-%D0%BF%D1%80%D0%BE%D1%82%D0%B5%D1%81%D1%82%D1%96%D0%B2-%D1%83-%D0%B2%D0%B5%D0%BD%D0%B5%D1%81%D1%83%D0%B5%D0%BB%D1%96/a-51280183">DW</a>.</p>
      <p>"Кожен венесуелець зобов'язаний вести бій, виходити на вулиці, щоб вимагати дотримання своїх прав… Якщо ми залишимося вдома, ми програємо", - заявив він, додавши, що акції протесту триватимуть.</p>
      <p>"Сьогодні, завтра, у понеділок — ми будемо на вулицях", - наголосив тимчасовий президент Венесуели, пославшись на приклад Болівії, де після 18 днів протестів колишній президент Ево Моралес подав у відставку та залишив країну.</p>
      <p>На антиурядовий мітинг у Каракасі вийшли близько п'яти тисяч прихильників Гуайдо. Вони тримали прапори країни та транспаранти з написами "Мадуро — геть!" та "Слідуйте прикладу Болівії". Ця акція була найбільшою з травня цього року, коли невдачею закінчилася спроба усунення Мадуро від влади.</p>
      <p>Тим часом в іншому районі Каракаса сотні людей зібралися на акцію на підтримку Мадуро та Моралеса. Ніколас Мадуро заявив, що не терпітиме жодних спроб повторити "державний переворот", який закінчився втечею колишнього президента Болівії до Мексики.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2812473-ssa-vveli-novi-sankcii-proti-venesueli.html">США ввели нові санкції проти Венесуели</a>
      </blockquote>
      <p>Політична криза у <a href="https://www.ukrinform.ua/tag-venesuela">Венесуелі</a> триває уже майже рік. У січні глава парламенту Хуан Гуайдо, який представляє опозицію, оголосив себе тимчасовим президентом. Близько півсотні держав, серед яких і Німеччина, визнали його на посаді. Водночас глава Венесуели Ніколас Мадуро користується підтримкою армії та силових структур, його легітимність визнають, зокрема, Росія, Китай і Куба.</p>
      <p>Фото: zn.ua GLOBAL LOOK Press / Boris Vergara / dpa</p>
    </article>
  </body>
</html>