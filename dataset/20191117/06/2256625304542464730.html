<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158625_1.html"/>
    <meta property="og:site_name" content="Novsport"/>
    <meta property="article:published_time" content="2019-11-17T06:08:00+00:00"/>
    <meta property="og:title" content="Отива си кошмарен цикъл в историята на българския футбол"/>
    <meta property="og:description" content="Всичко друго освен победа днес, ще означава провал №1"/>
  </head>
  <body>
    <article>
      <h1>Отива си кошмарен цикъл в историята на българския футбол</h1>
      <address><time datetime="2019-11-17T06:08:00+00:00">17 Nov 2019, 06:08</time> by <a rel="author">"Меридиан мач"</a></address>
      <p>Днес приключва още един кошмарен за българския футбол цикъл от квалификации. Поредните, които няма да запомним с нищо добро. Всъщност последният шанс за нещо добро е довечера.<br/> <br/>Само победа над вече класиралия се за еврофиналите тим на Чехия може поне малко да намали резила ни. И да предотврати поредния антирекорд във вече 95-годишната история на националния отбор.<br/> <br/>Дори и при равен, ще запишем най-слабото представяне в евроквалификации за всички времена. Досега само още веднъж сме завършвали пресявките за този форум без победа. Това е станало при първото ни участие в тях - за Евро 1960.<br/> <br/>И тогава обаче се представяме далеч по-достойно от сега, защото макар и да не записваме победа, това става само в 2 мача. Регламентът е такъв, че трябва да се изправим срещу силния тим на Югославия в два мача на разменено гостуване. Елиминирани сме след 1:1 у дома и 0:2 в Белград. За силата на онзи югославски тим може да съдим по това, че по-късно той достига до финала на европейското, където губи от СССР.<br/> <br/>Оттогава насам, най-лошото ни представяне бе в квалификациите за Евро 2012. В тях тимът бе воден от трима селекционери - Станимир Стоилов, Лотар Матеус и Михаил Мадански. Спечелихме само 1 мач - гостуването на Уелс с 1:0 при дебюта на Матеус. В крайна сметка обаче взехме едва 5 точки. В сегашните квалификации сме с 3 и ако не победим и демотивираните чехи, ще запишем резил номер 1 за всички времена. <br/> <br/>Двубоят днес е от 19,00 часа на стадион „Васил Левски”. Любопитното е, че и сега тимът ни бе воден от трима селекционери. Националите започнаха цикъла с Петър Хубчев. След напускането му отборът бе поет от Красимир Балъков, а след неговата оставка на кормилото застана Георги Дерменджиев. </p>
      <p> </p>
    </article>
  </body>
</html>