<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742081"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T06:30:00+00:00"/>
    <meta property="og:title" content="&quot;สนธิรัตน์&quot;หนุนน้ำมันบนดิน พลิกเศรษฐกิจฐานราก"/>
    <meta property="og:description" content="กระทรวงพลังงานเดินหน้าส่งเสริมดีเซลบี 10 ปักหมุดโซฮอลอี 20 เป็นเบนซินฐาน พร้อม ผลักดันนโยบายพลังงาน ร่วมสร้างกลไกและวางรากฐานเศรษฐกิจชุมชนให้มีความความเข้มแข็ง"/>
  </head>
  <body>
    <article>
      <h1>"สนธิรัตน์"หนุนน้ำมันบนดิน พลิกเศรษฐกิจฐานราก</h1>
      <address>
        <time datetime="2019-11-17T06:30:00+00:00">17 Nov 2019, 06:30</time>
      </address>
      <p>
        <b>กระทรวงพลังงานเดินหน้าส่งเสริมดีเซลบี 10 ปักหมุดโซฮอลอี 20 เป็นเบนซินฐาน พร้อม ผลักดันนโยบายพลังงาน ร่วมสร้างกลไกและวางรากฐานเศรษฐกิจชุมชนให้มีความความเข้มแข็ง</b>
      </p>
      <p>​ นายสนธิรัตน์ สนธิจิรวงศ์ รมว.พลังงาน  กล่าวปาฐกถาเรื่อง “บี10 น้ำมันบนดิน เพื่อเศรษฐกิจฐานราก”ภายในงานสัมมนา บี 10 ราคาปาล์มจะรุ่ง หรือร่วง ซึ่งจัดขึ้นที่ จ.นครศรีธรรมราช ว่า กระทรวงพลังงานให้ความสำคัญต่อการส่งเสริมนโยบายพลังงานเพื่อประชาชนทุกระดับตามนโยบาย Energy For All เพื่อให้ประชาชนเข้าถึงพลังงานและสามารถใช้พลังงานในการเพิ่มรายได้ ยกระดับคุณภาพชีวิตที่ดีขึ้น เกิดการพัฒนาเศรษฐกิจทั้งในระดับภาพรวมและเศรษฐกิจฐานรากที่สามารถพึ่งพาตนเองได้<br/>​<br/>“ในฐานะที่กระทรวงพลังงานเป็นหนึ่งในกระทรวงที่ดูแลด้านเศรษฐกิจ ผมตั้งใจทำ 2 เรื่องหลักคือ ลดความเหลื่อมล้ำ และใช้กลไกด้านพลังงานไปขับเคลื่อนเศรษฐกิจฐานรากเพื่อเพิ่มขีดความสามารถการแข่งขันให้ประชาชน ให้กับชุมชน” รัฐมนตรีว่าการกระทรวงพลังงาน กล่าว<br/>​</p>
      <figure>
        <img src="https://www.dailynews.co.th/admin/upload/20191117/news_eBvmYshoQF134813_533.jpg?v=20191118034?v=7226"/>
      </figure>
      <p>ทั้งนี้ กระทรวงฯ ให้ความสำคัญกับการส่งเสริมการใช้พลังงานทดแทนผลิตไฟฟ้าให้มีสัดส่วนไม่น้อยกว่า 30% ในปี 79 จึงมีโครงการต่างๆ เกิดขึ้นเพื่อตอบโจทย์นโยบายนี้ ทั้งการส่งเสริมโรงไฟฟ้าชุมชน การส่งเสริมเชื้อเพลิงชีวภาพจากไบโอดีเซลและเอทานอลผสมในเนื้อน้ำมัน ซึ่งถือเป็นน้ำมันบนดินที่มาจากผลผลิตทางการเกษตรที่เป็นจุดแข็งของไทย ช่วยสร้างเสถียรภาพราคาผลผลิตทางการเกษตรให้กับเกษตรกร<br/><br/>​โดยเฉพาะอย่างยิ่งการส่งเสริมการใช้ไบโอดีเซลผสมในน้ำมันดีเซลเพิ่มขึ้นเป็นบี 10 นั้น ขณะนี้ได้ประกาศให้ตั้งแต่วันที่ 1 ม.ค.63 น้ำมันบี 10  จะเป็นดีเซลพื้นฐานของประเทศแทนบี 7  โดยที่น้ำมันดีเซลบี 7 เป็นทางเลือกสำหรับรถเก่า และรถยุโรปที่ยังรองรับไม่ได้ และมีบี 20  เป็นทางเลือกสำหรับรถบรรทุกขนาดใหญ่ ซึ่งหากผลักดันการใช้บี 10 สำเร็จจะทำให้การใช้ไบโอดีเซลเพิ่มขึ้นราว 2.1 ล้านลิตรต่อวัน หรือเพิ่มประมาณ 40%จากปัจจุบัน ซึ่งขณะนี้ (13 พ.ย.62) มีปริมาณการใช้ไบโอดีเซล 5.15 ล้านลิตรต่อวัน ก็จะเพิ่มเป็นประมาณ 7 ล้านลิตรต่อวันในปี 63<br/>​</p>
      <figure>
        <img src="https://www.dailynews.co.th/admin/upload/20191117/news_pMtxvHpiCq134822_533.jpg?v=20191118034?v=3362"/>
      </figure>
      <p>“สำหรับราคาบี10 ถูกกว่าบี 7 ถึง 2 บาทต่อลิตรเพื่อเป็นการจูงใจให้เกิดการใช้เพิ่มขึ้น โดยกระทรวงฯตั้งเป้าหมายให้สถานีบริการน้ำมันมีบี 10 จำหน่ายทั่วประเทศตั้งแต่ 1 มี.ค. 63 ซึ่งปัจจุบันมีสถานีบริการ  บี10    ทั่วประเทศแล้ว 120 สถานี เฉพาะที่จ.นครศรีธรรมราช มี 5 สถานี ผลจากการผลักดันนโยบายบี 10 เกิดประโยชน์ขึ้นหลายต่อทีเดียว ทั้งการปรับสมดุลน้ำมันปาล์มดิบจากการใช้ไบโอดีเซลในภาคพลังงานมากขึ้น  โดยดำเนินการร่วมกับกระทรวงพาณิชย์บริหารจัดการผลผลิตปาล์มน้ำมันเพื่อใช้ผลิตไบโอดีเซลและเพื่อใช้บริโภค และร่วมหน่วยงานที่เกี่ยวข้องป้องกันการลักลอบการนำเข้าปาล์มดิบจากต่างประเทศด้วย”<br/><br/>นอกจากนี้ น้ำมันบนดินชนิดต่อไปที่กระทรวงฯจะผลักดันคือ การส่งเสริมเอทานอลที่ผลิตจาก อ้อย    มันสำปะหลัง เพื่อผสมในน้ำมันเบนซิน โดยมีแผนยกระดับการใช้น้ำมันแก๊สโซฮอล์อี 20 เป็นน้ำมันพื้นฐานกลุ่มเบนซิน และมีแผนจะลดจำนวนชนิดน้ำมันแก๊สโซฮอลที่จำหน่ายที่สถานีบริการน้ำมันลง โดยใช้กลไกส่วนต่างราคาปลีกจูงใจประชาชนหันมาใช้อี 20 เพิ่มขึ้น<br/> </p>
    </article>
  </body>
</html>