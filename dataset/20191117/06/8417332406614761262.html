<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/17/Bergs-forsvarer-%E2%80%93-En-umenneskelig-p%C3%A5kjenning-20410504.ece"/>
    <meta property="og:site_name" content="adressa.no"/>
    <meta property="article:published_time" content="2019-11-17T06:10:31+00:00"/>
    <meta property="og:title" content="Bergs forsvarer: – En umenneskelig påkjenning"/>
    <meta property="og:description" content="Frode Bergs forsvarer sier at den spiondømte 64-åringen har vært utsatt for en umenneskelig påkjenning. Lørdag ankom Berg Norge etter nesten to år i fengsel."/>
  </head>
  <body>
    <article>
      <h1>Bergs forsvarer: – En umenneskelig påkjenning</h1>
      <address><time datetime="2019-11-17T06:10:31+00:00">17 Nov 2019, 06:10</time> by <a rel="author">Pål Solberg</a></address>
      <p>Frode Bergs forsvarer sier at den spiondømte 64-åringen har vært utsatt for en umenneskelig påkjenning. Lørdag ankom Berg Norge etter nesten to år i fengsel.</p>
      <aside><a href="https://www.adressa.no/nyheter/innenriks/2019/11/17/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/17/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/17/javascript:void(0);">Del denne artikkelen på e-post</a></aside>
      <p>Advokat Brynjulf Risnes bekrefter overfor NTB at Frode Berg kom sammen med ham til Gardermoen lørdag kveld.</p>
      <p>Til <a href="https://www.nrk.no/norge/frode-bergs-advokat_-_-fryktelig-mange-folelser-i-sving-1.14785235">NRK</a> sier advokaten at det er mange følelser i sving hos Berg etter hjemkomsten.</p>
      <p>– Han er naturligvis veldig medtatt. Han har sittet i fengsel i to år i et fremmed land under litt vanskelige forhold og har selv hatt problemer med å forstå bakgrunnen. Han har også delvis vært kritisk til andre personer som har satt ham i denne situasjonen. Samlet sett har dette gjort fengselsoppholdet fryktelig vanskelig for ham, sier Brynjulf Risnes.</p>
      <h3>Overlykkelig</h3>
      <p>Han sier det vil ta tid for Frode Berg å lande.</p>
      <p>– Han har vært gjennom en umenneskelig påkjenning. Det er uforståelig for ham hvorfor han havnet i fengsel. Han er veldig preget av det. Det har vært fryktelig tungt, og det er vanskelig for ham å forstå hva som skjer, sier Risnes til <a href="https://www.dagbladet.no/nyheter/han-har-vanskelig-for-a-tro-det/71828623">Dagbladet</a>.</p>
      <p>Advokaten tilføyer at Berg er lykkelig over å endelig være gjenforent med kona og datteren.</p>
      <p>– Han er naturlig nok overlykkelig over å være fri. Men det er rett og slett vanskelig å tro det. Jeg tror det er vanskelig for oss å forestille oss hva to år i fengsel betyr, og særlig i denne situasjonen der dette kom som et dramatisk sjokk, sier Risnes til <a href="https://www.vg.no/nyheter/utenriks/i/jdx58o/frode-berg-tilbake-i-norge-har-hatt-problemer-med-aa-forstaa-hvorfor-han-ikke-ble-reddet-ut?utm_content=row-1&amp;utm_source=vgfront">VG</a>.</p>
      <p>Før Berg ble løslatt var det over en måned siden han hadde pratet med kona Anita Berg.</p>
      <h3>Pressekonferanse</h3>
      <p>Berg skal nå brukte de nærmeste dagene med familien, før en pressekonferanse sannsynligvis vil holdes førstkommende tirsdag.</p>
      <p>– Han ønsker å møte folk. Folk fra Kirkenes og pressen. Han vil fortelle om både det positive og negative, sier Risnes til Dagbladet.</p>
      <p>– Han er innstilt på at det kommer kritiske spørsmål til det han har gjort og hans fortid. Så vidt jeg forstår er dette ting han ønsker å svare på og møte den kritikken som måtte være. Han har fått rapporter om det som har stått i norsk presse og mener det er en del misforståelser i hans rolle i det oppdraget.</p>
    </article>
  </body>
</html>