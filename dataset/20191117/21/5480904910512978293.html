<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kolar-pripustil-ze-mu-premiera-za-reprezentaci-prohrou-zhorkla/1822249?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T21:46:00+00:00"/>
    <meta property="og:title" content="Kolář připustil, že mu premiéra za reprezentaci prohrou zhořkla"/>
    <meta property="og:description" content="Sofia - Brankář Ondřej Kolář připustil, že mu premiérový start za českou fotbalovou reprezentaci porážkou 0:1 v Bulharsku v závěrečném duelu evropské kvalifikace zhořkl. O tom, že bude chytat, se slávistický gólman dozvěděl v sobotu večer netradičně po telefonu a v úvodu utkání bojoval s nervozitou."/>
  </head>
  <body>
    <article>
      <h1>Kolář připustil, že mu premiéra za reprezentaci prohrou zhořkla</h1>
      <address><time datetime="2019-11-17T21:46:00+00:00">17 Nov 2019, 21:46</time> by <a rel="author" href="http://www.ctk.cz/" target="_blank">ČTK</a></address>
      <p>Sofia - Brankář Ondřej Kolář připustil, že mu premiérový start za českou fotbalovou reprezentaci porážkou 0:1 v Bulharsku v závěrečném duelu evropské kvalifikace zhořkl. O tom, že bude chytat, se slávistický gólman dozvěděl v sobotu večer netradičně po telefonu a v úvodu utkání bojoval s nervozitou.</p>
      <slideshow>
        <figure>
          <img src="https://i3.cn.cz/6/1574022324_P201911170825101.jpg"/>
        </figure>
        <figure>
          <img src="https://i3.cn.cz/6/1574022259_P201911170824401.jpg"/>
        </figure>
        <figure>
          <img src="https://i3.cn.cz/6/1574022306_P201911170824801.jpg"/>
        </figure>
        <figure>
          <img src="https://i3.cn.cz/6/1574022226_P201911170824101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>"Nepředstavoval jsem si, že bude takovýhle průběh zápasu, že ve finále ještě prohrajeme. Byl jsem natěšený, byl jsem rád, že jsem dostal šanci. Tou prohrou mi ta premiéra zhořkla," řekl novinářům Kolář.</p>
      <p>Zápas rozhodl v 56. minutě Vasil Božikov, i když jeho gól padl z těsného ofsajdu. "Celou dobu jsem si myslel, že je to ofsajd. Přišlo mi to divné. My jsme byli hrozně vysoko a on tam hlavičkoval úplně sám. Mrzí to, ale nemůžeme na to spoléhat. Ten zápas jsme si prohráli sami, nehráli jsme vůbec dobře," připustil Kolář.</p>
      <p>Premiérový start za reprezentační A-tým si vysloužil výkony ve Slavii, s níž vede českou ligu a hraje skupinu Ligy mistrů. "Dozvěděl jsem se to včera večer, když mi trenér volal, že nastoupím, že mi chtějí dát šanci. Že si to zasloužím po tom, co se teď děje. Volali mi na mobil, ať dorazím za nimi. Oni probírali, jak to bude, já už byl na pokoji, odpočíval jsem. Takže mě nenašli dole mezi ostatními," řekl Kolář s úsměvem.</p>
      <p>"Byl jsem hrozně rád, popravdě i trošku zaskočený. Když to ze mě spadlo, byl jsem natěšený. Ráno jsem se probudil a říkal jsem si, že jsem stoprocentně připravený. Snažil jsem se to brát jako každý jiný zápas," doplnil pětadvacetiletý gólman.</p>
      <p>Připustil ale, že nervozita před zápasem přišla. "Když jsem šel do zápasu, byl jsem popravdě hodně nervózní. Chytat za český národ je něco neuvěřitelného. Podařila se mi hned přihrávka, vyšlo to jen tak tak. Myslím, že lidi jsou u mě už zvyklí, že hraju na riziko. Nervozita ale byla vidět, netrefil jsem dva tři výkopy. Těžko jsem se dostával do zápasu, moc práce tam nebylo," řekl Kolář.</p>
      <p>Mrzelo ho, že se hrálo před prázdným stadionem kvůli disciplinárnímu trestu pro Bulharsko za rasistické projevy fanoušků. V hledišti bylo jen 150 hostů a partnerů české reprezentace a několik stovek dětí do 14 let, na které se postih UEFA nevztahoval.</p>
      <p>"Úplně ticho nebylo. Já už takový zápas zažil, když jsme hráli za Slavii proti Liberci. Pro mě je to takové smutné, připomíná mi to atmosféru přáteláku," řekl Kolář.</p>
      <h3>Pro výhru jsme udělali málo, takhle to nejde, řekl Ondrášek</h3>
      <p>Zatímco v předchozích třech zápasech za fotbalovou reprezentaci se útočníkovi Zdeňku Ondráškovi jako střídajícímu hráči velmi dařilo a v říjnové premiéře dokonce zajistil gólem výhru 2:1 nad Anglií, po prvním startu v základní sestavě na závěr evropské kvalifikace v Bulharsku nebyl spokojený. Po prohře 0:1 v Sofii neskrýval velké zklamání, český tým hrál podle něj pouze po šestnáctku a pro vítězství neudělal dost.</p>
      <p>"Ten zápas vypadal skoro jak s Kosovem, měli jsme balon a oni vstřelili z první šance gól. Hráli jsme jen po vápno, v šestnáctce jsme byli málo důrazní, měli jsme tam málo balonů. Takhle se góly těžko střílí. Když nejste hladoví po gólech, je to těžké. Po šestnáctku se hraje házená. Udělali jsme dnes pro to málo," řekl novinářům Ondrášek, jehož tým měl už po čtvrteční domácí výhře 2:1 nad Kosovem jistotu postupu.</p>
      <p>Zklamaný byl i z vlastního výkonu. "Jedna polostřela za 80 minut, to je na útočníka strašně slabé. Jsem strašně zklamaný. Teď už mám víceméně dovolenou, takže se můžu zamyslet, odpočinout si a za chvíli zase začít pracovat, protože takhle to nejde," uvedl sebekriticky třicetiletý útočník, kterému s Dallasem už skončila sezona.</p>
      <p>Nechtěl se vymlouvat na to, že zápasu v Sofii chyběla atmosféra, neboť se hrálo před prázdným stadionem kvůli disciplinárnímu trestu pro domácí asociaci za rasistické projevy fanoušků. V hledišti bylo jen několik stovek dětí, na které se postih nevztahoval, a 150 partnerů a hostů české reprezentace.</p>
      <p>"Tohle je zápas reprezentace, na to, že nebyli fanoušci, se nemůžeme vůbec nějak vymlouvat. Samozřejmě je to škoda, ale bylo to pro oba týmy stejné. My tu měli některé fanoušky, jim patří velký dík, že přijeli až sem. Byli slyšet, i když jich nebylo tolik," podotkl Ondrášek.</p>
      <p>Před zápasem nemyslel na to, že už Češi mají jistý postup na Euro. "To je strašně daleko, my jsme chtěli vyhrát. Pro sebe, pro fanoušky, pro celý realizační tým. Nic jiného jsme v hlavě neměli. Teď je los někdy koncem listopadu, ani nevím, jak to přesně je. Dozvěděl jsem se, že se to bude hrát po celé Evropě. Soustředil jsem se prostě na tento zápas," uvedl Ondrášek.</p>
      <p>V dalších měsících ho čeká boj o nominaci na Euro. "Musím se připravit co nejlíp na sezonu. Když budu připraven a makat, věřím, že šance je. Už po Anglii jsem říkal, že jeden dva zápasy kariéru nedělají. Co bylo, to bylo. Bude se to hodnotit podle aktuální formy, rozhodující bude, jak bude člověk vypadat na jaře," řekl Ondrášek.</p>
    </article>
  </body>
</html>