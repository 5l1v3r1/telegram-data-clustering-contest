<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/justice-nazeer-who-pronounced-ayodhya-verdict-gets-z-category-security-cover795.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T21:45:00+00:00"/>
    <meta property="og:title" content="രഞ്ജന്‍ ഗൊഗോയിക്കു ശേഷം അയോധ്യാ വിധി പ്രഖ്യാപിച്ച ബെഞ്ചിലെ ജഡ്ജിക്ക് 'സെഡ്' കാറ്റഗറി സുരക്ഷയൊരുക്കി കേന്ദ്രം; പോപ്പുലര്‍ ഫ്രണ്ടിന്റെ ഭീഷണിയുള്ളതായി വാദം"/>
    <meta property="og:description" content="Ayodhya Verdict Central Government Karnataka Popular Front Of India Ranjan Gogoi India ന്യൂദല്‍ഹി: അയോധ്യാ വിധി പ്രഖ്യാപിച്ച ഭരണഘടനാ ബെഞ്ചിലെ ജഡ്ജി എസ്. അബ്ദുള്‍ നസീറിന്"/>
  </head>
  <body>
    <article>
      <h1>രഞ്ജന്‍ ഗൊഗോയിക്കു ശേഷം അയോധ്യാ വിധി പ്രഖ്യാപിച്ച ബെഞ്ചിലെ ജഡ്ജിക്ക് 'സെഡ്' കാറ്റഗറി സുരക്ഷയൊരുക്കി കേന്ദ്രം; പോപ്പുലര്‍ ഫ്രണ്ടിന്റെ ഭീഷണിയുള്ളതായി വാദം</h1>
      <address><time datetime="2019-11-17T21:45:00+00:00">17 Nov 2019, 21:45</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യാ വിധി പ്രഖ്യാപിച്ച ഭരണഘടനാ ബെഞ്ചിലെ ജഡ്ജി എസ്. അബ്ദുള്‍ നസീറിന് ‘സെഡ്’ കാറ്റഗറി സുരക്ഷയൊരുക്കി കേന്ദ്രസര്‍ക്കാര്‍. ജഡ്ജിക്കും അദ്ദേഹത്തിന്റെ കുടുംബാംഗങ്ങള്‍ക്കുമാണ് പോപ്പുലര്‍ ഫ്രണ്ട് ഓഫ് ഇന്ത്യയുടെ (പി.എഫ്.ഐ) ഭീഷണിയുണ്ടെന്ന കാരണത്തില്‍ കേന്ദ്രം സുരക്ഷ വര്‍ധിപ്പിച്ചത്.</p>
      <p>ഇന്റലിജന്‍സ് ഏജന്‍സികളാണു മുന്നറിയിപ്പ് നല്‍കിയതെന്നും അതിനെത്തുടര്‍ന്ന് കേന്ദ്ര ആഭ്യന്തരമന്ത്രാലയം സി.ആര്‍.പി.എഫിനോടും ലോക്കല്‍ പൊലീസിനോടും സുരക്ഷ നല്‍കാന്‍ നിര്‍ദ്ദേശിച്ചെന്നും ‘ദ പ്രിന്റ്’ റിപ്പോര്‍ട്ട് ചെയ്തു. പി.എഫ്.ഐയില്‍ നിന്നു മാത്രമല്ല, മറ്റു ചില ഭീഷണികളും അദ്ദേഹത്തിനുള്ളതായി ഏജന്‍സികള്‍ അറിയിച്ചെന്ന് റിപ്പോര്‍ട്ടില്‍ പറയുന്നു.</p>
      <p>ഉടന്‍തന്നെ ഇത് സെഡ് കാറ്റഗറിയാക്കുമെന്ന കാര്യം വാര്‍ത്താ ഏജന്‍സിയായ എ.എന്‍.ഐ റിപ്പോര്‍ട്ട് ചെയ്തു. നസീര്‍ കര്‍ണാടകത്തിലെ ബെംഗളൂരു, മംഗളൂരു എന്നീ സ്ഥലങ്ങളില്‍ ചെല്ലുമ്പോഴാണ് സെഡ് കാറ്റഗറിയുണ്ടാവുക.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>കര്‍ണാടകത്തില്‍ താമസിക്കുന്നിടത്തോളം കാലം അദ്ദേഹത്തിനും കുടുംബാംഗങ്ങള്‍ക്കും സെഡ് കാറ്റഗറിയുണ്ടാകും. സെഡ് കാറ്റഗറിയില്‍ അര്‍ധസൈനിക വിഭാഗത്തിലെയും പൊലീസിലെയും 22 പേരുണ്ടാകും. ചീഫ് ജസ്റ്റിസ്‌ (ഇന്ന് വിരമിച്ചു) രഞ്ജന്‍ ഗൊഗോയിക്കും വിധിക്കുശേഷം കേന്ദ്രസര്‍ക്കാര്‍ സെഡ് കാറ്റഗറി സുരക്ഷ നല്‍കിയിരുന്നു.</p>
      <related>
        <a href="https://www.doolnews.com/mea-brief-on-ayodhya-verdict-skips-mention-of-1992-mosque-demolition345.html?utm_source=doolnews&amp;utm_medium=related"/>
      </related>
      <p>തര്‍ക്കഭൂമി ഉപാധികളോടെ ഹിന്ദുക്കള്‍ക്ക് വിട്ടു നല്‍കണമെന്നും മുസ്‌ലിങ്ങള്‍ക്ക് ആരാധനയ്ക്ക് പകരം ഭൂമി നല്‍കുമെന്നുമാണ് അയോധ്യാക്കേസില്‍ കോടതി വിധി. ഭൂമി കൈകാര്യം ചെയ്യാനായി പ്രത്യേക ട്രസ്റ്റ് മൂന്നു മാസത്തിനുള്ളില്‍ രൂപീകരിക്കും.</p>
      <p>കേന്ദ്രസര്‍ക്കാരോ സംസ്ഥാന സര്‍ക്കാരോ സുന്നി വഖഫ് ബോര്‍ഡിന് അഞ്ച് ഏക്കര്‍ ഭൂമി നല്‍കണമെന്നും കോടതി പറഞ്ഞിരുന്നു.</p>
      <p>അയോധ്യാ വിധി പ്രഖ്യാപിച്ച ബെഞ്ചില്‍ അംഗമായിരുന്ന നസീര്‍, ഭൂരിപക്ഷ വിധിക്കൊപ്പമായിരുന്നു. 2017-ല്‍ മുത്തലാഖ് ഭരണഘടനാ വിരുദ്ധമാണെന്നു പ്രഖ്യാപിച്ച ബെഞ്ചിലെ അംഗം കൂടിയാണ് അദ്ദേഹം.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ചീഫ് ജസ്റ്റിസ് രഞ്ജന്‍ ഗൊഗോയ്, ജസ്റ്റിസുമാരായ എസ്.എ ബോബ്ഡെ, ഡി.വൈ ചന്ദ്രചൂഢ്, അശോക് ഭൂഷണ്‍ എന്നിവരായിരുന്നു ബെഞ്ചിലെ മറ്റംഗങ്ങള്‍.</p>
      <related>
        <a href="https://www.doolnews.com/the-muslim-personal-law-board-will-file-a-review-petition-against-the-ayodhya-verdict546.html?utm_source=doolnews&amp;utm_medium=related"/>
      </related>
      <p>കര്‍ണാടക ഹൈക്കോടതിയിലാണ് നസീര്‍ 1983-ല്‍ അഭിഭാഷകനായി എന്റോള്‍ ചെയ്യുന്നത്. 2003-ല്‍ കര്‍ണാടക ഹൈക്കോടതിയില്‍ അഡീഷണല്‍ ജഡ്ജിയായി നിയമിതനായി. 2017 ഫെബ്രുവരി 17-നാണ് സുപ്രീംകോടതിയില്‍ ജഡ്ജിയാകുന്നത്.</p>
      <p>
        <b>ചിത്രത്തിന് കടപ്പാട്: എ.എന്‍.ഐ</b>
      </p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>