<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23496741-coreea-nord-califica-joe-biden-drept-caine-turbat-trump-crede-phenianul-merge-prea-departe.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T21:11:00+00:00"/>
    <meta property="og:title" content="Coreea de Nord îl califică pe Joe Biden drept „câine turbat” / Trump crede că Phenianul merge prea departe"/>
    <meta property="og:description" content="Preşedintele american Donald Trump face frecvent afirmaţii batjocoritoare la adresa adversarilor săi politici, însă duminică el a estimat că Phenianul merge prea departe caracterizându-l"/>
  </head>
  <body>
    <article>
      <h1>Coreea de Nord îl califică pe Joe Biden drept „câine turbat” / Trump crede că Phenianul merge prea departe</h1>
      <address><time datetime="2019-11-17T21:11:00+00:00">17 Nov 2019, 21:11</time> by <a rel="author">V.M.</a></address>
      <p><b>Preşedintele american Donald Trump face frecvent afirmaţii batjocoritoare la adresa adversarilor săi politici, însă duminică el a estimat că Phenianul merge prea departe caracterizându-l pe rivalul său democrat Joe Biden drept „câine turbat”, relatează AFP și <a href="https://www.agerpres.ro/politica-externa/2019/11/17/coreea-de-nord-il-califica-pe-joe-biden-drept-caine-turbat-trump-crede-ca-phenianul-merge-prea-departe--404517">Agerpres</a>.</b><br/><br/>Regimul nord-coreean a recurs săptămâna aceasta la un atac de o rară agresivitate împotriva lui Joe Biden, fostul vice-preşedinte al lui Barack Obama şi posibil contracandidat al lui Trump la alegerile de anul viitor, în timp ce liderul de la Casa Albă este supus unei proceduri de „impeachment” (punere sub acuzare şi destituire) declanşată de democraţi după ce i-a cerut preşedintelui ucrainean Volodimir Zelenski să se ocupe de o investigaţie împotriva fiului lui Biden, închisă anterior de autorităţile ucrainene în urma intervenţiilor acestuia din urmă.<br/><br/>„Câinii turbaţi ca Biden pot face rău multor oameni dacă sunt lăsaţi în libertate”, a scris agenţia oficială nord-coreeană KCNA.<br/><br/>„Domnule preşedinte, Joe Biden este probabil adormit şi foarte lent, dar nu este un „câine turbat”. El este în realitate mai bun”, a răspuns Trump într-o postare pe Twitter adresată liderului nord-coreean, Kim Jong Un, pe care l-a întâlnit în mandatul său de trei ori în încercarea de a-l convinge să încheie un acord de pace cu Coreea de Sud şi pentru denuclearizarea Coreei de Nord, dar fără succes.<br/><br/>„Sunt singurul care vă poate ajuta să atingeţi obiectivul care trebuie să fie şi al vostru. Trebuie să acţionaţi rapid şi să încheiaţi un acord. Pe curând!”, încheie Trump postarea.<br/><br/>Negocierile privind denuclearizarea Coreei de Nord stagnează după eşecul din februarie al celui de-al doilea summit Kim-Trump, desfăşurat în Vietnam. De atunci, regimul de la Phenian a amplificat tensiunile printr-o nouă serie de teste cu rachete, iar negocierile iniţiate la începutul lunii octombrie la Stockholm au intrat de asemenea în impas.</p>
    </article>
  </body>
</html>