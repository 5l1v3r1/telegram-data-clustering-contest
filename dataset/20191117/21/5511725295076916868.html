<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/other/latvijas-sieviesu-kerlinga-izlase-ekstra-enda-izcina-pirmo-uzvaru-eiropas-cempionata.d?id=51647471"/>
    <meta property="og:site_name" content="DELFI"/>
    <meta property="article:published_time" content="2019-11-17T21:37:51+00:00"/>
    <meta property="og:title" content="Latvijas sieviešu kērlinga izlase ekstra endā izcīna pirmo uzvaru Eiropas čempionātā "/>
    <meta property="og:description" content="Latvijas sieviešu kērlinga izlase svētdien Zviedrijā svinēja pirmo uzvaru Eiropas čempionāta A divīzijā."/>
  </head>
  <body>
    <article>
      <h1>Latvijas sieviešu kērlinga izlase ekstra endā izcīna pirmo uzvaru Eiropas čempionātā </h1>
      <address><time datetime="2019-11-17T21:37:51+00:00">17 Nov 2019, 21:37</time> by <a rel="author">LETA</a></address>
      <p>
        <b>Latvijas sieviešu kērlinga izlase svētdien Zviedrijā svinēja pirmo uzvaru Eiropas čempionāta A divīzijā.</b>
      </p>
      <p>Latvijas sieviešu kērlinga izlase, kurā šogad startē Iveta Staša-Šaršūne, Santa Blumberga, Ieva Krusta, Evelīna Barone un Tīna Siliņa, trešajā spēlē ar 10:9 ekstra endā pārspēja Igauniju.</p>
      <p>Pēc astoņiem endiem latvietes bija iedzinējos ar 7:9, taču nākamajos divos endos guva pa punktam. Dueļa liktenis izšķīrās ekstra endā, kurā Latvija pievienoja vēl vienu punktu un panāca 10:9.</p>
      <p>Pirms tam svētdien Latvija ar 5:6 piekāpās Norvēģijai. Savukārt sestdien Stašas-Šaršūnes komanda ar 2:8 atzina Čehijas pārākumu.</p>
      <p>Ar vienu uzvaru trīs spēlēs Latvija turnīrā dala piekto vietu.</p>
      <p>Latvijas valstsvienība A divīzijā cīnīsies arī ar Dāniju, Krieviju, Skotiju, Šveici, Vāciju un Zviedriju.</p>
      <p>Tikmēr B divīzijā divus zaudējumu svētdien cieta Latvijas vīriešu izlase, kurā iekļauti Mārtiņš Trukšāns, Jānis Klīve, Sandris Buholcs, Artūrs Gerhards un Arnis Veidemanis. Latvieši EČ šādā sastāvā startē pirmo reizi.</p>
      <p>Dienas pirmajā duelī latvieši ar 3:6 zaudēja Turcijai, bet otrajā spēlē ar 5:7 piekāpās Baltkrievijai.</p>
      <p>Jau ziņots, ka sestdien Latvijas komanda ar rezultātu 8:3 uzvarēja Izraēlu.</p>
      <p>Ar vienu uzvaru trīs spēlēs latvieši B divīzijā ieņem sesto vietu.</p>
      <p>Latvijas izlase B divīzijā spēlē B apakšgrupā, kurā būs jāspēkojas arī ar Austrijas, Francijas, Lietuvas un Polijas valstsvienībām.</p>
      <p>Pērn Latvijas sieviešu izlase sasniedza vēsturē labāko panākumu - piekto vieta A divīzijā.</p>
      <p>Eiropas čempionāts Zviedrijā norisināsies līdz nākamajai sestdienai.</p>
      <p>Komandas aizvadīs viena apļa turnīra kārtu, lai noskaidrotu četras labākās, kas turpinās cīņu par medaļām. Attiecīgi B divīzijas divas labākās komandas nodrošinās vietu A divīzijā nākamajā gadā, bet divas vājākās A divīzijas komandas nonāks B divīzijā. Turklāt izlases cīnās ne tikai par vietas saglabāšanu augstākajā divīzijā, bet arī par iekļūšanu nākamā gada pasaules čempionātā.</p>
      <p>Sieviešu konkurencē pasaules čempionātā Kanādā 13 dalībvalstu vidū iekļūs septiņas labākās Eiropas čempionāta komandas. Astoto vietu Eiropa zaudēja pēdējā pasaules čempionātā, jo Latvija kā Eiropas valsts šo čempionātu noslēdza beidzamajā vietā. Savukārt pasaules čempionāta kvalifikācijas turnīram Somijā no Eiropas kvalificēsies A divīzijas astotā un devītā vieta, kā arī B divīzijas pirmā un otrā vieta. Ja Somijas izlase, kas kā rīkotājvalsts nodrošinājusi automātisku dalību šajā kvalifikācijas turnīrā, iekļūs B divīzijas pirmajās divās vietās, tad uz kvalifikāciju dosies arī šī čempionāta A divīzijas desmitās vietas ieguvējas.</p>
      <p>Savukārt vīriešu konkurencē uz pasaules čempionātu Skotijā dosies pirmais astotnieks no Eiropas, ieskaitot pašus skotus kā rīkotājus, līdz ar to kvalifikācijas turnīram Somijā kvalificēsies devītās un desmitās vietas A divīzijas komandas, kā arī pirmās un otrās vietas B divīzijas komandas. Ja Somija būs starp B divīzijas finālistēm, tad uz pasaules čempionāta kvalifikācijas turnīru dosies arī B divīzijas trešā labākā komanda.</p>
      <p>Šis ir 45.Eiropas čempionāts, kas jau piekto reizi tiek rīkots kādā no Zviedrijas pilsētām. Kā ierasts vienlaicīgi norisinās spēles A un B divīzijās. Augstākajā divīzijā sacentīsies desmit komandas gan sieviešu, gan vīriešu konkurencē. Savukārt B divīzijā sieviešu konkurencē cīņas aizvadīs desmit izlases, bet vīriešu - 16, sadalītas divās grupās pa astoņām.</p>
    </article>
  </body>
</html>