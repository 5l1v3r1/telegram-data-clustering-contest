<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/17/kriza-v-boliviia-narodyt-se-redi-na-opashki-za-hrana-i-gorivo.429939"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T21:25:00+00:00"/>
    <meta property="og:title" content="Криза в Боливия: Народът се реди на опашки за храна и гориво"/>
    <meta property="og:description" content="Поддръжниците на Ево Моралес продължават да блокират магистралите | Dnes.bg"/>
  </head>
  <body>
    <article>
      <h1>Криза в Боливия: Народът се реди на опашки за храна и гориво</h1>
      <h2>Поддръжниците на Ево Моралес продължават да блокират магистралите</h2>
      <address><time datetime="2019-11-17T21:25:00+00:00">17 Nov 2019, 21:25</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Боливийците се редят на опашки за пилетата, яйца и гориво за готвене, тъй като поддръжниците на оттеглилия се президент Ево Моралес продължават да блокират магистрали в страната, изолирайки града от фермите, предаде Ройтерс, цитиран от БТА.</p>
      <p>Официални представители съобщиха, че голям военен самолет Херкулес се е приземил в столицата Ла Пас вчера, натоварен с месни продукти, заобикаляйки барикадираните магистрали.</p>
      <p>Страната изпадна в криза след изборите на 20 октомври. Тогавашният президент Ево Моралес, който ги спечели, подаде оставка миналата неделя, след като проверка на Организацията на американските държави (ОАД) разкри доказателства за манипулиране на вота. Той отлетя за Мексико.</p>
      <p>Веднага след това поддръжниците на Моралес излязоха на улицата, някои въоръжени със саморъчно направени гранатомети, пистолети и гранати, като барикадираха пътища и влизат в стълкновения със силите на реда.<br/>С нарастването на насилието хората от по-бедните райони на Ла Пас започнаха да готвят на дърва, тъй като големите опашки за газ и храна правят живота още по-тежък.</p>
      <p>Четирима души са били убити вчера при протестите в Боливия, с което жертвите от началото на кризата в края на октомври стават най-малко 23, съобщи Междуамериканската комисия по правата на човека (CIDH).</p>
      <p>От петък насам са убити девет души и ранени най-малко 122-ма, посочи в акаунта си в Туитър комисията, която е орган на Организацията на американските държави (ОАД). </p>
    </article>
  </body>
</html>