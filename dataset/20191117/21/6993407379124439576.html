<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-chehiya-oksamytova-revolutsiya/30276849.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T21:30:27+00:00"/>
    <meta property="og:title" content="У Чехії відбулися заходи до 30-річчя Оксамитової революції"/>
    <meta property="og:description" content="У столиці Чехії Празі 17 листопада відбулися заходи, присвячені 30-річчю Оксамитової революції, яка принесла чехам і словакам свободу, а також змінила мапу Європи. Рушійною силою подій 1989 року стали"/>
  </head>
  <body>
    <article>
      <h1>У Чехії відбулися заходи до 30-річчя Оксамитової революції</h1>
      <address>
        <time datetime="2019-11-17T21:30:27+00:00">17 Nov 2019, 21:30</time>
      </address>
      <p>У столиці Чехії Празі 17 листопада відбулися заходи, присвячені 30-річчю Оксамитової революції, яка принесла чехам і словакам свободу, а також <a href="https://www.radiosvoboda.org/a/oksamytova-revoliucija-30-rokiv/30270001.html">змінила мапу Європи</a>. Рушійною силою подій 1989 року стали передусім студенти. Під гаслом «Коли – як не зараз? Хто – як не ми?» вони вийшли на демонстрацію в Празі з вимогою проведення демократичних змін в країні.</p>
      <p>Важливу історичну подію сьогодні згадують по всій Чехії. Зокрема, в Празі відбулась масштабна «Оксамитова хода». Мітинги й концерти з нагоди пам’ятного дня зібрали в центрі столиці Чехії десятки тисяч людей. До заходів долучилися відомі чеські громадські діячі, актори, співаки.</p>
      <p>Серед головних героїв Оксамитової революції згадували Вацлава Гавела – лідера революції, майбутнього президента Чехословаччини, потім – Чеської Республіки.</p>
      <p>А от чинний чеський президент Мілош Земан <a href="https://www.radiosvoboda.org/a/news-president-chekhii-ne-bratyme-uchasti-u-sviatkuvanno-30-littja-oksamytovoji-revolutsii/30177966.html">участі у заходах не брав</a>. Раніше він заявив, що згадуватиме події листопада 1989 року вдома.</p>
      <p>16 листопада у Празі <a href="https://www.radiosvoboda.org/a/news-praha-protest/30275669.html">близько чверті мільйона людей </a>вийшли на акцію протесту проти голови уряду Андрея Бабіша в переддень річниці Оксамитової революції. Демонстранти, серед яких були й колишні дисиденти та учасники подій 1989 року, також критикували президента Мілоша Земана, якого, як і Бабіша, називали непридатним для посади.</p>
    </article>
  </body>
</html>