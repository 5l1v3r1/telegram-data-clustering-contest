<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:830826-Neljudski-komentari-pojedinaca-na-racun-predsednikovog-zdravlja-Vucicu-bio-ugrozen-zivot-a-opozicija-zbijala-sale"/>
    <meta property="og:site_name" content="Вечерње новости"/>
    <meta property="article:published_time" content="2019-11-17T21:48:00+00:00"/>
    <meta property="og:title" content="Neljudski komentari pojedinaca na račun predsednikovog zdravlja: Vučiću bio ugrožen život, a opozicija zbijala šale"/>
    <meta property="og:description" content="Ministar zdravlja potvrdio da je stanje predsednika Srbije bilo dramatično pogoršano"/>
  </head>
  <body>
    <article>
      <h1>Neljudski komentari pojedinaca na račun predsednikovog zdravlja: Vučiću bio ugrožen život, a opozicija zbijala šale</h1>
      <address><time datetime="2019-11-17T21:48:00+00:00">17 Nov 2019, 21:48</time> by <a rel="author">E. V. N.</a></address>
      <p>
        <b>Ministar zdravlja potvrdio da je stanje predsednika Srbije bilo dramatično pogoršano</b>
      </p>
      <p>PREDSEDNIK Aleksandar Vučić ima hronične, manje probleme sa srcem, ali je u petak došlo do ozbiljnog pogoršanja njegovog zdravstvenog stanja, kada je i odlučio da se obrati lekarima VMA. Odmah po prijemu procenjeno je da je životno ugrožen.</p>
      <p>Ovo je danas poručio ministar zdravlja Zlatibor Lončar i objasnio da su "medicinski timovi momentalno sproveli sve neophodne mere za saniranje ozbiljnog stanja, a predsednik je dobro odreagovao na terapiju koja mu je prepisana".</p>
      <p>- Stručni timovi VMA su predsedniku Srbije preporučili da u narednom periodu smanji svoje redovne aktivnosti kako bi se u potpunosti oporavio od pogoršanja zdravstvenog stanja. Koristim ovu priliku da lično zahvalim medicinskim timovima VMA, koji su još jednom pokazali svoju stručnost i profesionalizam - rekao je Lončar i dodao da su vrhunski lekari i sestre potvrda snage jedne države.</p>
      <p>Podršku predsedniku danas su pružili i predstavnici Srpske liste poručivši da je "najveći broj Srba sa Kosmeta sa zabrinutošću primio vest o njegovom ugroženom zdravlju i poželeo mu brz oporavak".</p>
      <p>- Đilasovi podrepaši na vest o pogoršanom zdravstvenom stanju predsednika pokazali su svoje pravo lice oličeno u mržnji prema svemu što je srpsko. Oni su se utrkivali u izlivima uvreda, mržnje, zlobe i beščašća - piše u saopštenju SL.</p>
      <p>Oni su reagovali i na objavu Marka Jakšića, bivšeg odbornika GI "Sloboda, demokratija, pravda" skupštine u Kosovskoj Mitrovici, koji je na društvenoj mreži "Tviter", uz sliku Miodraga Zdravkovića, spikera koji je Jugoslaviju obavestio o smrti Josipa Broza Tita, napisao "Umro je drug Vučić".</p>
      <p>
        <i>
          <b>Pročitajte i: </b>
        </i>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:830554-%D0%91%D1%80%D0%B0%D1%82%D0%B5-%D0%BC%D0%BE%D1%98-%D0%BD%D0%B5-%D1%81%D0%B0%D1%9A%D0%B0%D1%98%D1%83-%D1%81%D0%B2%D0%B8-%D0%BD%D0%B0%D1%88%D0%B5-%D1%81%D0%BD%D0%BE%D0%B2%D0%B5-%D0%B2%D0%BE%D0%B4%D0%B8-%D0%B2%D0%B8%D1%88%D0%B5-%D1%80%D0%B0%D1%87%D1%83%D0%BD%D0%B0-%D0%BE-%D1%81%D0%B5%D0%B1%D0%B8-%D0%A1%D0%B0%D1%80%D0%B0%D0%B4%D0%BD%D0%B8%D1%86%D0%B8-%D1%83%D0%BF%D1%83%D1%9B%D1%83%D1%98%D1%83-%D0%BF%D0%BE%D1%80%D1%83%D0%BA%D0%B5-%D0%BF%D0%BE%D0%B4%D1%80%D1%88%D0%BA%D0%B5-%D0%BF%D1%80%D0%B5%D0%B4%D1%81%D0%B5%D0%B4%D0%BD%D0%B8%D0%BA%D1%83-%D0%92%D1%83%D1%87%D0%B8%D1%9B%D1%83-%D0%A4%D0%9E%D0%A2%D0%9E">“Brate moj, ne sanjaju svi naše snove, vodi više računa o sebi”: Saradnici upućuju poruke podrške predsedniku Vučiću (FOTO)</a>
      </p>
      <p>- Oni isti zaljubljenici u albanske političare koje su podržavali protiv Srpske liste, poput malog Jakšića, iskoristili su da svoje bolesne misli podele sa javnošću na društvenim mrežama. Mali Marko, koji je javno promovisao Gonđu Čauši, albanskog kandidata ispred Demokratske partija Kosova Kadrija Veseljija, u kampanji za lokalne izbore u Severnoj Kosovskoj Mitrovici, predsedniku Vučiću na "Tviteru" je poželeo smrt - naveli su iz Srpske liste.</p>
      <figure>
        <img src="http://www.novosti.rs/upload/images/2019b//11/17n/03-twiter%20(2).jpg"/>
      </figure>
      <p>Zaključuju da su "Srbi na KiM svesni da bi bez predsednika Vučića na čelu Srbije bili nezaštićeni i na udaru razularenih bandi iz Prištine".</p>
      <p>Predstavnici opozicije nastavili su i danas da zbijaju neslane šale na račun bolesti predsednika. Lider Dveri Boško Obradović pitao je ministra zdravlja:</p>
      <p>- Konkretno, Zlatibore, šta je uzrok predsednikovih tegoba: "Krušik", Nebojša, Branko Stefanović, Siniša i Predrag Mali, Vesić, tvoj klan iz BIA? Nemoj da se ponovi. Svi smo zabrinuti. Da li će predsednik SNS imati snage za vanredno gostovanje u medijima?</p>
      <p>Poslanik DS Goran Ješić ubrzo posle prijema Vučića na VMA napisao je:</p>
      <p>- Ništa od onoga: Kovin čeka Vučića.</p>
      <p>Demokrata Srđan Milivojević nazvao je predsednika "državnim pacijentom broj 1", a u odgovoru na jedan od tvitova kaže:</p>
      <p>- Zamisli šta će tek da bude kada krevet na VMA zameni krevetom u Centralnom zatvoru.</p>
      <p>I bivši pokrajinski premijer Vojvodine Bojan Pajtić imao je svoje viđenje Vučićevog boravka u bolnici:</p>
      <p>- Vulin kaže da će se Vučić vratiti na posao pre nego što bi mu i jedan lekar savetovao. Eto, dve divne vesti. Jedna - da je dobro, i druga - da je konačno našao posao.</p>
      <p>Član Predsedništva Pokreta slobodnih građana Pavle Grbović istakao je da "ne priželjkuje da mu se desi bilo šta loše, ali bi bio veoma licemeran kada bi rekao da ga je Vučićevo zdravstveno stanje makar minimalno zabrinulo", kao i da je "vrhunac ljudskosti prema njemu ravnodušnost".</p>
      <p>Partijske kolege i predstavnici koalicionih partnera slali su Vučiću poruke podrške, a on se svima zahvalio preko instagram-profila "Budućnost Srbije" i poručio da će od ponedeljka biti u punom radnom pogonu.</p>
      <figure>
        <img src="http://www.novosti.rs/upload/images/2019b//11/17n/03-twiter%20(1).jpg"/>
      </figure>
      <p>
        <i>
          <b>VISOK PRITISAK</b>
        </i>
      </p>
      <p>PREDSEDNIK Vučić primljen je u bolnicu zbog visokog krvnog pritiska i ubrzanog rada srca. Ove tegobe izazvane su napornim tempom rada prvog čoveka Srbije.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:830804-Vuciceva-savetnica-saopstila-nove-vesti-o-stanju-predsednika-Dva-dana-je-bio-na-aparatima-nadam-se-da-cemo-prevazici-ovu-skoro-pa-tragediju"/>
        <a href="http://www.novosti.rs/vesti/naslovna/politika/aktuelno.289.html:830774-Bolesne-pretnje-Vucicu-Slavkovic-iz-Lokalnog-fronta-bi-da-saspe-pet-metaka-u-predsednika-pa-da-se-posle-atentata-napije-FOTO"/>
        <a href="http://www.novosti.rs/vesti/naslovna/politika/aktuelno.289.html:830698-Vucic-bio-zivotno-ugrozen-Ministar-Loncar-otkriva-sta-se-desavalo-na-VMA"/>
        <a href="http://www.novosti.rs/vesti/naslovna/politika/aktuelno.289.html:830706-Srpska-lista-osudila-uvrede-povodom-zdravlja-Vucica"/>
        <a href="http://www.novosti.rs/vesti/naslovna/politika/aktuelno.289.html:830590-Hvala-svima-vracam-se-u-pogon-Predsednik-Vucic-se-oglasio-prvi-put-posle-odlaska-na-VMA-FOTO"/>
      </related>
    </article>
  </body>
</html>