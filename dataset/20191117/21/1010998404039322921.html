<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/dermendzhiev-nasochvame-se-kam-zhrebija-ivelin-popov-mozhe-i-da-razmisli.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T21:30:00+00:00"/>
    <meta property="og:title" content="Дерменджиев: Целта ни е март месец, Ивелин Попов може и да размисли"/>
    <meta property="og:description" content="Селекционерът похвали футболистите си след победата над Чехия"/>
  </head>
  <body>
    <article>
      <h1>Дерменджиев: Целта ни е март месец, Ивелин Попов може и да размисли</h1>
      <h2>Селекционерът похвали футболистите си след победата над Чехия</h2>
      <address>
        <time datetime="2019-11-17T21:30:00+00:00">17 Nov 2019, 21:30</time>
      </address>
      <p>Селекционерът на националния ни отбор по футбол Георги Дерменджиев похвали играчите си след победата с 1:0 срещу Чехия, сложила край на втората най-дълга серия без успех в историята на България. Треньорът, за когото тазвечершният двубой бе официален дебют, намекна, че капитанът Ивелин Попов може и да размисли за отказването си.</p>
      <p>"Наистина казах, че искам победа и то такава. Чехия е един много добър отбор. Хората ще кажат, че те са подценили този мач, но нас това не ни интересува. Доволен съм заради играчите, ръководството, феновете. Доволен съм заради това, защото тези момчета имат възможности... Анализи не искам да правя как и защо се е случило. Гледаме напред. Играчите трябва да се успокоят. Ще видим кой ще ни се падне при жребия на 22-ри. Насочваме се към него", започна Дерменджиев.</p>
      <p>"Тактиката си е тактика. В един момент може да се промени. Има един такъв момент, че отборът изпитва несигурност и това е причината да се приберем малко в днешния мач. Но имахме няколко ситуации, които ако се бяха развили добре, резултатът може би щеше да е друг. Играем прагматичен футбол. Искам играчите да дават това, което могат. Целта ни е март месец"</p>
      <figure>
        <img src="https://img.bg.sof.cmestatic.com/media/images/640x/Nov2019/2112025506.jpg"/>
        <figcaption>Снимка: Lap.bg</figcaption>
      </figure>
      <p>"Има доста време. Ще мислим за Ивелин Попов. Сега е рано да се взимат крайни решения. Ивелин е взел решение, обявил го е. До март месец има много време, може да размисли. Не знам какво ще се случи"</p>
      <p>"Благодаря на играчите за тази победа! Започваме да се нагласяме за жребия”, завърши Дерменджиев.</p>
    </article>
  </body>
</html>