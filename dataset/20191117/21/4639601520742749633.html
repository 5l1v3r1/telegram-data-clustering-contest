<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/politics/antidraseis-sta-skopia-gia-to-macedonia-the-great/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T21:41:34+00:00"/>
    <meta property="og:title" content="Αντιδράσεις στα Σκόπια για το «Macedonia the Great»"/>
    <meta property="og:description" content="Θύελλα αντιδράσεων στη Βόρεια Μακεδονία έχει προκαλέσει το νέο σήμα μακεδονικών προϊόντων που παρουσίασε ο πρωθυπουργός, Κυριάκος Μητσοτάκης, την Πέμπτη"/>
  </head>
  <body>
    <article>
      <h1>Αντιδράσεις στα Σκόπια για το «Macedonia the Great»</h1>
      <h2>Θύελλα αντιδράσεων στη Βόρεια Μακεδονία έχει προκαλέσει το νέο σήμα μακεδονικών προϊόντων που παρουσίασε ο πρωθυπουργός, Κυριάκος Μητσοτάκης, την Πέμπτη</h2>
      <address><time datetime="2019-11-17T21:41:34+00:00">17 Nov 2019, 21:41</time> by <a rel="author">ΤοΒΗΜΑ Team</a></address>
      <p>Θύελλα αντιδράσεων στη Βόρεια Μακεδονία έχει προκαλέσει το νέο σήμα μακεδονικών προϊόντων που παρουσίασε ο πρωθυπουργός, Κυριάκος Μητσοτάκης, την Πέμπτη.</p>
      <figure>
        <img src="https://www.in.gr/wp-content/uploads/2019/11/%CE%BC2-1-1.jpeg"/>
      </figure>
      <p>Αυτό, λοιπόν, που φαίνεται να ενοχλεί ιδιαίτερα τη γειτονική χώρα μάλιστα, είναι το σλόγκαν «Macedonia the GReat», που επιλέχθηκε για την προώθηση των εμπορικών προϊόντων από την Μακεδονία.</p>
      <p><a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα <br/></a>Σύμφωνα με όσα μεταφέρει η ιστοσελίδα του τηλεοπτικού σταθμού της χώρας, Alfa.mk, τα Σκόπια ζητούν από την Αθήνα να μην λειτουργεί μονομερώς, ώστε να μην υπονομεύεται το πνεύμα συνεργασίας μεταξύ των δύο χωρών.</p>
      <figure>
        <img src="https://www.in.gr/wp-content/uploads/2019/11/mk.jpg"/>
      </figure>
      <p>Σημειώνουν, επίσης, πως το «Macedonia the GReat» παρουσιάστηκε προσωπικά από τον Έλληνα πρωθυπουργό Κυριάκο Μητσοτάκη λίγο πριν από τη συνάντηση του με τον ομόλογό του Ζόραν Ζάεφ στη Θεσσαλονίκη.</p>
      <p>Μάλιστα, κάνουν λόγο ακόμα και για «ταπείνωση» για τη Βόρεια Μακεδονία.</p>
      <h3>«Υπονομεύει την εμπιστοσύνη»</h3>
      <p>Την ίδια στιγμή, η ιστοσελίδα plusinfo.mk, αναφέρει πως και η ηγεσία του υπουργείου Εξωτερικών των Σκοπίων είναι ιδιαίτερα ενοχλημένη από την εκστρατεία της Ελλάδας.</p>
      <figure>
        <img src="https://www.in.gr/wp-content/uploads/2019/11/mk2.jpg"/>
      </figure>
      <p>Επί της ουσίας, το σκοπιανό ΥΠΕΞ διαμαρτύρεται επειδή δεν ενημερώθηκε για την πρόθεση της Ελλάδας να αναπτύξει και να προωθήσει το συγκεκριμένο εμπορικό σλόγκαν, υποστηρίζοντας πως «η πράξη υπονομεύει την αμοιβαία εμπιστοσύνη».</p>
      <p>Το σκοπιανό ΥΠΕΞ φέρεται να ζητάει από την Αθήνα να μη λειτουργεί μονομερώς ώστε να μην υπονομεύεται το πνεύμα συνεργασίας μεταξύ των δύο χωρών, σύμφωνα με όσα ορίζει η Συμφωνία των Πρεσπών.</p>
      <p>«Η μονομερής προσέγγιση θα μπορούσε να υπονομεύσει την αμοιβαία εμπιστοσύνη και να έχει αρνητικό αντίκτυπο στις προσπάθειες και τα αποτελέσματα που έχουν επιτευχθεί μέχρι στιγμής μεταξύ των δύο χωρών» αναφέρει το ΥΠΕΞ των Σκοπίων σύμφωνα πάντα με τα δημοσιεύματα.</p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>