<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-kalmikiyi-znovu-protestuvali-proti-priznachennya-boyovika-dnr-merom-stolici-329981_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T21:49:00+00:00"/>
    <meta property="og:title" content="У Калмикії знову протестували проти призначення бойовика &quot;ДНР&quot; мером столиці"/>
    <meta property="og:description" content="Протестувальники вимагали повернути прямі вибори мера Елісти."/>
  </head>
  <body>
    <article>
      <h1>У Калмикії знову протестували проти призначення бойовика "ДНР" мером столиці</h1>
      <h2>Протестувальники вимагали повернути прямі вибори мера Елісти.</h2>
      <address>
        <time datetime="2019-11-17T21:49:00+00:00">17 Nov 2019, 21:49</time>
      </address>
      <p>У столиці Республіки Калмикія (Росія) відбулася чергова акція протесту <b><a href="https://dt.ua/WORLD/u-kalmikiyi-znovu-protestuvali-proti-priznachennya-soratnika-zaharchenka-golovoyu-administraciyi-stolici-326239_.html">проти призначення головою адміністрації Елісти Дмитра Трапезникова</a></b>, одного з колишніх ватажків терористичного угруповання "ДНР". У неділю, 17 листопада, в центрі столиці Калмикії зібралися близько 2 тисяч протестувальників, передає <a href="https://www.radiosvoboda.org/a/news-elista-protest-trapeznykov/30276664.html">"Радіо Свобода"</a>.</p>
      <p>Учасники мітингу вимагали не лише звільнити Трапезникова, але повернути прямі вибори мера столиці, скасовані в роки президентства Володимира Путіна.</p>
      <p>Повідомляється, що в недільній акції брали участь також калмики, які мешкають в інших регіонах РФ: Астраханській і Волгоградській областях.</p>
      <p>Мітинг було узгоджено з владою, як і передбачено російським законодавством про масові акціі. Однак, як повідомили організатори акції, співробітники поліції не давали учасникам акції розгортати транспаранти до початку заходу.</p>
      <p>Наприкінці вересня елістінські депутати проголосували за <a href="https://dt.ua/UKRAINE/kolishniy-vatazhok-dnr-ocholiv-administraciyu-stolici-kalmikiyi-324643_.html"><b>призначення Дмитра Трапезникова головою адміністрації столиці Калмикії</b></a>. Призначення колишнього бойовика угруповання "ДНР", який не має жодного стосунку до Калмикії, спровокувало протести в столиці республіки. 29 вересня на мітинг у центрі Елісти вийшли кілька сотень людей. Протестувальники висловили впевненість, що призначення Траппезников було спущено депутатам зверху.</p>
      <p>З грудня 2014 року Дмитро Траезников обіймав різні посади в окупаційній адміністрації ОРДО. Після ліквідації Олександра Захарченка 31 серпня 2018 року <a href="https://dt.ua/UKRAINE/timchasoviy-vatazhok-dnr-trapeznikov-zayaviv-pro-prihilnist-kursu-zaharchenka-287175_.html"><b>став т.в.о. "голови" "ДНР"</b></a>. Однак незабаром Трапезникова замінив Денис Пушилин, який звільнив всіх колишніх заступників Захарченка, проти них були порушені кримінальні справи.</p>
      <p>Побоюючись арешту, Олександр Тимофєєв ("Ташкент"), Олександр Ходаковський і Дмитро Трапезников втекли до Росії.</p>
      <p>З 2012 року і до початку війни в Донбасі Трапезников був генеральним директором торгового дому "Укоопвнешторг", з 2010 по 2012 рік обіймав посаду заступника голови райради Петровського району Донецька. У 2001-2005 роках був менеджером футбольного клубу "Шахтар".</p>
      <footer>За матеріалами: <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>