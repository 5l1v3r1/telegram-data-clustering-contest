<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%af%cf%84%cf%81%ce%b9%ce%bd%ce%b1-%ce%b3%ce%b9%ce%bb%ce%ad%ce%ba%ce%b1-%cf%80%ce%b1%cf%81%ce%b1%ce%bd%ce%ac%ce%bb%cf%89%ce%bc%ce%b1-%cf%84%ce%bf-%cf%80%ce%b1%cf%81%ce%af%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T21:44:27+00:00"/>
    <meta property="og:title" content="Κίτρινα Γιλέκα: «Παρανάλωμα» το Παρίσι – Πάνω από 260 συλλήψεις διαδηλωτών"/>
    <meta property="og:description" content="Τα «Κίτρινα Γιλέκα» συγκεντρώθηκαν ένα χρόνο μετά την απαρχή του κινήματος εχθές ξανά στο Παρίσι και άλλες γαλλικές πόλεις οι οποίες σε πολλές περιπτώσεις εξελίχθηκαν σε βίαιες συγκρούσεις των διαδηλωτών με την αστυνομία."/>
  </head>
  <body>
    <article>
      <h1>Κίτρινα Γιλέκα: «Παρανάλωμα» το Παρίσι – Πάνω από 260 συλλήψεις διαδηλωτών</h1>
      <address>
        <time datetime="2019-11-17T21:44:27+00:00">17 Nov 2019, 21:44</time>
      </address>
      <p>
        <b>Τα «Κίτρινα Γιλέκα» συγκεντρώθηκαν ένα χρόνο μετά την απαρχή του κινήματος εχθές ξανά στο Παρίσι και άλλες γαλλικές πόλεις οι οποίες σε πολλές περιπτώσεις εξελίχθηκαν σε βίαιες συγκρούσεις των διαδηλωτών με την αστυνομία.</b>
      </p>
      <p>Περισσότερες από 260 συλλήψεις έγιναν μετά την χθεσινή διαμαρτυρία των “κίτρινων γιλέκων” σε όλη την Γαλλία, σύμφωνα με τον υπουργό των Εσωτερικών Κριστόφ Καστανέρ, ο οποίος συμπλήρωσε ότι μόνο στο Παρίσι, η αστυνομία συνέλαβε 170 ανθρώπους.</p>
      <p>«Χθες, συνελήφθησαν 264 άνθρωποι. Μεταξύ αυτών οι 173 στο Παρίσι μετά τις διαδηλώσεις» δήλωσε σήμερα ο υπουργός στον ραδιοφωνικό σταθμό Europe 1.</p>
      <p>Το κίνημα των κίτρινων γιλέκων συμπλήρωσε την πρώτη επέτειο από την έναρξη της δράσης του, με μαζικές συγκεντρώσεις κατά μήκος της χώρας.</p>
      <p>Οι διαδηλώσεις στην Πόλη του Φωτός εξελίχθηκαν σε βίαιες συγκρούσεις των διαδηλωτών με την αστυνομία, η οποία έκανε χρήση δακρυγόνων, αλλά και κανονιών με νερό.</p>
      <p><b>Βίαια επεισόδια ξανά στο Παρίσι</b><br/>Διαδηλωτές του κινήματος των «κίτρινων γιλέκων» συγκεντρώθηκαν ξανά χθες στο Παρίσι και άλλες γαλλικές πόλεις, καθώς σήμερα συμπληρώνεται ένας χρόνος από την εμφάνιση του κινήματος αυτού στη χώρα.</p>
      <p>Σύμφωνα με το υπουργείο Εσωτερικών, περίπου 28.000 πολίτες συμμετείχαν στις διαδηλώσεις σε όλη τη Γαλλία, 4.700 στο Παρίσι, πάντως οι ίδιοι οι ακτιβιστές των «κίτρινων γιλέκων» έδωσαν σχεδόν διπλάσιο αριθμό. Η αστυνομία στο Παρίσι ανακοίνωσε ότι έκανε ελέγχους σε πάνω από 1.000 άτομα. Το Γαλλικό Πρακτορείο, επικαλούμενο την εισαγγελία της γαλλικής πρωτεύουσας, έκανε λόγο για 129 συλλήψεις.</p>
      <p>Κάποιοι διαδηλωτές των «κίτρινων γιλέκων» – η ονομασία τους παραπέμπει στα φωσφορίζοντα γιλέκα που έγιναν σήμα κατατεθέν τους – απέκλεισαν αυτοκινητόδρομο στο βορειοδυτικό τμήμα της πόλης. Η αστυνομία, ωστόσο, απομάκρυνε γρήγορα τους διαδηλωτές από το συγκεκριμένο σημείο, μετέδωσε το BFMTV.</p>
      <p>Η αστυνομία είχε αναπτύξει μεγάλες δυνάμεις για να αποτρέψει πιθανά επεισόδια και αρκετοί σταθμοί του μετρό έμειναν χθες κλειστοί. Οι αρχές έχουν απαγορεύσει τις συγκεντρώσεις το σαββατοκύριακο στην λεωφόρο του Champs-Élysées, που έγινε πέρυσι σύμβολο των σαββατιάτικων διαδηλώσεων.</p>
      <p>Αντ’ αυτού ομάδες των «κίτρινων γιλέκων» συγκεντρώθηκαν σε νότιες και βορειοδυτικές περιοχές του Παρισιού. Η αστυνομία ζήτησε η διαδήλωση των «κίτρινων γιλέκων», για την οποία είχε αρχικά δώσει άδεια να πραγματοποιηθεί το Σάββατο το βράδυ στο νότιο τμήμα του Παρισιού, να ακυρωθεί, λόγω των βίαιων επεισοδίων που ξέσπασαν χθες το μεσημέρι στο σημείο αυτό.</p>
      <p>«Καλώ τους διαδηλωτές να αποχωρήσουν την Πλας ντ’ Ιταλί», δήλωσε σε συνέντευξη Τύπου χθες ο αρχηγός της αστυνομίας του Παρισιού Ντιντιέ Λαλμόν. Αξιωματούχοι δήλωσαν ότι οι διαδηλωτές πέταξαν στο σημείο αυτό πέτρες στους πυροσβέστες, και σύμφωνα με τον Λαλμόν οι δυνάμεις ασφαλείας έγιναν στόχος επιθέσεων. Τα τηλεοπτικά δίκτυα μετέδωσαν εικόνα από σπασμένες βιτρίνες καταστημάτων, πυρπολημένων οχημάτων και διαδηλωτές με καλυμμένα τα πρόσωπά τους να συγκρούονται με τις αστυνομικές δυνάμεις. Οι περισσότεροι από αυτούς τους διαδηλωτές δεν φορούσαν τα χαρακτηριστικά κίτρινα γιλέκα.</p>
      <p>Η πρώτη πανεθνική διαδήλωση των «κίτρινων γιλέκων» έγινε στις 17 Νοεμβρίου του 2018. Περίπου 283.000 διαδηλωτές απέκλεισαν τότε δρόμους σε όλη τη χώρα σε ένδειξη διαμαρτυρίας για τη σχεδιαζόμενη αύξηση του φόρου καυσίμων. Η κεντρώα κυβέρνηση του προέδρου Εμανουέλ Μακρόν ακύρωσε στη συνέχεια την αύξηση του φόρου, αλλά οι διαδηλωτές ήγειραν ευρύτερες διεκδικήσεις για το κόστος ζωής και ζητούσαν πιο άμεση δημοκρατία. Το κίνημα έχασε έκτοτε τη δυναμική του και τους τελευταίους μήνες οι συγκεντρώσεις του δεν κατάφεραν να προσελκύσουν τα μεγάλα νούμερα διαδηλωτών που είχαν προκαλέσει αίσθηση στη χώρα πριν από ένα χρόνο.</p>
    </article>
  </body>
</html>