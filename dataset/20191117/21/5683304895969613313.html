<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/17/economic-crisis-in-kerala.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T21:20:00+00:00"/>
    <meta property="og:title" content="‌ സംസ്ഥാനത്ത് കടുത്ത സാമ്പത്തിക പ്രതിസന്ധി; പദ്ധതിവിഹിതം 57% കുറയും"/>
    <meta property="og:description" content="കടുത്ത സാമ്പത്തിക പ്രതിസന്ധിയെ തുടർന്ന് 57% പദ്ധതി വിഹിതം കുറയ്ക്കും. തദ്ദേശവകുപ്പിന്റേതെ‍ാഴികെ വിഹിതത്തിലാണ് മുൻപില്ലാത്ത വിധം കുറവ് വരുന്നത്..Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>‌ സംസ്ഥാനത്ത് കടുത്ത സാമ്പത്തിക പ്രതിസന്ധി; പദ്ധതിവിഹിതം 57% കുറയും</h1>
      <address><time datetime="2019-11-17T21:20:00+00:00">17 Nov 2019, 21:20</time> by <a rel="author">https://www.facebook.com/manoramaonline</a></address>
      <p>പാലക്കാട് ∙ കടുത്ത സാമ്പത്തിക പ്രതിസന്ധിയെ തുടർന്ന് 57% പദ്ധതി വിഹിതം കുറയ്ക്കും. തദ്ദേശവകുപ്പിന്റേതെ‍ാഴികെ വിഹിതത്തിലാണ് മുൻപില്ലാത്ത വിധം കുറവ് വരുന്നത്. പദ്ധതി വിഹിതം 55 % വരെ കുറയ്ക്കേണ്ടിവരുമെന്ന് 5 മാസം മുൻപാണ് ധനവകുപ്പ് അറിയിച്ചത്. മന്ത്രിമാരുടെയും ഘടകകക്ഷികളുടെയും കടുത്ത എതിർപ്പിനെ തുടർന്നാണ് അന്തിമ തീരുമാനമെടുക്കുന്നത് മാറ്റിവച്ചതെങ്കിലും നടപ്പാക്കാതെ നിവൃത്തിയില്ലെന്ന് വകുപ്പ് നിലപാടെടുത്തു. പ്രഖ്യാപിച്ച വികസനപ്രവർത്തനങ്ങളിൽ പ്രധാനപ്പെട്ടവ ആരംഭിക്കാനും ആരംഭിച്ച നിർമാണങ്ങൾ പൂർത്തിയാക്കാനും കഴിയാത്ത സ്ഥിതി രാഷ്ട്രീയമായി തിരിച്ചടിയാകുമെന്നു ചർച്ച ഉയർന്നെങ്കിലും ഫലമുണ്ടായില്ല. </p>
      <p>ഈ മാസം ആദ്യമാണ് പദ്ധതിവിഹിതത്തിൽ 57 % വരെ കുറവ് വരുമെന്ന കാര്യം അറിയിച്ചത്. എന്നാൽ 30 % മാത്രമാണ് വെട്ടിക്കുറക്കുന്നതെന്നാണ് ഔദ്യേ‍ാഗിക അറിയിപ്പ്. ഇതേ‍ാടെ ഫലത്തിൽ ഇനിയങ്ങേ‍ാട്ടു നിർമാണപ്രവർത്തനങ്ങൾ കാര്യമായി നടക്കില്ല. നടത്തിയവയുടെ ബില്ലുകൾ 3 മാസമായി മാറിയെടുക്കാനും കഴിയുന്നില്ല. </p>
      <p>അസാധാരണമായ ട്രഷറി നിയന്ത്രണം കാരണം തദ്ദേശസ്ഥാപനങ്ങളിൽ പെ‍ാതുവിഹിതത്തിനും ബുദ്ധിമുട്ടു നേരിടുന്നുണ്ട്. വിവിധപദ്ധതികൾക്കു തുക അനുവദിച്ചതായി നേരത്തേ പ്രഖ്യാപിച്ചെങ്കിലും ജീവനക്കാരുടെ ശമ്പളംകൂടി അതിൽ ഉൾപ്പെടുന്നതിനാൽ നിർമാണത്തിനു കുറഞ്ഞതുകയാണു ലഭിക്കുക.അടുത്ത വർഷം തിരഞ്ഞെടുപ്പ് നടക്കുന്നതിനാൽ തദ്ദേശവകുപ്പിന്റെ വിഹിതത്തിൽ ഇതുവരെ കുറവ് പ്രഖ്യാപിച്ചിട്ടില്ല. എന്നാൽ ആഴ്ചകളായി ബില്ലുകൾ പലതും മാറാൻ കഴിയാത്തതിനാൽ ഫലത്തിൽ വിഹിതം ലഭിക്കാത്ത സഹാചര്യമാണുള്ളതെന്ന് അധികൃതർ സൂചിപ്പിക്കുന്നു. സാമ്പത്തിക പ്രതിസന്ധിയെ തുടർന്നാണ് പുതിയ തദ്ദേശസ്ഥാപനങ്ങൾ രൂപീകരിക്കാനുള്ള തീരുമാനം സർക്കാർ ഉപേക്ഷിച്ചത്. </p>
      <p>അതേസമയം വാർഡുകൾ പുനർനിർണയിക്കാനുള്ള നടപടികൾ തിരഞ്ഞെടുപ്പ് കമ്മിഷൻ ആരംഭിച്ചിട്ടുണ്ട്. കുറച്ചുകാലമായി മാസത്തിന്റെ ആദ്യ 10 ദിവസം ട്രഷറിയിൽ നിന്ന് ശമ്പളം, പെൻഷൻ എന്നിവ മാത്രമേ വിതരണം ചെയ്യാറുള്ളൂ. ഇതിനായി മാസാവസാനത്തേ‍ാടെ നിയന്ത്രണങ്ങൾ ഏർപ്പെടുത്താറുണ്ട്. കേന്ദ്രസർക്കാർ നടപടികളാണു പ്രശ്നം ഇത്രത്തേ‍ാളം രൂക്ഷമാക്കിയതെന്നാണ് ധനമന്ത്രിയുടെ ആരേ‌ാപണം. ജിഎസ്ടിയിൽ സംസ്ഥാനത്തിനുളള വിഹിതവും കേന്ദ്രം അനുവദിക്കുന്നില്ലെന്നും മന്ത്രി പറയുന്നു.</p>
      <p>സാമ്പത്തിക വർഷം അവസാനിക്കാൻ 5 മാസം കൂടിയുണ്ട്. സാമ്പത്തിക പ്രതിസന്ധിയും ട്രഷറി നിയന്ത്രണവും തുടർക്കഥയായി അടിസ്ഥാന നിർമാണങ്ങൾ വരെ തടസപ്പെടുന്ന സ്ഥിതിയിലും ചില വകുപ്പുകളിൽ മാത്രം നിരവധി തസ്തികകൾ അനുവദിക്കുന്നതിൽ മന്ത്രിമാർക്കിടയിൽതന്നെ അമർഷമുണ്ട്. ആരേ‍ാഗ്യവകുപ്പിൽ മാത്രം ഇതുവരെ 3000 ആളുകളെ നിയമിച്ചതായാണ് കണക്ക്. പ്രതിസന്ധിയുണ്ടെങ്കിലും ക്ഷേമപെൻഷൻ, ചികിത്സ, മറ്റ് അടിയന്തര കാര്യങ്ങളിൽ മുടക്കം വരാതിരിക്കാനും സർക്കാർ ശ്രദ്ധിക്കുന്നുണ്ട്.</p>
      <p><b>English Summary</b>: Economic Crisis In Kerala</p>
    </article>
  </body>
</html>