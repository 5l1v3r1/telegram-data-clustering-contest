<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/gulbis-vajadzeja-pieradit-ka-komanda-nav-tik-nevariga-ka-dazbrid-izskatijas-riga.d?id=51647439"/>
    <meta property="og:site_name" content="DELFI"/>
    <meta property="article:published_time" content="2019-11-17T21:15:49+00:00"/>
    <meta property="og:title" content="Gulbis: Vajadzēja pierādīt, ka komanda nav tik nevarīga, kā dažbrīd izskatījās Rīgā "/>
    <meta property="og:description" content="Latvijas sieviešu basketbola izlasei svētdien vajadzēja pierādīt, ka komanda nav tik nevarīga, kā izskatījās iepriekšējā spēlē, pēc uzvaras uzsver valstsvienības galvenais treneris Mārtiņš Gulbis."/>
  </head>
  <body>
    <article>
      <h1>Gulbis: Vajadzēja pierādīt, ka komanda nav tik nevarīga, kā dažbrīd izskatījās Rīgā </h1>
      <address><time datetime="2019-11-17T21:15:49+00:00">17 Nov 2019, 21:15</time> by <a rel="author">LETA</a></address>
      <p>
        <b><a href="https://www.delfi.lv/temas/latvijas-sieviesu-basketbola-izlase">Latvijas sieviešu basketbola izlasei</a> svētdien vajadzēja pierādīt, ka komanda nav tik nevarīga, kā izskatījās iepriekšējā spēlē, pēc uzvaras uzsver valstsvienības galvenais treneris Mārtiņš Gulbis.</b>
      </p>
      <p>Jau ziņots, ka latvietes 2021.gada Eiropas čempionāta kvalifikācijas turnīra mačā viesos ar rezultātu 98:39 (25:4, 21:7, 27:19, 25:9) sagrāva Ziemeļmaķedoniju.</p>
      <p>"Pēc ļoti slikti aizvadītās pirmās spēles mums vajadzēja pierādīt, ka komanda nav tik nevarīga, kā dažbrīd izskatījās Rīgā. Šodien no pirmās minūtes uzspiedām pretiniecēm mums izdevīgu spēles stilu, īpaši pieskatījām pretinieču līderes un izdarījām, ko vajadzēja izdarīt," Latvijas Basketbola savienība (LBS) citē Gulbja teikto.</p>
      <p>Pēc divām spēlēm grupas vadībā ar divām uzvarām ir Horvātija, pa panākumam ir Latvijai un Vācijai, bet ceturtā ar diviem zaudējumiem ir Ziemeļmaķedonija.</p>
      <p>"Ar pirmā posma rezultātiem, protams, neesam apmierināti. Jāizdara secinājumus un jāstrādā, lai turpinājums būtu veiksmīgāks," secina Gulbis.</p>
      <p>Svētdien Latvijas izlasē ar 22 punktiem rezultatīvākā bija Elīna Dikeulaku, 19 punktus guva Kate Krēsliņa, 16 punkti bija Kristīnei Vītolai, desmit punktus iemeta Aija Klakocka, bet astoņi punkti un 11 atlēkušās bumbas bija Zentai Meļņikai.</p>
      <p>Tāpat kā ceturtdienas mačā, viena no Latvijas izlases līderēm Aija Putniņa elkoņa savainojuma dēļ palika ārpus pieteikuma, kamēr Kitija Laksa vēl neatgriezās laukumā. Ar savainojumu spēlēja komandas kapteine Klakocka.</p>
      <p>Viešņas savu favorīšu statusu apliecināja jau no pirmajā minūtēm un bija drošā vadībā visu spēles gaitu. Latvijas basketbolistes bija krietni pārākas atlēkušajās bumbās (60/30), rezultatīvajās piespēlēs (22/8) un pārtvertajās bumbās (18/9), kā arī labāk realizēja metienus un uz pusi mazāk pārkāpa noteikumus (12/24).</p>
      <p>Jau ziņots, ka ceturtdien Latvija I apakšgrupas pirmajā cīņā savā laukumā ar rezultātu 65:83 piekāpās Horvātijai. Šajā mačā debiju Latvijas izlasē piedzīvoja Laura Meldere un Vanesa Jasa.</p>
      <p>I grupā kvalifikācijas turnīra cīņas vēl notiks arī 2020.gada novembrī un 2021.gada februārī.</p>
      <p>Finālturnīrā iekļūs katras grupas uzvarētāja, kā arī piecas labākās otro vietu ieguvējas. Tā kā grupās ir dažāds komandu skaits, nosakot labākās otro vietu ieguvējas, tiks ņemti vērā rezultāti pirmo triju grupas vienību starpā.</p>
      <p>2021.gada Eiropas čempionāta finālturnīrs notiks Spānijā un Francijā.</p>
    </article>
  </body>
</html>