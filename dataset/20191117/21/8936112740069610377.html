<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-reczna,123/liga-mistrzow-kadetten-schaffhausen-orlen-wisla-plock-wynik-meczu-i-relacja-pilka-reczna,986200.html"/>
    <meta property="og:site_name" content="TVN24"/>
    <meta property="article:published_time" content="2019-11-17T21:51:00+00:00"/>
    <meta property="og:title" content="Wisła wygrała w Szwajcarii. Baraże Ligi Mistrzów coraz bliżej"/>
    <meta property="og:description" content="Jest wyjazdowe zwycięstwo w Lidze Mistrzów piłkarzy ręcznych Orlen Wisły Płock. W ósmej kolejce spotkań polska drużyna 27:24 ograła Kadetten Schaffhausen i punktami zrównała się z drugą drużyną w t..."/>
  </head>
  <body>
    <article>
      <h1>Wisła wygrała w Szwajcarii. Baraże Ligi Mistrzów coraz bliżej</h1>
      <address>
        <time datetime="2019-11-17T21:51:00+00:00">17 Nov 2019, 21:51</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/62645cdb-de15-4a12-aa68-2e0e6a2d1e02-480p.mp4"/>
        <figcaption>Orlen Wisła walczy w Lidze Mistrzów Foto: Newspix | Video: PAP</figcaption>
      </figure>
      <h3>Jest wyjazdowe zwycięstwo w Lidze Mistrzów piłkarzy ręcznych Orlen Wisły Płock. W ósmej kolejce spotkań polska drużyna 27:24 ograła Kadetten Schaffhausen i punktami zrównała się z drugą drużyną w tabeli grupy D, duńskim GOG.</h3>
      <related>
        <a href="https://eurosport.tvn24.pl/pilka-reczna,123/drugi-remis-vive-kielce-w-lidze-mistrzow-w-skopje-walczyli-do-konca,984289.html"/>
      </related>
      <p>Do Szwajcarii goście przyjechali bez pięciu zawodników - Philipa Stenmalma, Leona Susnji, Konstantina Igropulo, Mateusza Piechowskiego i Michała Daszka. A wygrać musieli, by nadal liczyć na awans do baraży.</p>
      <h3>Obijane słupki i poprzeczki</h3>
      <p>W pierwszych akcjach skuteczniejsza była Wisła. Miejscowi do remisu (4:4) doprowadzili w 18. minucie, a po chwili, po golu Gabora Csaszara, wyszli na prowadzenie. A to zmieniało się potem często, choć przewaga zawsze była skromna.</p>
      <p>Po przerwie kibice obejrzeli serię błędów - fatalnych strzałów obijających słupki i poprzeczki - po obu stronach boiska. Trener Kadetten Peter Hrachovec nie wytrzymał i poprosił o przerwę. Po wznowieniu gry Dmitri Kuttel zdobył kontaktową bramkę z rzutu karnego.<br/><br/>W minucie 44. ekipa z Płocka odskoczyła rywalowi na trzy trafienia - 19:16. I nie dała sobie wydrzeć zwycięstwa. Na 90 sekund przed końcowym gwizdkiem zawodników wezwał do siebie szkoleniowiec Wisły Xavi Sabate. Posłuchali, co ma im do powiedzenia i cel osiągnęli - pierwszy raz w sezonie triumfowali na wyjeździe, zrównując się punktami z GOG. Nad czwartym Kadetten ich przewaga wynosi trzy punkty.  Prowadzi Dinamo Bukareszt, które ma zapewniony awans do barażów o Top 16.<br/><br/>Przedostatnią kolejkę fazy grupowej zaplanowano na następny tydzień - 23 listopada Wisła podejmie w Płocku GOG Handbold.</p>
      <p><b>Kadetten Schaffhausen - Orlen Wisła Płock 24:27 (11:10).</b><br/><br/><b>Kadetten: </b>Ignatio Biosca – Angel Montoro 1, Dmirij Kuttel 3, Gabor Csaszar 5, Jonas Schopper 5 Bojan Beljanski, Zarko Sesum 6, Luka Maros, Jonas Schelker, Sebastian Frimmel 4, Nik Tominec, Lukas Herburger, Zoran Markovic.<br/><br/><b>Orlen Wisła:</b> Ivan Srevanovic, Adam Morawski – Jerko Matulic 4, Ruiz Alvares 2, Mateusz Góralski, Przemysław Krajewski 2, Zoltan Szita 5, Igor Zabic 2, Lovro Mihic 4, Renato Sulic 3, Niko Mindegia 3, Żiga Mlakar 2.</p>
      <p>Autor: rk / Źródło: PAP</p>
    </article>
  </body>
</html>