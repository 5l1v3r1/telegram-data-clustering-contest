<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/football/2019/11/17/na-godishninata-ot-1993-ta-bylgariia-nadvi-chehiia.429941"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T21:02:00+00:00"/>
    <meta property="og:title" content="На годишнината от 1993-та: България надви Чехия"/>
    <meta property="og:description" content="Така националите ни прекъснаха серията от 12 поредни загуби | Dnes.bg"/>
  </head>
  <body>
    <article>
      <h1>На годишнината от 1993-та: България надви Чехия</h1>
      <h2>Така националите ни прекъснаха серията от 12 поредни загуби</h2>
      <address><time datetime="2019-11-17T21:02:00+00:00">17 Nov 2019, 21:02</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>България постигна минимална победа над Чехия с 1:0 в среща от Група А на европейските квалификации, играна на стадион "Васил Левски".</p>
      <p>Единственото положително в последният мач на капитана Ивелин Попов определено е резултата. Двубоят няма да се запомни с нищо кой знае какво интересно на терена. Все пак трябва да се отбележи, че футболистите на селекционера Георги Дерменджиев стояха много компактно в защита и отчаяха нападателите на гостите. Попадението за нашите момчета бе дело на Васил Божиков (56').</p>
      <p>За статистиката пък това бе първи успех за "трикольорите" от 12 поредни мача без победа. Последната такава е от 16 октомври 2018, когато "лъвовете" удариха с 2:1 Кипър. След този успех бяха регистрирани 5 равенства и 7 загуби.</p>
      <p>Така България вече има 6 точки и се измъкна от последното място в класирането, изпреварвайки отбора на Косво, който завършва квалификациите на дъното с 3 пункта.</p>
      <p>Двубоят започна с домакински натиск, като "трикольорите" първи стигнаха до добро положение за повеждане в резултата. Пас в дълбочина стигна од Ивелин Попов. Той бе в засада и остави кълбото за включващия се на скорост Кирил Десподов. В ключовия момент подаването на нападателя обаче бе неуспешно.</p>
      <p>В следващите минути отново Попето бе блзизо до попадение, за което със сигурност жадува. Футболистът на два пъти бе извеждан по чудесен начин, но оставаше в положение на засада.</p>
      <p>Дарида и Ондрашек изпробваха късмета си с далечни изстрели в средата на полувремето, но също не постигаха очаквания ефект с тези свои действия.</p>
      <p>В края на първото полувреме "трикольорите" се прибраха в собствената си половина и изчакаха края му. Така първите 45 минути завършиха при нулево равенство между двата отбора.</p>
      <p>В началото на втората част госитие бяха близо до гола. В 51-ата минута Владимир Дарида центрира опасно от пряк свободен удар. Подаването се превърна в изстрел, който затрудни Георги Георгиев, но стражът успя да се намеси решително.</p>
      <p>В 56-ата минута българите поведоха в резултата след заучено положение от пряк свободен удар. Кирил Десподов центрира дълбоко в наказателното поле. Васил Божиков се откъсна от защитата на гостите и с глава засече подаването, пращайки топката неспасяемо във вратата на Ондрей Колар.</p>
      <p>След попадението националите ни леко вдигнаха темпото и в 63-ата минута Георги Костадинов се размина за малко с гола. Халфът засече от малък ъгъл поредно центриране в дълбочина, но прати топката над вратата.</p>
      <p>Последва ново затваряне в собсвената си половина от страна на "трикольорите", които си чакаха шанса за нов гол на контраатака. През това време пък чехите отново пробваха няколко удара от далечна дистанция, при които Георгиев бе безгрешен.</p>
      <p><a href="https://www.gol.bg/">Още спортни новини четете на сайта на Gol.bg</a><br/> </p>
    </article>
  </body>
</html>