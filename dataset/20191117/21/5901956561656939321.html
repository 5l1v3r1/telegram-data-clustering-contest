<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kolumne/clanek/komentar-mateja-lahovnika-dolgoziva-druzba-249807"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T21:25:00+00:00"/>
    <meta property="og:title" content="Komentar Mateja Lahovnika: Dolgoživa družba"/>
    <meta property="og:description" content="Poročilo Urada za makroekonomske analize in razvoj ugotavlja, da sistemi socialne vključenosti starejših pri nas premalo upoštevajo staranje prebivalstva zaradi demografskih sprememb. Za soočanje..."/>
  </head>
  <body>
    <article>
      <h1>Komentar Mateja Lahovnika: Dolgoživa družba</h1>
      <h2>Oseba, rojena v Sloveniji, lahko pričakuje 58 let zdravega življenja, v EU pa povprečno 64.</h2>
      <address><time datetime="2019-11-17T21:25:00+00:00">17 Nov 2019, 21:25</time> by <a rel="author">Matej Lahovnik</a></address>
      <p>Poročilo Urada za makroekonomske analize in razvoj ugotavlja, da sistemi socialne vključenosti starejših pri nas premalo upoštevajo staranje prebivalstva zaradi demografskih sprememb. Za soočanje z najbolj aktualnimi izzivi vse bolj starajoče se družbe je resda bila sprejeta strategija dolgožive družbe, a ta ni uspešna.</p>
      <blockquote>Oseba, rojena v Sloveniji, lahko pričakuje 58 let zdravega življenja, v EU pa povprečno 64.</blockquote>
      <p>Slovenija nima vzdržnega sistema socialne zaščite, ki bi zagotavljal primerne pokojnine in visoko dostopnost do zdravstvene oskrbe v primernem roku. Najnižja pokojnina za polno delovno dobo je pod pragom revščine, čakalne dobe v zdravstvu pa se vse bolj podaljšujejo. Računsko sodišče v svoji reviziji sistema dolgotrajne socialne oskrbe celo ugotavlja, da je stanje kritično.<br/><br/>Na kakovost življenja zelo vpliva naše zdravje oziroma kazalnik pričakovanih let življenja, ki meri, koliko let lahko pričakuje oseba, da jih bo preživela brez daljše oviranosti pri opravljanju vsakodnevnih aktivnosti. Slovenija je v letih 2015 in 2016 še povečala zaostanek v pričakovanih zdravih letih življenja za EU.<br/><br/>Oseba, rojena v Sloveniji, lahko pričakuje 81 let življenja, od tega 58 let zdravega, medtem ko je povprečje zdravih let za osebe EU 64 let. Spodbudno je, da se je delež kadilcev med mladimi pri nas bolj zmanjšal kot v EU in da smo v deležu kadilcev na splošno pod povprečjem EU. Tudi na področju porabe alkohola prebivalci Slovenije nismo več v evropskem vrhu, kar je za naše zdravje zelo blagodejno.<br/><br/>Močno pa vzbuja skrb, da je med najstniki v Sloveniji bistveno bolj razširjena uporaba marihuane kot v EU. Kar 12 odstotkov jih je v zadnjem mesecu uživalo marihuano. Podcenjevanje problema razširjenosti uporabe te med mladimi je zelo problematično. Morali bi proučiti tako vzroke kot posledice in ustrezno ukrepati. Prav tako se je v zadnjih letih povečala razširjenost težav z duševnim zdravjem prebivalstva.<br/><br/>Napredek pri izboljšanju pričakovanih let zdravega življenja je prepočasen, hkrati pa so za bolne čakalne dobe v zdravstvu velik problem. V takšnih razmerah je za vse nas ključen izziv izboljšanje življenjskega sloga.</p>
    </article>
  </body>
</html>