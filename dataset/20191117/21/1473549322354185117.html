<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/jaskinia-wszystkich-swietych-akcja-ratowania-grotolaza-na-jurze-krakowsko-czestochowskiej-z-sukcesem,986161.html"/>
    <meta property="og:site_name" content="TVN24"/>
    <meta property="article:published_time" content="2019-11-17T21:46:00+00:00"/>
    <meta property="og:title" content="Grotołaz spadł w głąb Jaskini Wszystkich Świętych. Osiem godzin akcji ratunkowej"/>
    <meta property="og:description" content="Grotołaz spadł w niedzielę w głąb Jaskini Wszystkich Świętych w województwie śląskim. Po trwającej ponad osiem godzin akcji ratunkowej, wieczorem strażacy i ratownicy GOPR wydostali go na powierzch..."/>
  </head>
  <body>
    <article>
      <h1>Grotołaz spadł w głąb Jaskini Wszystkich Świętych. Osiem godzin akcji ratunkowej</h1>
      <address><time datetime="2019-11-17T21:46:00+00:00">17 Nov 2019, 21:46</time> by <a rel="author">akr//rzw</a></address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/e4f3043f-fc37-4596-8831-bbca48c4383a.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/fdb42622-4ea4-496c-9ca4-313e64524d34-480p.mp4"/>
          <figcaption>Ratownicy GOPR i strażacy wydostali uwięzionego w Jaskini...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/11e27a9c-2a41-46b5-af9d-28e3ac038864-480p.mp4"/>
          <figcaption>Ratownik GOPR: pamiętajmy, że jaskinie jurajskie nie są...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/c0d46ed6-ebe5-4a6c-8772-b2b930d108d8-480p.mp4"/>
          <figcaption>Akcja ratownicza w Jaskini Wszystkich Świętych</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/7e1d1b0b-5052-498c-9189-1c19f2a32a80-480p.mp4"/>
          <figcaption>Strażak o przebiegu akcji ratunkowej w Jaskini Wszystkich...</figcaption>
        </figure>
        <figcaption>Zakończyła się akcja ratownicza w Jaskini Wszystkich Świętych<cite>Foto: tvn24 | Video: tvn24</cite></figcaption>
      </slideshow>
      <h3>Grotołaz spadł w niedzielę w głąb Jaskini Wszystkich Świętych w województwie śląskim. Po trwającej ponad osiem godzin akcji ratunkowej, wieczorem strażacy i ratownicy GOPR wydostali go na powierzchnię. 44-letni mężczyzna z licznymi złamaniami trafił do szpitala.</h3>
      <p>Grotołaz spadł w niedzielę w głąb Jaskini Wszystkich Świętych w Sokolich Górach koło Olsztyna na Jurze Krakowsko-Częstochowskiej. Znalazł się na głębokości 60 metrów. Wraz z nim w jaskini przebywało pięć innych osób, które wyszły o własnych siłach i bez obrażeń.</p>
      <related>
        <a href="https://www.tvn24.pl/wiadomosci-z-kraju,3/ratownicy-wydobyli-ciala-grotolazow-z-jaskini-wielkiej-snieznej,967113.html"/>
      </related>
      <p>Aspirant sztabowa Marta Kaczyńska z Komendy Miejskiej Policji w Częstochowie przekazała redakcji Kontakt 24, że funkcjonariusze otrzymali zgłoszenie o zdarzeniu po godzinie 17. Straż pożarna została powiadomiona około godziny 14, najwcześniej, około południa sygnał dotarł do Górskiego Ochotniczego Pogotowia Ratunkowego.</p>
      <h3>Grotołaz wyciągnięty na powierzchnię</h3>
      <p>Akcja ratunkowa trwała ponad osiem godzin. Wieczorem strażacy i ratownicy GOPR wydostali 44-letniego grotołaza na powierzchnię. Z licznymi złamaniami trafił do szpitala.</p>
      <p>Po upadku z około 6-10 metrów mężczyzna uderzył on o skały i doznał poważnych obrażeń barków i złamań. Był przytomny, a ratownicy mieli z nim kontakt i podali mu leki przeciwbólowe. Wymagał wyniesienia na noszach lub tak zwanej desce ratowniczej.</p>
      <p>- Na pewno był to bardzo groźny upadek i przed podaniem leków poszkodowany bardzo cierpiał - mówił oficer prasowy częstochowskiej straży pożarnej kpt. Marcin Pudło.</p>
      <p>Dyżurny stanowiska kierowania Komendy Wojewódzkiej Państwowej Straży Pożarnej w Katowicach przekazał wcześniej, że strażacy zabezpieczali i oświetlali miejsce. Na miejscu pracowali członkowie Grupy Jurajskiej GOPR i dziewięć zastępów straży pożarnej. Przed godziną 20 poszerzyli trzy przesmyki w jaskini. Ofiara wypadku znajdowała się w odległym miejscu jaskini, w pobliżu jej lewego krańca.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/f44b8e80-3e56-42ef-9e5c-eb10282f24fc.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Akcja ratownicza w Jaskini Wszystkich Świętych w Sokolich Górach<cite>Źródło: PAP/Waldemar Deska</cite></figcaption>
      </figure>
      <h3>Jaskinia Wszystkich Świętych</h3>
      <related>
        <a href="https://www.tvn24.pl/krakow,50/przez-jaskinie-czasem-trzeba-isc-glowa-w-dol-albo-bokiem-jak-sie-tego-nie-wie-to-sie-nie-przejdzie,962003.html"/>
      </related>
      <p>Jaskinia Wszystkich Świętych, wraz z połączoną z nią Jaskinią Olsztyńską, są położone w rezerwacie Sokole Góry w rejonie Góry Pustelnicy. To jeden z największych i najciekawszych systemów jaskiń na Jurze.<br/><br/>Obie jaskinie są znane od dawna - pierwsze zapiski o nich pochodzą z 1836 roku. Pod koniec XIX wieku wydobywano tam szpat, czyli krystaliczny kalcyt, używany do wyrobu szkła. Choć szata naciekowa w obu jaskiniach została wtedy zniszczona, przyciągają bardziej zaawansowanych grotołazów urozmaiconym układem korytarzy i koniecznością stosowania technik taternictwa jaskiniowego - szczególnie w Jaskini Wszystkich Świętych.<br/><br/>Jurajskie jaskinie cieszą się popularnością niezależnie od pory roku. Chętnie chodzą po nich między innymi wspinacze, ale także przygodni turyści. Do jaskiń nie docierają zewnętrzne wahania temperatury - cały rok wynosi od 5 do 8 stopni Celsjusza.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/09ca57df-6947-4071-87a8-65e19b096466.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Do zdarzenia doszło w w Jaskini Wszystkich Świętych w Sokolich Górach<cite>Źródło: Google Maps / tvn24.pl</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/krakow,50/wstepne-wyniki-sekcji-zwlok-grotolazow,967988.html"/>
        <a href="https://www.tvn24.pl/wiadomosci-z-kraju,3/ratownicy-wydobyli-ciala-grotolazow-z-jaskini-wielkiej-snieznej,967113.html"/>
        <a href="https://www.tvn24.pl/krakow,50/apelujemy-o-umiar-organizacje-gorskie-o-kontrowersjach-wokol-akcji-w-jaskini,965451.html"/>
        <a href="https://fakty.tvn24.pl/r/szukali-w-jaskini-i-ratowali-na-giewoncie-musza-sie-tlumaczyc-z-ewentualnego-nieudzielenia-pomocy,964426.html"/>
        <a href="https://www.tvn24.pl/wiadomosci-z-kraju,3/prokuratura-prowadzi-postepowanie-sprawdzajace-w-sprawie-akcji-topr,964333.html"/>
      </related>
    </article>
  </body>
</html>