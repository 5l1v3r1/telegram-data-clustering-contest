<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30276769.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T21:50:38+00:00"/>
    <meta property="og:title" content="Віктор Каспрук: «Особливий статус Донбасу – «троянський кит» Путіна»"/>
    <meta property="og:description" content="Ті, хто зрадили свою державу, не можуть мати українське громадянство"/>
  </head>
  <body>
    <article>
      <h1>Віктор Каспрук: «Особливий статус Донбасу – «троянський кит» Путіна»</h1>
      <address><time datetime="2019-11-17T21:50:38+00:00">17 Nov 2019, 21:50</time> by <a rel="author" href="https://www.radiosvoboda.org/author/%D0%B2%D1%96%D0%BA%D1%82%D0%BE%D1%80-%D0%BA%D0%B0%D1%81%D0%BF%D1%80%D1%83%D0%BA/-rrmt" target="_blank">Віктор Каспрук</a></address>
      <p>
        <b>(Рубрика «Точка зору»)</b>
      </p>
      <p>Все менше часу залишається до початку проведення «нормандського саміту», який в команді Володимира Зеленського бачать, як панацею від всіх проблем, які так вправно створює Україні Москва. Перебільшенні очікування і нерозуміння тих геополітичних зав’язок, на які Кремль розраховує в разі всеосяжних поступок України Росії, може привести до швидких і неправильних рішень, на «відігравання» яких назад потім знадобиться куди більше зусиль, ніж якби їх взагалі не ухвалювати.</p>
      <p>Москва грає на інтересі Зеленського показати себе миротворцем і досягнути миру з агресором за будь-яку ціну, що дуже нагадує бажання домовитися «з геополітичним Чекатилом», замість того, щоб чинити йому спротив, враховуючи, що він може виглядати сильним тільки на тлі жертви, котра є набагато слабшою за нього.</p>
      <figure>
        <img src="https://gdb.rferl.org/D08BAE52-7F51-4576-B464-935007A71849.jpg"/>
        <figcaption>Під час акції «Ні капітуляції» біля посольства України в Німеччині. Берлін, 14 жовтня 2019 року</figcaption>
      </figure>
      <h3>Тільки Путін може припинити війну на Донбасі</h3>
      <p>Але вже зараз можна спрогнозувати, що Путін (за підтримки лідерів Німеччини і Франції – Меркель і Макрона), буде переконувати українського президента в тому, що автономізація Донбасу – це ключ від миру, і тільки від Зеленського тепер залежить, чи готовий він цим ключем скористатися.</p>
      <p>Хоча в дійсності, ключ від миру в руках у Путіна, бо тільки він може припинити війну на Донбасі.</p>
      <p>В разі прийняття під великим тиском вимог Кремля, це може спровокувати ефект доміно наступних стратегічних поступок, на які може піти нинішнє керівництво України, підлаштовуючись під політичні потреби Росії.</p>
      <p>І одним із «китів», на яких тримаються всі плани Путіна по роздрібненню України на регіональні вотчини, є саме ухвалення закону про особливий статус Донбасу.</p>
      <p>Російський диктатор добивається цього ще з 2014 року, часу анексії Росією українського Криму і розв’язання нею війни на Донбасі.</p>
      <figure>
        <img src="https://gdb.rferl.org/E15AACAF-7A1B-4DE2-ADB5-5F0F90503C54.jpg"/>
        <figcaption>Бойовик російських гібридних сил тримає іграшку, виявлену на місці падіння уламків «Боїнга», збитого російською установкою «Бук», в результаті чого загинуло 298 людей, в тому числі 80 дітей. Донеччина, неподалік села Грабове, 19 липня 2014 року</figcaption>
      </figure>
      <p>Варто зазначити, що починаючи від часів президентства Леоніда Кучми, Донбас негласно отримав від центральної влади статус автономії, хоча публічно про це не говорилося.</p>
      <p>Поряд із автономним Кримом, Донбас став електоральним полем для отримання великої кількості голосів на користь влади, що й було одним із вирішальних факторів здобуття Кучмою перемоги на президентських виборах 1999 року.</p>
      <p>Саме тоді під Донбас було закладено міну сповільненої дії, що під час вторгнення Росії на території Донбасу, вибухнуло потужною хвилею сепаратизму.</p>
      <p>Але якщо зараз Київ погодиться на вимогу Москви і оперативно ухвалить закон про особливий статус Донбасу, зрозуміло, що Путіна це ніяк не зможе задовольнити.</p>
      <p>Тому наступною його вимогою стане поширення цього особливого статусу не тільки на окуповану частину Донбасу, а й на всі території Донецької і Луганської областей, яку Україні такою великою кров’ю вдалося відстояти.</p>
      <h3>Потрібно проявити принциповість у питанні Донбасу</h3>
      <p>Якщо ж Зеленський і на це погодиться, то, скоріш за все, наступною вимогою стане надання амністії всім донбаським учасникам російсько-української війни.</p>
      <p>Росія відмовляється забрати до себе колаборантів, хоча й має зобов’язання перед тими, кого вона підбила на участь у війні з Україною.</p>
      <p>Українській делегації потрібно проявити принциповість у цьому питанні, оскільки повернення Донбасу разом з тими, хто воював з Українською державою, тотожне добровільному вживленню в людське тіло гангрени. Наслідки будуть ті ж самі.</p>
      <p>Не говорячи вже про те, що неможливо проводити жодні вибори на територіях, котрі окуповані ворогом.</p>
      <p>Тим більше тоді, коли окупанти і не збираються передавати Україні контроль над 400 кілометрами російсько-українського кордону.</p>
      <p>І коли українські спецслужби та поліція не розміщатимуться на території такого «деокупованого» Донбасу.</p>
      <figure>
        <img src="https://gdb.rferl.org/9EE39CB8-0439-40FA-820C-5E087B0888F0.jpg"/>
        <figcaption>Під час акції «Ні капітуляції!» у столиці України в День Покрови і День захисника України. Київ, 14 жовтня 2019 року</figcaption>
      </figure>
      <p>Україна не зможе контролювати територію, яка й далі залишатиметься по суті під контролем Москви, не дивлячись на нібито формальну передачу її Києву.</p>
      <h3>Ті, хто зрадили свою державу, не можуть мати українське громадянство</h3>
      <p>Таким чином, ризики від погодження на нібито «мирні» кроки Кремля назустріч Україні, проглядаються на всіх можливих напрямках.</p>
      <p>Росія не прагне і не хоче миру з Україною, їй потрібно виграти час, розуміючи, що деморалізація українського суспільства, яка, на жаль, спостерігається під час війни, грає їй на руку.</p>
      <p>Тому на переговори щодо Донбасу Україна мала б приїхати зі своїм пакетом пропозицій, в яких було б чітко зафіксовано, що ніякі вибори на Донбасі не можуть бути проведенні без повного контролю української сторони над всіма територіями цього регіону.</p>
      <p>А контроль над кордоном – це головна вимога України, і без виконання її Росією, жодні інші пропозиції не можуть взагалі обговорюватися.</p>
      <p>І головне, всі учасники російсько-українського конфлікту, що брали участь в бойових діях на стороні Росії, мають виїхати з території України.</p>
      <p>Адже не можуть ті, хто зрадили свою державу, мати українське громадянство і спільні права з тими, хто захищали свою батьківщину, віддаючи за неї своє життя.</p>
      <p>
        <b>
          <i>Віктор Каспрук</i>
        </b>
        <i> – незалежний політолог</i>
      </p>
      <p>
        <a href="https://viktorkaspruk.wordpress.com/2019/11/17/%d0%be%d1%81%d0%be%d0%b1%d0%bb%d0%b8%d0%b2%d0%b8%d0%b9-%d1%81%d1%82%d0%b0%d1%82%d1%83%d1%81-%d0%b4%d0%be%d0%bd%d0%b1%d0%b0%d1%81%d1%83-%d1%82%d1%80%d0%be%d1%8f%d0%bd%d1%81%d1%8c%d0%ba/">
          <i>Оригінал публікації</i>
        </a>
      </p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
    </article>
  </body>
</html>