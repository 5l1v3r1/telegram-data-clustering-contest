<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/rubriche/monday-s-net/2019/11/17/news/e_alla_fine_anche_il_decano_cede_il_passo-241229160/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T02:03:00+00:00"/>
    <meta property="og:title" content="E alla fine anche il decano cede il passo"/>
    <meta property="og:description" content="Nel tennis non funziona come in Guerre Stellari. Dopo secoli di studio, meditazione e duelli, Obi Wan-Kenobi impara a controllare la Forza. Per fare lo stesso, il Maestro Jedi della O2 Arena impiega, al confronto, il pochi millisecondi di un servizio a 220 all’ora rispetto a un match di 240 minuti: che sono i 26 anni d’età di Dominic Thiem e addirittura i 21 di Stefanos Tsitsipas. A Londra l’austriaco e il greco fanno metaforicamente a pezzi il giovane Maestro uscente Alexander Zverev, 23 anni, e il decano dell’Ordine dei Jedi della Racchetta Roger Federer, 38, che in un passato ormai lontano aveva alzato sei volte a fine stagione il simbolo del comando. Domani se la vedranno fra loro in finale, in un duello che piacerebbe anche a George Lucas se con il tennis avesse una relazione più intensa di quella creata dalla annosa consuetudine con le scarpe bianche Stan Smith.    Con Thiem e soprattutto con Tsitsipas le semifinali londinesi promuovono il tennis più efficace e, a tratti, spettacolare ammirato alle Nitto…"/>
  </head>
  <body>
    <article>
      <h1>E alla fine anche il decano cede il passo</h1>
      <address>
        <time datetime="2019-11-17T02:03:00+00:00">17 Nov 2019, 02:03</time>
      </address>
      <p>Nel tennis non funziona come in Guerre Stellari. Dopo secoli di studio, meditazione e duelli, Obi Wan-Kenobi impara a controllare la Forza. Per fare lo stesso, il Maestro Jedi della O2 Arena impiega, al confronto, il pochi millisecondi di un servizio a 220 all’ora rispetto a un match di 240 minuti: che sono i 26 anni d’età di Dominic Thiem e addirittura i 21 di Stefanos Tsitsipas. A Londra l’austriaco e il greco fanno metaforicamente a pezzi il giovane Maestro uscente Alexander Zverev, 23 anni, e il decano dell’Ordine dei Jedi della Racchetta Roger Federer, 38, che in un passato ormai lontano aveva alzato sei volte a fine stagione il simbolo del comando. Domani se la vedranno fra loro in finale, in un duello che piacerebbe anche a George Lucas se con il tennis avesse una relazione più intensa di quella creata dalla annosa consuetudine con le scarpe bianche Stan Smith. <br/> <br/>Con Thiem e soprattutto con Tsitsipas le semifinali londinesi promuovono il tennis più efficace e, a tratti, spettacolare ammirato alle Nitto ATP Finals 2019. Sia Zverev sia Federer subiscono gli effetti delle attuali maggiori determinazione, felicità tecnico-tattica e freschezza atletica degli avversari. In altre parole, l’esito delle Finals sta rispettando i valori espressi in campo in questa settimana, a prescindere dalla ovvia e inutile considerazione che nel corso della stagione i primattori sono stati altri.<br/> <br/>Nella sessione serale il viennese non concede alcuna chance al tedesco, che - dopo un avvio all’altezza dell’evento - non trova alcuna contromisura agli attacchi di precisione e alla imperforabile difesa di Dominic. Nei passaggi che determinano lo sviluppo del match è sempre Thiem a imporsi: nelle palle di break a sfavore salvate (4 su 4) e in quelle a favore trasformate (2 su 5), nei punti ottenuti con i propri primo e secondo servizio e nelle risposte a quelli di Zverev. Una volta strappato il turno di servizio all’avversario, in entrambi i set il numero 5 ATP - che diventerà numero 4 in caso di vittoria domani - non ha alcuna difficoltà a condurre in porto il match (7-5 6-3 in 94 minuti). <br/> <br/>Più sofferta la semifinale del pomeriggio, vinta da Tsitsipas più che persa da Federer. Lo svizzero offre alcuni esempi dal vivo della classe che gli ha assicurato per diciassette anni la costante presenza sull’Olimpo tennistico. I “Federer moments” sono però intervallati dalle difficoltà in coincidenza con errori per lui inconsueti. In più, riemergono alcuni carenze psicologiche mai completamente risolte. I dati consuntivi Infosys forniscono le prove della sua fragilità emotiva, che risalta nel paragone con la solidità del giovane greco. Nel primo set Federer non riesce a trasformare i 6 break point a favore mentre l’ateniese fa proprio l’unico che si procura nel secondo game. È vero che nel nono gioco, che dura oltre 13 minuti, Tsitsi spreca 6 set point: il suo merito è tuttavia di non scoraggiarsi e di saper incamerare il primo parziale (6-3) alla settima occasione utile.<br/> <br/>Dopo il servizio a zero strappato nel terzo gioco del secondo set, Tsitsipas sembra in totale controllo. Federer ha invece un sussulto d’orgoglio e alla quarta occasione di break si rimette in pari nel conto dei game. È però al solo incertezza dell’ateniese che - tanto assillante con i suoi colpi quanto imperturbabile a fronte dei ripetuti cambi tattici di Federer - si riporta subito in vantaggio con una serie di spettacolari risposte. La partita finisce qui, anche se il sigillo arriva dopo un’ora e 36 minuti. Vergando con il pennarello il suo saluto sull’obiettivo di una telecamera, Tsitsi definisce “stranger thing” quanto gli sta accadendo: ha ragione, è tutt’altro che consueto che il campione ATP Next Gen 2018 abbia le carte in regola per puntare a diventare il campione ATP <i>tout court</i> un anno dopo.<br/> <br/>Poiché non rischio una denuncia per lesa maestà se cambio discorso dopo aver scritto di Federer, più volte incoronato “the King” dai commentatori televisivi e da Wikipedia, e di Tsitsipas, che un mio amico definisce “l’Erede”, spendo le ultime righe per celebrare un altro giovanissimo probabile futuro pretendente al trono, ossia Jannik Sinner. Il ragazzo di San Candido sarà in finale domattina nel “suo” Challenger, a Ortisei, contro l’austriaco Sebastian Ofner. Ho l’impressione che d’ora in poi non lo vedremo spesso in campo nel circuito minore: da gennaio sarà uno più temuti avversari da tutti i grandi, dall’Australia a Flushing Meadows.</p>
    </article>
  </body>
</html>