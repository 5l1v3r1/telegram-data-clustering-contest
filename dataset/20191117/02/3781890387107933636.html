<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742047"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T02:43:00+00:00"/>
    <meta property="og:title" content="ประชากรโคอาลาเดือดร้อนหนักจากไฟป่าออสเตรเลีย"/>
    <meta property="og:description" content="ไฟป่ารุนแรงตามแนวชายฝั่งตะวันออกและตะวันตกของออสเตรเลียไม่ได้คุกคามแต่เพียงชีวิตและที่อยู่อาศัยของมนุษย์ แต่ยังรวมถึงประชากรโคอาลา ซึ่งนักอนุรักษ์พากันเรียกร้องทุกภาคส่วน ร่วมกันหาทางปกป้องหนึ่งในสัตว์ที่ถือเป็นสัญลักษณ์ของออสเตรเลียให้รอดพ้นความเสี่ยงสูญพันธุ์"/>
  </head>
  <body>
    <article>
      <h1>ประชากรโคอาลาเดือดร้อนหนักจากไฟป่าออสเตรเลีย</h1>
      <address>
        <time datetime="2019-11-17T02:43:00+00:00">17 Nov 2019, 02:43</time>
      </address>
      <p>
        <b>ไฟป่ารุนแรงตามแนวชายฝั่งตะวันออกและตะวันตกของออสเตรเลียไม่ได้คุกคามแต่เพียงชีวิตและที่อยู่อาศัยของมนุษย์ แต่ยังรวมถึงประชากรโคอาลา ซึ่งนักอนุรักษ์พากันเรียกร้องทุกภาคส่วน ร่วมกันหาทางปกป้องหนึ่งในสัตว์ที่ถือเป็นสัญลักษณ์ของออสเตรเลียให้รอดพ้นความเสี่ยงสูญพันธุ์</b>
      </p>
      <p>สำนักข่าวต่างประเทศรายงานจากเมืองซิดนีย์ ประเทศออสเตรเลีย เมื่อวันที่ 17 พ.ย. ว่ามูลนิธิโคอาลาออสเตรเลีย ( เคเอเอฟ ) รายงานว่า ไฟป่าที่กำลังโหมกระหน่ำเผาทำลายพื้นที่ตลอดแนวชายฝั่งทางตะวันออกและตะวันตกของประเทศตั้งแต่ต้นเดือนนี้ นอกจากส่งผลให้มีผู้เสียชีวิตอย่างน้อย 4 คน บ้านเรืนและสิ่งปลูกสร้างหลายร้อยแห่งถูกเผาทำลายแล้ว ประชากรโคอาลาซึ่งเป็นสัตว์เลี้ยงลูกด้วยนมที่พบได้ทั่วไปตามป่าในออสเตรเลียได้รับผลกระทบอย่างหนักเช่นกัน โดยเฉพาะที่เมืองพอร์ต แมคเควรี ในรัฐนิวเซาท์เวลส์ ซึ่งเป็นแหล่งอาศัยตามธรรมชาติของโคอาลาขนาดใหญ่ที่สุดแห่งหนึ่งในประเทศ มีรายงานว่าอาจมีโคอาลาตายไปแล้วประมาณ 350 ตัว<br/> </p>
      <figure>
        <iframe data-src="https://twitter.com/tictoc/status/1195552121405497344?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191117/news_ubzatVDzvv095453_533.jpg?v=20191117167?v=1388"/>
      </figure>
      <p> <br/>ขณะที่เมื่อกลางสัปดาห์ที่แล้ว เจ้าหน้าที่ดับเพลิงในรัฐนิวเซาท์เวลส์ช่วยเหลือโคอาลาได้อย่างน้อย 16 ตัว ส่วนใหญ่มีอาการบาดเจ็บจากไฟคลอกและมีภาวะขาดน้ำอย่างรุนแรง ด้านองค์กรอนุรักษ์โคอาลาออสเตรเลียซึ่งเป็นอีกหนึ่งหน่วยงานด้านการอนุรักษ์โคอาลาออกรายงานวิเคราะห์ว่า ไฟป่ารุนแรงครั้งนี้มีแนวโน้มสูงที่จะลดจำนวนประชากรโคอาลาในรัฐนิวเซาท์เวลส์ลงเหลือต่ำกว่า 18,000 ตัว หรือ "ในกรณีเลวร้ายที่สุด" อาจเหลือไม่ถึง 16,000 ตัว ถือเป็น "หายนะด้านระบบนิเวศ" ของออสเตรเลีย ในการที่ทุกภาคส่วนต้องร่วมมือกันหาทางปกป้องหนึ่งในสัตว์ที่ถือเป็นสัญลักษณ์ของประเทศไม่ให้สูญพันธุ์</p>
      <figure>
        <img src="https://www.dailynews.co.th/admin/upload/20191117/news_eRlJzjQcJL095427_533.jpg?v=20191117167?v=1205"/>
      </figure>
      <p> </p>
      <figure>
        <iframe data-src="https://twitter.com/CBSNews/status/1195426313064071168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191117/news_RaYuJyZCiW095420_533.jpg?v=20191117167?v=6606"/>
      </figure>
      <p>อย่างไรก็ตาม สำนักงานอุตุนิยมวิทยาออสเตรเลียพยากรณ์ว่าอุณหภูมิช่วงต้นสัปดาห์นี้ในพื้นที่ส่วนใหญ่ของรัฐนิวเซาท์เวลส์และรัฐควีนส์แลนด์ที่อยู่ติดกัน และมีการประกาศสถานการณ์ฉุกเฉินแล้วในทั้งสองรัฐ จะยังคงสูงกว่า 40 องศาเซลเซียส  เพิ่มความกังวลให้กับทุกฝ่ายว่าไฟป่าอาจปะทุเพิ่มขึ้นอีก จากปัจจุบันซึ่งมีอยู่มากกว่า 120 จุด สร้างความเสียหายไปแล้วมากกว่า 2.5 ล้านเอเคอร์ และเจ้าหน้าที่ผจญเพลิงมากกว่า 1,000 นายผลัดเวรกันปฏิบัติหน้าที่ทั้งวันทั้งคืนเพื่อเร่งควบคุมสถานการณ์.<br/><br/><b>เครดิตภาพ : AFP</b></p>
    </article>
  </body>
</html>