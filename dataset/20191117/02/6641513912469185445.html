<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/ruzgara-meydan-okuyan-kadinlar-toplum-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-17T02:00:00+00:00"/>
    <meta property="og:title" content="Rüzgara meydan okuyan kadınlar"/>
    <meta property="og:description" content="Rüzgara meydan okuyan kadınlar | aydinlik.com.tr"/>
  </head>
  <body>
    <article>
      <h1>Rüzgara meydan okuyan kadınlar</h1>
      <address>
        <time datetime="2019-11-17T02:00:00+00:00">17 Nov 2019, 02:00</time>
      </address>
      <p>
        <b>Yelken meraklısı 7 kadın ‘Deniz Cadıları’ adını verdikleri yelken takımını kurdu. Güç gerektiren işlerin üstesinden el birliği ile geldiklerini söyleyen kadınlar, denizde kadınlara olan güvensizlikle de mücadele ediyor.</b>
      </p>
      <p>Farklı meslek ve şehirlerden yelken meraklısı 7 kadın bir araya gelerek “Deniz Cadıları” adını verdikleri yelken takımını kurdu. Deniz Cadıları, denizin keyfini sürerken “Gemide kadın uğursuzluktur” inanışıyla da mücadele ediyor.</p>
      <p>İsmini Kuzey Avrupa ülkelerindeki deniz efsanelerinden alan Deniz Cadıları, deniz kızları gibi güzellikleriyle büyüleyen değil, becerileriyle denizlere ve rüzgara hükmedebilen, denizcilere destek olan güçlü ve yetenekli kadınları simgeliyor. Tuba Gencer, Serpil Çam, Nüket Palak, Tülin Erdoğdu, Banu Bayrak, Gökçeçiçek Satıcı Geçici, Özden Karaevli’den oluşan takım 9 yıldır denizlerde. Tekneleri olmasa da yarışlara katılmaktan geri kalmıyorlar.</p>
      <p>Takım kaptamın Tuba Gencer, “Amatör ruhla yönetilen bir takımız. Her birimiz ayrı sektörlerde, ayrı çevrelerde, hatta ayrı illerdeyiz” dedi. Yelken sporundan bir kadın sınıfı olmadığını, ekiplerin karma ya da erkeklerden oluştuğunu anlatan Gencer, şöyle devam etti:</p>
      <p>“Tüm üyelerimiz karma ekiplerde yer almıştır. Ancak bu ekiplerde size ne görev verilirse onu yapmak zorunda kalıyorsunuz. Ben balon yelkende olmak istiyorum, ancak çok güç gerektirdiği düşünülen yerlerde kadınlara görev vermiyorlar. Her şeyi kendimizin yaptığı bir ekibimiz olsun istedik. Başta ‘Yapamazsınız’ denildi. Bize tekne kiralamak istemediler. Genelde erkek olan tekne sahipleri yarışlarda yanımızda yer almak istedi. Ama bunu başardık ve yıllardır denizlerde mücadele ediyoruz.”</p>
      <figure>
        <img src="https://www.aydinlik.com.tr/_usr/files/img/20191116200050836_8aeef24d1d4fef4c27871354bbb321f01.jpg"/>
      </figure>
      <p>
        <b>‘YAPABİLDİĞİMİZİ GÖSTERİYORUZ’</b>
      </p>
      <p>Yelken sporcusu ve hakemi Serpil Çam, uzun yıllardır Deniz Cadıları ile yarışlara katıldığını söyledi. Yelken sporunu 7’den 70’e herkesin yapabileceğini ifade eden Çam, “Bu sporda bir kadın takımı denildiğinde aslında insanlar bir an durup düşünüyor. Bu sporun kadınlarla da yapılabileceğini gösteriyoruz” dedi.</p>
      <p>Takımla birlikte son bir senedir yarışlara katıldığını belirten Nüket Palak da şunları söyledi:</p>
      <p>“Erkekle kadının yaşamda birlikte var olması gerektiğini düşünüyorum. Ama erkekler daha kaslı, daha kuvvetli ve yarış esnasında bazı şeylerin daha hızlı daha seri yapılması gerekiyor. Böyle durumlarda da erkekler ön plana çıkıp size geriye itiyor. Ya da siz geri çekiliyorsunuz. Sadece kadın teknesinde ise siz bunu yapmak zorunda kalıyorsunuz ve yapmak zorunda kaldığınız zaman, bir şekilde bunu yapıyorsunuz. Yapabildiğinizi görüyorsunuz.”</p>
      <related>
        <h4>Benzer Haberler</h4>
        <a href="https://www.aydinlik.com.tr/politika/2017-temmuz/feto-cu-darbeye-ilk-meydan-okuma"/>
        <a href="https://www.aydinlik.com.tr/hdp-li-ve-chp-li-kadinlar-birlikte-secim-bildirisi-dagitti-politika-haziran-2019"/>
      </related>
    </article>
  </body>
</html>