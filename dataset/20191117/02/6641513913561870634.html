<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/icinde-olmadigimiz-cozumler-yasayamaz-turkiye-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-17T02:00:00+00:00"/>
    <meta property="og:title" content="‘İçinde olmadığımız çözümler yaşayamaz’"/>
    <meta property="og:description" content="‘İçinde olmadığımız çözümler yaşayamaz’ | aydinlik.com.tr"/>
  </head>
  <body>
    <article>
      <h1>‘İçinde olmadığımız çözümler yaşayamaz’</h1>
      <address>
        <time datetime="2019-11-17T02:00:00+00:00">17 Nov 2019, 02:00</time>
      </address>
      <p>
        <b>Hulusi Akar, Doğu Akdeniz’de herhangi bir oldubittiye göz yumulmayacağını belirterek, ‘Uluslararası hukuka saygılı olmamız, barışçıl yöntemlerle problemlerin çözülmesini istememiz bizim acizliğimizden gelmiyor. Bu konudaki her türlü hakkımızı ve sorumluluğumuzu yerine getirmekte kararlıyız’ dedi</b>
      </p>
      <p>HABER MERKEZİ</p>
      <p>Milli Savunma Bakanı Hulusi Akar, beraberinde Genelkurmay Başkanı Orgeneral Yaşar Güler, Deniz Kuvvetleri Komutanı Oramiral Adnan Özbal ve Hava Kuvvetleri Komutanı Orgeneral Hasan Küçükakyüz ile Kuzey Kıbrıs Türk Cumhuriyeti’nin (KKTC) 36. kuruluş yıl dönümünü dolayısıyla Ankara’da düzenlenen resepsiyona katıldı.</p>
      <p>KKTC Ankara Büyükelçisi Kemal Köprülü’nün ev sahipliğinde yapılan resepsiyonda konuşan Hulusi Akar, “Türk milletinin ayrılmaz bir parçası olan Kıbrıslı kardeşlerimizin bugünlere gelmesi kolay olmadı” dedi. Akar, “Kıbrıs bizim için Türkiye Cumhuriyeti Devleti için gerçekten önemli bir konudur, milli bir meseledir. Bugüne kadar haklı mücadelelerinde Kıbrıslı kardeşlerimizle beraber olduk bundan sonra da aynı şekilde olmaya devam edeceğiz. Bundan kimsenin kuşkusu, şüphesi olmasın” diye konuştu.</p>
      <p>
        <b>‘FAALİYETLERİMİZE DEVAM EDECEĞİZ’</b>
      </p>
      <p>Türkiye’nin, Doğu Akdeniz ve Kıbrıs’ta deniz yetki alanlarında eşit, egemen hakların korunması ve kaynakların adil bir şekilde paylaşımının tüm kıyıdaş devletlerin mutabakatıyla belirlenmesi gerektiğini savunduğunu ifade eden Akar, “Bu kapsamda garantör ülke olarak Türkiye Cumhuriyeti Devleti, Yunanistan’la, İngiltere ile birlikte garantör devletlerdir ve Türkiye Cumhuriyeti Devleti garantör devleti olmaya devam edecektir. Bu konudaki her türlü hakkımızı ve sorumluluğumuzu da eksiksiz, aksaksız dün olduğu gibi bugün de yerine getirmekte kararlıyız. KKTC’nin yetki verdiği alanlarda veyahut da kendi deniz yetki alanlarımızda faaliyetlerimize devam ediyoruz, devam edeceğiz. Bundan da kimsenin şüphesi olmasın” değerlendirmesinde bulundu.</p>
      <p>
        <b>‘OLDUBİTTİYE GÖZ YUMMAYIZ’</b>
      </p>
      <p>Akar, “Avrupa Birliği (AB) tabii ki bir birlik olarak çeşitli konularda çalışma yapabilir, görüşlerini belirtebilir ancak burada yanlı, tarafgir, sadece bir tarafı tutup, bir tarafın hakkına hukukuna saygı gösterip, diğer tarafın hayati hakları dahil bunları ciddiye almayan, bunlara önem vermeyen, bunları bir tarafa bırakan yaklaşımından da vazgeçmesini bekliyoruz” diye konuştu.</p>
      <p>Akar, herhangi bir oldubittiye göz yumulmayacağını da ifade ederek, şunları belirtti: “İçinde bizim olmadığımız çözümlerin yaşama şansı olmadığını da büyük bir nezaketle tüm taraflara hatırlatmak istiyorum. Hedefimiz, gerçekten barışı, istikrarı ve huzuru bölgede kalıcı hale getirmek, yaptığımız bütün gayretler bu hedefe yönelik olarak yapılmakta, bu konuda diğer tarafların da bu hedefe katkı sağlamasını bekliyoruz, bunu beklemek bizim hakkımız. Geçmişte olduğu gibi bugün de Kıbrıs Türkü’nün haklı mücadelesinde en büyük destekçisi bizleriz, sizlersiniz, Türkiye Cumhuriyeti Devleti, TSK’dır, bu şekilde de devam edecektir. Uluslararası hukuka saygılı olmamız, barışçıl yol ve yöntemlerle problemlerin çözülmesini istememiz hiçbir şekilde bizim acizliğimizden gelmiyor. Diğer taraftan ‘Oldubittiye göz yummayacağız, hakkımızı koruyacağız, gerekirse gereken tedbirleri alırız’ dememiz de hiçbir şekilde tehdit değildir. Gerçeklerden, olması gerekenden bahsediyoruz. Bunun bu şekilde anlaşılmasını taraflardan bekliyoruz.”</p>
      <p>
        <b>‘ABD ARŞİVLERİ ERMENİ TEZLERİNİ DESTEKLEMİYOR’</b>
      </p>
      <p>Cumhurbaşkanı Recep Tayyip Erdoğan’ın liderliğinde gerçekleştirdikleri ABD ziyaretine de değinen Akar, şunları kaydetti: “Orada bizzat Sayın Cumhurbaşkanımız tarafından ikili görüşmelerle Sayın Trump’a, heyetler arası görüşmelerle karşılıklı muhataplarımıza diğer taraftan da yine bizzat Cumhurbaşkanımız tarafından senatörlere bölgenin gerçekleri, bizim gerçeklerimiz, iddialarımız açık ve net ortaya konuldu. Görüyoruz ki sonuçlarından, uygulamalardan gerçekten büyük ölçüde sorularının cevaplarını, bekledikleri cevapları aldılar, inşallah önümüzdeki günlerde bu gayretlerin devamıyla çok daha geniş kitlelerin gerçekleri görmesi mümkün olacak.”</p>
      <p>Bakan Akar, sözde Ermeni soykırımı iddialarına da ilişkin de “Böyle bir şeyin olmadığını bütün arşivlerin olduğu gibi ABD arşivleri de şahittir. Dolayısıyla oradaki dostlarımıza, muhataplarımıza da bu konulara Amerikan arşivlerinden bakmalarını tavsiye ettik, onlara gerekli telkinde bulunduk. Bunları inceledikleri zaman göreceklerdir ki bizzat Amerikan arşivleri hiçbir şekilde Ermeni iddialarını desteklememektedir. Açık ve net şekilde bunların bir iftira, yalan, dezenformasyon olduğunu iyice herkes görecektir” ifadesine yer verdi.</p>
      <related>
        <h4>Benzer Haberler</h4>
        <a href="https://www.aydinlik.com.tr/alman-vekil-kurdistan-yasayamaz-dunya-ekim-2017-1"/>
        <a href="https://www.aydinlik.com.tr/bakan-akar-oldu-bittiye-goz-yummayiz-turkiye-kasim-2019"/>
        <a href="https://www.aydinlik.com.tr/dama-cozumleri-27-temmuz-2019-spor-temmuz-2019-1"/>
      </related>
    </article>
  </body>
</html>