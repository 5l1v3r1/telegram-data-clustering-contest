<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/pasi-predlaga-da-prodadem-belene-na-trmp-406952.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T11:00:00+00:00"/>
    <meta property="og:title" content="Паси предлага да продадем Белене на Тръмп"/>
    <meta property="og:description" content="нестандартната идея е да се продадат о. Белене и АЕЦ &quot;Белене&quot;"/>
  </head>
  <body>
    <article>
      <h1>Паси предлага да продадем Белене на Тръмп</h1>
      <address><time datetime="2019-11-17T11:00:00+00:00">17 Nov 2019, 11:00</time> by <a rel="author">Редактори, кадър бТВ</a></address>
      <p>Бившият външен министър Соломон Паси смята, че посещението на българския премиер в САЩ е в отговор на покупката на изтребителите F16. Той е на мнение, че трябва да използваме този контекст и да засилим тематиката "Авиация и космонавтика".</p>
      <p>„България е на опашката за членство в Европейската космическа агенция. Първото, което може да поискаме, е засилено сътрудничество с НАСА. Това, че Тръмп каза, че ще връща американци на Луната до 5 г., може да бъде използвано. Ако бях премиер, щях да му предложа да изпрати един български космонавт на Луната”, каза Паси.</p>
      <p>Разсъждавайки какво може България да даде на Тръмп още, Паси каза, че  трябва да му предложим да купи Белене. „Това може да бъде комбинирано – остров Белене с АЕЦ "Белене". На острова може да се базира противовъздушна отбрана на САЩ и така може да ни подарят F16 или F35”, даде идея Паси.</p>
      <p>Друго предложение е американският президент да построи "Тръмп Тауър" в България – например в Малко Търново, Смолян или Видин. Или дори голф игрище на Перелик.</p>
      <p>При още по-голямо въображение може да поискаме да дойде и да снима филм в киноцентъра в Бояна, който да е претендент за „Оскар”.</p>
      <p>„Той е нестандартен президент и могат да бъдат поискани нестандартни неща. Тръмп няма да се уплаши от тези идеи”, смята Соломон Паси.</p>
      <p>Протоколът е инструмент на дипломацията. Има неподражаеми протоколи и такъв е този на Бойко Борисов, който е непостижим и уникален. Така бившият Паси коментира нетрадиционния начин, по който премиерът запозна новата американска посланичка у нас Херо Мустафа с особеностите на българската природа, археология и душевност.</p>
      <p>„Протоколът е нещо като котката – няма значение дали е черна, или бяла, а е важното да лови мишки. Целият този протокол, който видяхме, е адресиран към визитата на премиера в Белия дом на 25 ноември. Да видим с какви мишки ще се върне от там”, каза Паси.</p>
      <p>Според него, след като посланичката не е реагирала, няма преминаване на границата. „Американците също имат президент с нетрадиционен протокол, така че те са свикнали на подобна свобода. Нека да видим какво ще се случи в Америка – дали това ще бъде визита със снимка за спомен, или една пълнокръвна визита с добре напълнена кошница”, заяви бившият външен министър.</p>
    </article>
  </body>
</html>