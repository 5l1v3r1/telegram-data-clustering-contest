<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426002/giati-h-agkyra-skyliase-me-to-kastelorizo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-17T11:00:01+00:00"/>
    <meta property="og:title" content="Γιατί η Άγκυρα “σκύλιασε” με το Καστελόριζο"/>
    <meta property="og:description" content="Απανωτά είναι τα χτυπήματα που δέχονται οι Τούρκοι Επιτελείς κι ο λόγος είναι η ψυχραιμία που διακατέχει τις Ελληνικές Ένοπλες Δυνάμεις, οι οποίες τη στιγμή που η Άγκυρα επιλέγει τον δρόμο της έντασης, εκείνες απαντούν όταν και όπου απαιτείται κι αυτό το έχουν αποδείξει."/>
  </head>
  <body>
    <article>
      <h1>Γιατί η Άγκυρα “σκύλιασε” με το Καστελόριζο</h1>
      <h2>Η απάντηση που πήρε από τη φρουρά του νησιού</h2>
      <address>
        <time datetime="2019-11-17T11:00:01+00:00">17 Nov 2019, 11:00</time>
      </address>
      <p>
        <b>Απανωτά είναι τα χτυπήματα που δέχονται οι Τούρκοι Επιτελείς κι ο λόγος είναι η ψυχραιμία που διακατέχει τις Ελληνικές Ένοπλες Δυνάμεις, οι οποίες τη στιγμή που η Άγκυρα επιλέγει τον δρόμο της έντασης, εκείνες απαντούν όταν και όπου απαιτείται κι αυτό το έχουν αποδείξει.</b>
      </p>
      <p>Οι δεκάδες παραβιάσεις στο νοτιοανατολικό Αιγαίο και κυρίως οι υπερπτήσεις στο νησιωτικό σύμπλεγμα του Καστελόριζου, μόνο τυχαίο γεγονός δεν ήταν αυτές τις ημέρες.</p>
      <p>Ανώτατοι Αξιωματικοί από τον Στρατό Ξηράς και την Πολεμική Αεροπορία σημειώνουν ότι, Μεγίστη και Ρω, στοχοποιήθηκαν τώρα και ο λόγος ήταν η άσκηση ετοιμότητας με πραγματικά πυρά σχεδόν από το σύνολο των όπλων που υπάρχουν στο νησιωτικό σύμπλεγμα. Η άσκηση της ΔΑΝ Μεγίστης και των φρουρών στα φυλάκια της Ρω και της Στρογγύλης είχε υψηλό συμβολισμό και εκτελέστηκε ύστερα από περίπου μια 20ετία, άρα «τάραξε» τα νερά κι αυτό δεν άρεσε καθόλου στην Τουρκία.</p>
      <p>Με όποιο όπλο υπάρχει, όλοι θα κάνουν βολές ήταν η διαταγή κι έτσι έγινε, την ώρα μάλιστα που διεξάγονταν οι αεραποβατικές και αποβατικές ενέργειες στο Μάλεμε από δυνάμεις της Ελλάδας, της Κύπρου και της Αιγύπτου.</p>
      <p>
        <b>Γιατί στοχοποίησαν το Καστελόριζο</b>
      </p>
      <p>Μετά από την Κύπρο, την πτήση της 340 Μοίρας για την άσκηση «Ατσάλινο Βέλος», την οποία θα θυμάται για πολύ καιρό η Τουρκία ή καλύτερα δεν θα ξεχάσει το χουνέρι των «Αλεπούδων», σειρά είχε η άσκηση της 95 ΑΔΤΕ στο Καστελόριζο που αιφνιδίασε. Μπορεί σε επίπεδο επιτελείου στην Τουρκία να είδαν ότι πρόκειται για μια «τοπική άσκηση» αλλά οι καταγραφές που έγιναν, τους έδωσαν μηνύματα που απ’ ότι φάνηκε όλη τη βδομάδα, δεν τους άρεσαν...</p>
      <p>Η Άγκυρα με τις υπερπτήσεις αυτές ήθελε να δείξει με σαφή τρόπο την εγγύτητα που έχει με αυτά τα νησιά, στην εσχατιά της Ελληνικής επικράτειας και η προσπάθειά ήταν να περάσει μήνυμα για το τι μπορεί να κάνει στην περιοχή η αεροπορία.</p>
      <p>Ωστόσο υπάρχει το αυταπόδεικτο που είναι το ύψος «στρατόσφαιρας» κατά τη διάρκεια των υπερπτήσεων. 26.000, 28.000, 29.000, 30.000 είναι τα πόδια της αεροπορικής «υπεροχής» στην περιοχή από τα τουρκικά αεροσκάφη.<br/>Ύψη «ασφαλείας» όπως χαρακτηρίζονται στην αεροπορική γλώσσα, τα οποία δείχνουν ότι οι πιλότοι της Τουρκίας θέλουν από την μια να κάνουν την υπέρπτηση κι από την άλλη να είναι στα ψηλά, στα σίγουρα.</p>
      <p>Τα Ελληνικά «γεράκια» δεν άφησαν αναπάντητη οποιαδήποτε πρόκληση, κυρίως μετά τις πέντε στο σύνολό τους υπερπτήσεις.</p>
      <p>Δέκα σκληρές αερομαχίες, με τις τέσσερις να γίνονται την Παρασκευή, την ώρα μάλιστα που γι’ ακόμη μια φορά στην ίδια περιοχή πετούσε στο πλαίσιο της Τουρκικής άσκησης «Dogu Akdeniz» το Νατοϊκό AWACS, άρα το «Συμμαχικό» πλήρωμα έγινε ξανά αυτόπτης μάρτυρας της τουρκικής παραβατικής συμπεριφοράς.<br/>Μόνο μέσα σε μια βδομάδα, 109 παραβιάσεις του Εθνικού Εναέριου Χώρου, περισσότερα από 60 πτητικά μέσα κάθε τύπου κι ανάμεσα σε αυτά, ο πιστός σύμμαχος της Τουρκίας, το Πακιστάν που παρά το Ελληνικό διάβημα, οι πιλότοι με το Πακιστανικό P-3 ακολούθησαν πιστοί τους Τούρκους, παραβιάζοντας το FIR Αθηνών και τους κανόνες εναέριας κυκλοφορίας.</p>
      <p>Η Τουρκία από τη Δευτέρα που πέρασε έχει βγάλει από τους ναυστάθμους τις μονάδες επιφανείας για να πάρουν μέρος στην άσκηση «Dogu Akdeniz» μέχρι τις 20 Νοεμβρίου.</p>
      <p>Στην τουρκική άσκηση παίρνει μέρος και η Νατοϊκή δύναμη που βρίσκεται στο Αιγαίο, στο πλαίσιο της προσπάθειας της Συμμαχίας να ενισχύσει τη χώρα μας με μέσα για το μεταναστευτικό. Στην ίδια δύναμη βρίσκεται και Ελληνική φρεγάτα, με το πλήρωμά της να ασκείται με τις Συμμαχικές δυνάμεις αλλά ταυτόχρονα να παρακολουθεί, μη τυχόν θελήσουν οι γείτονές μας να προβάλουν τις γνωστές διεκδικήσεις τους, μέσω κάποιας κίνησης αμφισβήτησης Εθνικών κυριαρχικών δικαιωμάτων, πράγμα που το έχει κάνει στο παρελθόν.<br/>Πηγή: hellasjournal.com</p>
    </article>
  </body>
</html>