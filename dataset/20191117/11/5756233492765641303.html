<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621935/%D8%A7%D8%AF%D8%A7%D9%85%D9%87-%D8%A8%D8%A7%D8%B1%D8%B4%E2%80%8C-%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D8%AF%D8%B1-%DA%A9%D8%B4%D9%88%D8%B1-%D8%AA%D9%87%D8%B1%D8%A7%D9%86-%D9%87%D9%85%DA%86%D9%86%D8%A7%D9%86-%D8%B2%DB%8C%D8%B1%D8%B5%D9%81%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T11:30:00+00:00"/>
    <meta property="og:title" content="ادامه بارش‌ برف و باران در کشور/ تهران همچنان زیرصفر"/>
    <meta property="og:description" content="مدیرکل پیش‌بینی و هشدار سریع سازمان هواشناسی گفت: بر اساس تحلیل آخرین نقشه‌های پیش‌یابی هواشناسی تا پایان هفته بارش در سواحل دریای خزر ادامه خواهد داشت و برای ارتفاعات البرز مرکزی بارش پراکنده برف و باران پیش‌بینی می شود."/>
  </head>
  <body>
    <article>
      <h1>ادامه بارش‌ برف و باران در کشور/ تهران همچنان زیرصفر</h1>
      <address>
        <time datetime="2019-11-17T11:30:00+00:00">17 Nov 2019, 11:30</time>
      </address>
      <p>
        <i>مدیرکل پیش‌بینی و هشدار سریع سازمان هواشناسی گفت: بر اساس تحلیل آخرین نقشه‌های پیش‌یابی هواشناسی تا پایان هفته بارش در سواحل دریای خزر ادامه خواهد داشت و برای ارتفاعات البرز مرکزی بارش پراکنده برف و باران پیش‌بینی می شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صادق ضیاییان اظهار کرد: بعداز ظهر دوشنبه تا ظهر سه شنبه (۲۷ و ۲۸ آبان ماه) بارش در بخش‌های مرکزی سواحل دریای خزر شدت بیشتری خواهد داشت.</p>
      <p>وی در ادامه گفت: امروز (۲۶ آبان ماه) با ادامه فعالیت سامانه بارشی در جنوب و جنوب غرب کشور در این مناطق رگبار باران گاهی همراه با رعد و برق و وزش باد شدید موقتی پیش‌بینی می‌شود و در بخش‌هایی از مرکز و شرق کشور واقع در استان‌های اصفهان، یزد و دامنه‌های زاگرس مرکزی در استان‌های قم، مرکزی و شرق لرستان بارش برف و باران رخ می‌دهد.</p>
      <p>ضاییان افزود: شدت بارش امروز (۲۶ آبان ماه) در شمال خلیج فارس، بوشهر و جنوب خوزستان به‌صورت رگبار و رعد و برق و در استان‌های چهارمحال و بختیاری، کهگیلویه و بویراحمد و شمال فارس به‌صورت بارش برف و باران خواهد بود.</p>
      <p>مدیرکل پیش‌بینی و هشدار سریع سازمان هواشناسی در ادامه گفت: فردا (۲۷ آبان ماه) گستره فعالیت این سامانه علاوه بر این مناطق به شرق و شمال شرق کشور نیز خواهد رسید همچنین در دامنه‌های جنوبی البرز در استان‌های سمنان و تهران بارش پراکنده برف و باران پیش‌بینی می‌شود. در این روز بارش در استان‌های کهگیلویه و بویراحمد، غرب فارس و بوشهر شدت بیشتری خواهد داشت.</p>
      <p>وی افزود: سه شنبه (۲۸ آبان ماه) با حرکت شرق‌سوی این سامانه از میزان بارش‌ها در جنوب غرب و دامنه‌های زاگرس مرکزی کاسته می‌شود و فعالیت آن در جنوب و نیمه شرقی کشورادامه خواهد داشت.</p>
      <p>مدیرکل پیش‌بینی و هشدار سریع سازمان هواشناسی در ادامه گفت: در این روز بارش در شمال کرمان،شرق و شمال شرق کشور باران و برف و در شرق خلیج فارس، جنوب بوشهر و فارس به‌صورت رگبار و رعد و برق پیش‌بینی می‌شود.</p>
      <p>وی افزود: این سامانه چهارشنبه (۲۹ آبان ماه) در کل نوار شرقی کشورفعال خواهد بود و علاوه بر بارش سبب وزش باد و کاهش دمای حدود ۴ تا ۶ درجه‌ای خواهد شد که به‌تدریج از اواخر وقت این روز از شرق کشور خارج می‌شود.</p>
      <p>ضیاییان در پایان درباره وضعیت جوی پایتخت گفت: آسمان تهران فردا (۲۷ آبان ماه) ابری همراه با بارش باران و برف و در بعضی ساعات مه‌آلود خواهد بود. دمای هوا در این روز در گرم‌ترین و خنک‌ترین زمان ۴ و ۲- سانتیگراد خواهد بود. آسمان پایتخت پس فردا (۲۸ آبان ماه)‌ نیمه ابری تا ابری در بعضی ساعات بارش باران گاهی همراه با مه‌ رقیق در اواخر وقت کاهش ابر با بیشترین و کمترین دمای ۶ و ۱- سانتیگراد پیش‌بینی می‌شود.</p>
    </article>
  </body>
</html>