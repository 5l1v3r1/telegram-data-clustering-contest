<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/17/emergenza-maltempo-in-tutto-il-paese-a-venezia-nuovo-picco-dacqua-alta-top10_20191117_121033/"/>
    <meta property="og:site_name" content="Askanews"/>
    <meta property="article:published_time" content="2019-11-17T11:10:33+00:00"/>
    <meta property="og:title" content="Emergenza maltempo in tutto il Paese, a Venezia nuovo picco d’acqua alta"/>
    <meta property="og:description" content="Roma, 17 nov. (askanews) – Situazione critica in tutta Italia colpita dal maltempo. Dopo una notte difficile caratterizzata dal suono delle sirene, a Venezia la marea spinta dallo scirocco è tornata a salire e si attende un nuovo picco per fine mattina, verso mezzogiorno, quando l’acqua secondo le previsioni dovrebbe toccare quota 160 centimetri. E […]"/>
  </head>
  <body>
    <article>
      <h1>Emergenza maltempo in tutto il Paese, a Venezia nuovo picco d’acqua alta</h1>
      <h2>In Alto Adige 13.000 senza corrente</h2>
      <address>
        <time datetime="2019-11-17T11:10:33+00:00">17 Nov 2019, 11:10</time>
      </address>
      <figure>
        <img src="http://www.askanews.it/wp-content/uploads/2019/11/20191117_121029_9C80EE18.jpg"/>
      </figure>
      <p>Roma, 17 nov. (askanews) – Situazione critica in tutta Italia colpita dal maltempo. Dopo una notte difficile caratterizzata dal suono delle sirene, a Venezia la marea spinta dallo scirocco è tornata a salire e si attende un nuovo picco per fine mattina, verso mezzogiorno, quando l’acqua secondo le previsioni dovrebbe toccare quota 160 centimetri. E il centro maree del Comune prevede acqua alta intorno al metro almeno fino a martedi prossimo. Danni e disagi in Alto Adige dove 13.000 famiglie sono senza corrente elettrica ma il ripristino è difficile per la morsa del maltempo che non accenna ad allentarsi, molti i centri sepolti dalla neve con le comunicazioni difficili e strade impraticabili.</p>
      <p>Val Gardena, Val Badia e Val Senales sono ancora isolate malgrado la riapertura della ferrovia del Brennero, dopo la frana che si era abbattuta ieri all’altezza di Bolzano. Presso la sala operativa della Protezione civile regionale si sta seguendo l’evolversi della situazione legata all’ondata di maltempo in Toscana. Dalle prime ore della giornata è presente anche l’assessore all’ambiente e protezione civile Federica Fratoni. Le situazioni di maggiori criticità si registrano nel Grossetano (fiume Albegna nella zona della Marsiliana, ora in calo): nell’area si è verificata anche una tromba d’aria.</p>
      <p>Attenzione anche per l’Arno, di cui è attesa l’ondata di piena. A Pisa, dove adesso non piove, la Protezione civile ha disposto, d’accordo con la Prefettura, l’installazione in via precauzionale dei panconcelli sulle spallette del fiume: stanno operando i militari. Alcune evacuazioni, sempre in via precauzionale, sono state effettuate nel Grossetano, nella zona della Zambra (Empolese) e a Cecina.</p>
      <p>Allarme per l’Arno anche a Firenze dove un probabile picco di piena è atteso intorno alle 12.</p>
      <p>Smottamenti e strade chiuse nel bolognese dove sono anche caduti alcuni alberi anche i fiumi vengono tenuti costantemente sotto controllo.</p>
      <p>Anche nel Lazio, le cui coste nei giorni scorsi sono state flagellate da mareggiate e piogge intense, il maltempo non accenna a diminuire: allerta arancione per tutta la giornata: sono attese piogge e forti raffiche di vento.</p>
      <p>Danni e devastazione anche a Matera colpita nei giorni scorsi da piogge torrenziali e venti che hanno superato i 100km/h.</p>
      <p>Mpd/Int9</p>
    </article>
  </body>
</html>