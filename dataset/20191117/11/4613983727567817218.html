<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/auto/tesla-skoro-shte-ima-nov-konkurent-v-evropa-i-toy-idva-ot-kitay.html"/>
    <meta property="og:site_name" content="Money.bg"/>
    <meta property="article:published_time" content="2019-11-17T11:50:59+00:00"/>
    <meta property="og:title" content="Tesla скоро ще има нов конкурент в Европа. И той идва от Китай"/>
    <meta property="og:description" content="Електрическият U5 ще започне да се продава на Стария континент през 2020-а на цени до 39 000 евро"/>
  </head>
  <body>
    <article>
      <h1>Tesla скоро ще има нов конкурент в Европа. И той идва от Китай</h1>
      <address>
        <time datetime="2019-11-17T11:50:59+00:00">17 Nov 2019, 11:50</time>
      </address>
      <p>С цена от грубо 39 000 долара един китайски модел предстои да дебютира на европейския пазар, хвърляйки ръкавицата на лидерите в този сегмент на Стария континент Volkswagen и Tesla.</p>
      <p>Компанията Aiways, произхождаща от азиатската страна, но базирана в Сингапур, е получила необходимите разрешения и сертификати, за да започне да продава колите си в Европа. По думите на съоснователя ѝ Фу Кианг плановете на дружеството са да излезе официално на пазара през второто тримесечие на идната година.</p>
      <p>Първият модел, който ще бъде достъпен за европейските потребители, се нарича U5. Той вече се продава в Китай, пише Fortune.</p>
      <p>Въпреки че автомобилът ще бъде адаптиран по начин, по който да покрива всички изиствания на европейските регулатори, това може да не е достатъчно, за да спечели симпатията на клиентите на Стария континент.</p>
      <p>Ако все пак дебютът се окаже успешен, това ще бъде добър сигнал за останалите китайски производители на електромобили, които от много време гледат с надежда към Европа.</p>
      <p>"Вярвам, че ние ще бъдем пионерите, защото останалите все още са в период на подготовка или дори не са започнали да работят в тази посока", казва Фу Кианг.</p>
      <p>Според плановете на компанията U5 ще "атакува" европейския пазар чрез онлайн продажби и присъствие в шоурумите в големите градове. В роден Китай моделът се продава за между 200 000 и 300 000 юана или между 29 000 и 43 000 долара.</p>
      <p>От Aiways се готвят да навлязат на континента през няколко ключови за бизнеса им пазара - Норвегия, Холандия и Германия. Стартовата цена на електромобилите ще бъде около 35 000 евро или 39 000 долара.</p>
      <p>Подобна цена би дала конкурентно предимство на компанията. Въпреки че малките електрически модели на Volkswagen се продават за под 30 000 долара, то SUV моделите на батерии се продават значително по-скъпо. За сравнение в Европа Model X на Tesla струва над 100 000 евро.</p>
      <p>От компанията се надяват, че начинанието им ще бъде успешно, тъй като за разработването на модела неин партньор е бил бивш инженер от Audi - германецът Роналд Гумперт.</p>
    </article>
  </body>
</html>