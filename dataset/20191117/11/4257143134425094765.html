<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/17/nehany-ora-mulva-hatalmas-valtozas-lesz-a-lanchidon"/>
    <meta property="og:site_name" content="infostart"/>
    <meta property="article:published_time" content="2019-11-17T11:19:00+00:00"/>
    <meta property="og:title" content="Ma van a koraszülöttek világnapja"/>
    <meta property="og:description" content="Lila fénnyel világították ki a Lánchidat, és az országban több középületet, így hívják fel a figyelmet a koraszülöttek és családjaik támogatásának fontosságára. Azért lila, mert ez a koraszülöttek nemzetközi színe."/>
  </head>
  <body>
    <article>
      <h1>Ma van a koraszülöttek világnapja</h1>
      <address><time datetime="2019-11-17T11:19:00+00:00">17 Nov 2019, 11:19</time> by <a rel="author">Infostart / MTI</a></address>
      <h3>Lila fénnyel világították ki a Lánchidat, és az országban több középületet, így hívják fel a figyelmet a koraszülöttek és családjaik támogatásának fontosságára. Azért lila, mert ez a koraszülöttek nemzetközi színe.</h3>
      <p>A Melletted a helyem Egyesület közleménya szerint Magyarországon évente minden tizedik, vagyis 8000 gyermek születik a 37. hét előtt, közülük majdnem 1500 kritikusan alacsony súllyal. A koraszülöttekhez hasonlóan veszélyeztetettek a 2500 grammnál kisebb súllyal világra jött csecsemők is.</p>
      <p>Annak ellenére, hogy a szakemberek szerint a koraszülés népbetegségnek tekinthető, a társadalom keveset tud annak hátteréről, kockázatairól és a megelőzéséről.</p>
      <figure>
        <img src="https://infostart.hu/images/site/articles/inline/2019/11/1574016185-miJxIKGmP_md.jpg"/>
        <figcaption>A koraszülöttek világnapja alkalmából lila fénnyel megvilágított miskolci Avasi kilátó 2019. november 17-én. A lila szín a koraszülött babák nemzetközi színe. MTI/MTI Fotószerkesztőség/Vajda János</figcaption>
      </figure>
      <p>A világnapon debütál az egyesület és Pénzes Boróka, egy érintett édesanya által két éve elindított, a koraszülött kisbabák szüleit kilenc témában tájékoztató PICi filmek projekt utolsó kisfilmje is. A projekt célja, hogy a szülők intézménytől függetlenül megismerkedjenek a lehetőségeikkel, amelyek a gyermekük táplálását, fejlesztését, a gyermekükkel szorosabb kapcsolat kiépítését, érzelmeik és nehéz helyzetük feldolgozását segítik.</p>
      <p>A minden koraszülőt érintő és a koraszülöttek ellátása, fejlődése szempontjából fontos témákat feldolgozó filmek a www.picifilmek.com, az egyesület közösségi oldalán és egyes kórházak osztályain is elérhetőek. A projekt várhatóan folytatódik, további témákkal bővül, és a filmek feliratozásával angol nyelven is hozzáférhető lesz.</p>
      <p>
        <i>Nyitókép: MTI/Máthé Zoltán</i>
      </p>
    </article>
  </body>
</html>