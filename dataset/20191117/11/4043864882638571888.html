<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/17/7232214/"/>
    <meta property="og:site_name" content="Українська правда"/>
    <meta property="article:published_time" content="2019-11-17T11:27:11+00:00"/>
    <meta property="og:title" content="Бойовики вбили одного українського військового у суботу"/>
    <meta property="og:description" content="У суботу в зоні проведення операції Об’єднаних сил внаслідок ворожих обстрілів загинув один  військовослужбовець зі складу ООС. "/>
  </head>
  <body>
    <article>
      <h1>Бойовики вбили одного українського військового у суботу</h1>
      <address>
        <time datetime="2019-11-17T11:27:11+00:00">17 Nov 2019, 11:27</time>
      </address>
      <p>У суботу в зоні проведення операції Об’єднаних сил внаслідок ворожих обстрілів загинув один  військовослужбовець зі складу ООС. </p>
      <p><b>Джерело:</b> <a href="http://www.mil.gov.ua/news/2019/11/17/vistup-rechnika-minoboroni-shhodo-situaczii-v-rajoni-provedennya-operaczii-obednanih-sil/">пресцентр Міноборони України</a> </p>
      <p><b>Деталі:</b>  За даними МОУ, з початку поточної доби станом до 12:30 російсько-окупаційні війська відкривали вогонь на Донецькому напрямку тричі - поблизу Новомихайлівки обстріл відбувся зі станкових протитанкових і підствольних гранатометів, великокаліберних кулеметів та стрілецької зброї, що тривав 40 хвилин.</p>
      <p>Зі станкових протитанкових гранатометів бойовики 20 хвилин обстрілювали опорні пункти ОС неподалік Лебединського, в районі Красногорівки по позиціях ОС вели вогонь зі станкових і ручних протитанкових гранатометів, кулеметів великого калібру та стрілецької зброї.</p>
      <p>Протягом поточної доби втрат вОб’єднаних силах немає. </p>
      <p>Впродовж 16 листопада активність російсько-окупаційних військ на лінії зіткнення не спадала.</p>
      <p><b>Дослівно:</b> "Противник прицільно обстрілював позиції ОС <a href="https://www.pravda.com.ua/news/2019/11/17/7232200/">15 разів</a>, застосовуючи заборонені Мінськими домовленостями міномети калібрів 120 та 82 мм, озброєння бойових машин піхоти, гранатомети різних систем, великокаліберні кулемети та стрілецьку зброю. Також зафіксовано вогневу активність ворожих снайперів". </p>
      <p>На Луганському напрямку зафіксовано 8 порушень режиму тиші, на Донецькому - 7. </p>
      <footer>Українська правда</footer>
      <related>
        <a href="https://www.pravda.com.ua/news/2019/11/17/7232200/"/>
        <a href="https://www.pravda.com.ua/news/2019/11/15/7232053/"/>
        <a href="https://www.pravda.com.ua/news/2019/11/15/7232013/"/>
      </related>
    </article>
  </body>
</html>