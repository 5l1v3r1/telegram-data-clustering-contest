<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140734/%D9%BE%DB%8C%D8%B4-%D8%A8%DB%8C%D9%86%DB%8C-%D9%85%D8%B9%D8%A7%D9%88%D9%86-%D8%B3%D8%A7%D8%B2%D9%85%D8%A7%D9%86-%D8%A8%D8%B1%D9%86%D8%A7%D9%85%D9%87-%D8%A7%D8%B2-%D8%A7%D8%AB%D8%B1-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D8%B1-%D8%AA%D9%88%D8%B1%D9%85"/>
    <meta property="og:site_name" content="boursepress.ir"/>
    <meta property="article:published_time" content="2019-11-17T11:16:00+00:00"/>
    <meta property="og:title" content="پیش بینی معاون سازمان برنامه از اثر افزایش قیمت بنزین بر تورم"/>
    <meta property="og:description" content="معاون سازمان برنامه و بودجه گفت: براساس الگو‌های اقتصادی در افزایش قیمت بنزین، تورمی که بر سطح عمومی قیمت‌ها اثر می‌گذارد، حدود ۲ درصد محاسبه شده است."/>
  </head>
  <body>
    <article>
      <h1>پیش بینی معاون سازمان برنامه از اثر افزایش قیمت بنزین بر تورم</h1>
      <address>
        <time datetime="2019-11-17T11:16:00+00:00">17 Nov 2019, 11:16</time>
      </address>
      <p>
        <i>معاون سازمان برنامه و بودجه گفت: براساس الگو‌های اقتصادی در افزایش قیمت بنزین، تورمی که بر سطح عمومی قیمت‌ها اثر می‌گذارد، حدود ۲ درصد محاسبه شده است.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، حمید پورمحمدی به برنامه گفت و گوی ویژه خبری شب گذشته شبکه دو سیما گفت: پس از افزایش قیمت بنزین، برای رفاه حال مردم سهمیه‌هایی برای تاکسی‌های اینترنتی و سرویس‌های مدارس در نظر گرفته شد که روی کرایه‌ها اثری نداشته باشد. سازمان برنامه و بودجه همه منابع حاصل از تفاوت قیمت ناشی از افزایش قیمت بنزین را در حسابی نزد خزانه نگهداری می‌کند و آن را عینا به حدود ۶۰ میلیون نفر در قالب حدود ۱۸ میلیون خانوار تقدیم می‌کند.</p>
      <p>وی افزود: با توجه به اختلاف قیمت بنزین در ایران نسبت به منطقه، یارانه‌ای که داده می‌شود عادلانه توزیع نمی‌شود و از این یارانه، دهک اول در مقایسه با دهک دهم ۲۳ برابر بیشتر برخوردار می‌شود. بنابراین بسیاری معتقد بودند باید این موضوع، اصلاح و یارانه عادلانه توزیع شود. دیدگاه دیگر این بود که زمانی تفاوت قیمت بنزین با کشور همسایه بیش از ۱۵ هزار تومان است طبیعتا قاچاق زیاد می‌شود. نظر دیگر این بود که با اصلاح قیمت بنزین، استفاده از خودرو‌ های گازسوز و برقی، بیشتر و آلودگی هوا کم می‌شود.</p>
      <p>این مقام مسئول ادامه داد: پس از انقلاب ۱۵ بار افزایش قیمت بنزین داشتیم که از این تعداد ۸ مرتبه هیچ اثر تورمی ملموس و افزایش سطح قیمتی کالا‌ها نداشت و ۵ مرتبه هم تورم حدود یک تا ۲ درصد و در برخی موارد هم حتی کاهشی بوده است. از حدود ۲۴ میلیون خانوار فقط ۶ میلیون خانواده به علت درآمد بالایی که دارند از یارانه برخوردار نیستند و بقیه که شامل طبقات متوسط و طبقه با درآمد کم هستند از این یارانه برخوردار می‌شوند به عبارتی تفاوت قیمت بنزین کاملا بین افشار ضعیف و طبقه متوسط توزیع می‌شود.</p>
      <p>پورمحمدی گفت: برای طبقات بالای درآمدی هم ساز و کاری در نظر گرفته شده که اگر اشتباهی شد به راحتی بتوانند اعتراض کنند و وزارت کار به این موضوع رسیدگی می‌کند و یارانه آنها برقرار می‌شود.</p>
      <p>همچنین یاسر رایگانی سخنگوی سازمان تعزیرات حکومتی در این برنامه با تاکید بر اینکه خیال مردم از بابت آرامش بازار و تامین کالا راحت باشد، گفت: کمبود هیچ کالایی نخواهیم داشت.از روز نخست اجرای طرح مدیریت مصرف به مدیران تعزیرات حکومتی طی ابلاغیه‌هایی اعلام شد و با دستور وزیر دادگستری و رئیس سازمان تعزیرات حکومتی تمهیدات اولیه اندیشیده شد.این طرح جدید تا یک ماه ادامه دارد و پس از آن هم رصد و کنترل و نتیجه گیری می‌کنیم و تا پایان سال ۹۸ ادامه خواهیم داد.</p>
      <p>مرتضی ضامنی مدیرعامل اتحادیه تاکسیرانی هم با حضور در این برنامه گفت: به واسطه افزایش قیمت بنزین و سهمیه بندی و تمهیداتی که اندیشیده شد مجموعه دولت این انتظار را از حوزه تاکسیرانی داشت افزایش قیمت شکل نگیرد و این موضوع به همه سازمان‌های تاکسیرانی ابلاغ و همراهی لازم انجام شد.بازرسان سازمان‌های تاکسیرانی در شهر‌ها بر امور تاکسیرانی نظارت می‌کنند و شهروندان در صورت وقوع تخلف می‌توانند موارد را به شماره‌های اعلام شده اطلاع دهند.</p>
      <p>انتهای پیام</p>
    </article>
  </body>
</html>