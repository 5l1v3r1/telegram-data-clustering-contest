<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742127"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T11:15:00+00:00"/>
    <meta property="og:title" content="ใครจะเอาผิดก็ว่ากันไป! พ่อ'นางฟ้าบิ๊กไบค์'สุดทนนิสัยลูก"/>
    <meta property="og:description" content="เปิดใจพ่อ 'ครูวา' บอกไม่รู้ลูกไปก่อเรื่อง เผยอดีตเคยแต่งงานกับผู้ชาย แต่สุดท้ายเลิกรากัน ลั่นใครทำอะไรไว้ก็ต้องชดใช้ ไม่มีเงินไปเยียวยาใคร"/>
  </head>
  <body>
    <article>
      <h1>ใครจะเอาผิดก็ว่ากันไป! พ่อ'นางฟ้าบิ๊กไบค์'สุดทนนิสัยลูก</h1>
      <address>
        <time datetime="2019-11-17T11:15:00+00:00">17 Nov 2019, 11:15</time>
      </address>
      <p>
        <b>เปิดใจพ่อ "ครูวา" บอกไม่รู้ลูกไปก่อเรื่อง เผยอดีตเคยแต่งงานกับผู้ชาย แต่สุดท้ายเลิกรากัน ลั่นใครทำอะไรไว้ก็ต้องชดใช้ ไม่มีเงินไปเยียวยาใคร</b>
      </p>
      <p>จากกรณีโลกออนไลน์ได้แฉพฤติกรรม<b> “</b><b>ครูวา</b><b>”</b> ขวัญใจหนุ่มๆ กลุ่มคนบิ๊กไบค์ใน จ.สมุทรปราการ จนได้รับฉายาในวงการว่า “นางฟ้าไบค์เกอร์” ก่อนความจริงเปิดเผยว่าไม่ได้เป็นครูแค่เอาเครื่องแบบมาสวมแล้วโพสต์โชว์ทางสื่อออนไลน์ และแท้จริงแล้วไม่ใช่ผู้หญิง แต่เป็นสาวประเภทสอง และยังมีพฤติกรรมเป็นนักต้มตุ๋นหลอกหลวงเอาทรัพย์สินจากบรรดาชายหนุ่มหลายรายนั้น <br/> <br/>เมื่อวันที่ 17 พ.ย. นายน้อย (นามสมมุติ) พ่อของครูวา ซึ่งอาศัยอยู่ที่ อ.เมือง จ.ชุมพร เปิดเผยว่า เพิ่งจะรับทราบจากผู้สื่อข่าวว่าลูกชายไปก่อเรื่องขึ้น ซึ่งตนยอมรับว่าไม่ได้ติดตามข่าวสารอะไร เนื่องจากบ้านที่อยู่เป็นป่าเขา ไม่มีสัญญาณ จึงเหมือนคนตาบอดไม่รู้โลกภายนอก ซึ่ง "ครูวา" เดิมมีชื่อเล่นว่า "โจ๊ก” เป็นลูกชายคนโต และหายออกจากบ้านไปนานกว่า 10 ปีแล้ว ไม่ค่อยได้ติดต่อกัน มีเพียงบางครั้งที่ลูกโทรฯมาหา ถามไถ่ ล่าสุดบอกเป็นครูแถวดอนเมือง ส่วนเรื่องอื่นๆไม่ทราบเลย</p>
      <figure>
        <img src="https://www.dailynews.co.th/admin/upload/20191117/news_PQMkzsJMfD184411_533.jpg?v=201911180511?v=5476"/>
      </figure>
      <p>นายน้อย กล่าวอีกว่า ตอนยังเล็กลูกก็เป็นเด็กผู้ชายเหมือนชายอื่นๆทั่วไป แต่พอเริ่มโตขึ้นมา ก็เริ่มมีพฤติกรรมเบี่ยงเบน ชอบแต่งตัวเป็นหญิง ซึ่งตนยอมรับว่าไม่ชอบและต่อว่าหลายครั้ง แต่ลูกก็ไม่ฟัง ทำให้ตนโกรธมาก ถึงกับไล่ให้ออกจากบ้านไป และลูกก็ออกจากบ้านไปจริง โดยไปอยู่กับยาย ซึ่งบ้านอยู่ห่างกันไปหลายกิโลเมตร หลังจากนั้นลูกก็ไม่เคยแวะเวียนมาหาเลย กระทั่ง 13 ปีผ่านไป ลูกชายมาหา แต่มาในรูปร่างผู้หญิงเต็มตัว และบอกกับตนว่าไปแปลงเพศมาแล้ว จะแต่งงานกับหนุ่ม ซึ่งเป็นชาว จ.พระนครศรีอยุธยา ตนก็มึนงง จึงบอกไปว่าดีแล้ว ก่อนที่ทั้งสองก็ได้แต่งงานกันมีแขกเหรื่อมาร่วมงานพอประมาณ  แต่สุดท้ายทั้งคู่ก็เลิกรากัน ลูกกลับมาอยู่บ้านและไม่ทำอะไร ตนเป็นชาวสวน จึงอยากให้ลูกได้ทำงานบ้าง แต่ลูกไม่สนใจจะทำ ชอบแต่เที่ยว ตนจึงได้ต่อว่าและยื่นคำขาดว่า หากจะเที่ยวก็ออกไป แล้วไม่ต้องกลับมา ก็เป็นอีกครั้งที่ลูกเดินออกจากบ้านและหายไป และมีแค่เพียงบ้างครั้งที่โทรมาถาม จากวันนั้นจนวันนี้ก็มารู้ว่า ลูกชายไปก่อเรื่อง สร้างความเสียหายให้กับคนอื่น<br/><br/>“หากเป็นเรื่องเป็นราว ก็อยากให้ลูกชาย มาเคลียร์ปัญหา ผิดถูกก็ว่ากันไป ส่วนผู้เสียหายหากจะเอาผิดกับลูก ก็ต้องปล่อยเขาไป เพราะเขาคือผู้เสียหาย ใครทำอะไรก็ต้องชดใช้สิ่งที่ทำลงไป ส่วนผมไม่มีเงินพอที่จะไปเยียวยาใครได้เพราะเป็นชาวสวน” นายน้อย กล่าว<br/><br/>อ่านข่าวที่เกี่ยวข้อง<br/><a href="https://www.dailynews.co.th/regional/742112">เนอร์สเซอรี่แฉซ้ำ'ครูวา' ปลอมลายเซ็น-อมค่าเทอมเด็ก...</a></p>
    </article>
  </body>
</html>