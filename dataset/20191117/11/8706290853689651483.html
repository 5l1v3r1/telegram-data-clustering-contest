<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684815/ragkousis-to-mono-pou-leipei-einai-na-foresei-o-kyriakos-mitsotak"/>
    <meta property="og:site_name" content="enikos.gr"/>
    <meta property="article:published_time" content="2019-11-17T11:18:00+00:00"/>
    <meta property="og:title" content="Ραγκούσης: Το μόνο που λείπει είναι να φορέσει ο Κυριάκος Μητσοτάκης στολή αστυνομικού"/>
    <meta property="og:description" content="&quot;Ο αντιπολιτευτικός τόνος του ΣΥΡΙΖΑ, επιβάλλεται από τη στάση της Κυβέρνησης&quot; δήλωσε ο βουλευτής του ΣΥΡΙΖΑ..."/>
  </head>
  <body>
    <article>
      <h1>Ραγκούσης: Το μόνο που λείπει είναι να φορέσει ο Κυριάκος Μητσοτάκης στολή αστυνομικού</h1>
      <address>
        <time datetime="2019-11-17T11:18:00+00:00">17 Nov 2019, 11:18</time>
      </address>
      <p>"Ο αντιπολιτευτικός τόνος του ΣΥΡΙΖΑ, επιβάλλεται από τη στάση της Κυβέρνησης" δήλωσε ο βουλευτής του ΣΥΡΙΖΑ,<a href="http://www.enikos.gr/politics/684038/ragkousis-gia-ti-dilosi-voridi-stigmatizei-kata-tropo-anexitilo-t"> Γιάννης Ραγκούσης</a>, μιλώντας στον ΑΝΤ1.</p>
      <p>Όπως είπε, η κυβέρνηση έκανε επίδειξη αντιδημοκρατικής συμπεριφοράς εξαιρώντας από την Επιτροπή τα στελέχη του ΣΥΡΙΖΑ που όρισε ο Πρόεδρος του κόμματος, μόνο και μόνο γιατί έχουν εκφράσει διαφορετικές απόψεις. Όπως επεσήμανε, όταν τέθηκε ανάλογο αίτημα από τον κ. Παπαγγελόπουλο, αυτό απορρίφθηκε καταδεικνύοντας ότι υπάρχουν δυο μέτρα και δυο σταθμά.</p>
      <p>Σε ότι αφορά το θέμα της εξάρθρωσης της τρομοκρατικής ομάδας «Επαναστατική Αυτοάμυνα» και των γεγονότων στην ΑΣΟΕΕ, ο κ. Ραγκούσης υποστήριξε ότι όταν έγιναν αυτά, ο ίδιος με δηλώσεις του χαιρέτισε την επιτυχία της αντιτρομοκρατικής και συνεχάρη την ΕΛ.ΑΣ. για τον εντοπισμό των παράνομων υλικών μέσα στην ΑΣΟΕΕ.</p>
      <p>Μετά από 2-3 μέρες όμως «είδαμε την Αστυνομία να επεμβαίνει στην ΑΣΟΕΕ κάνοντας υπερβολική επίδειξη δύναμης, έχοντας προφανώς εντολές από την πολιτική ηγεσία» είπε ο κ. Ραγκούσης, επισημαίνοντας ότι η Κυβέρνηση, «αντί να στήνει εάν επιτελικό κράτος, στήνει αστυνομικό κράτος».</p>
      <p>Υποστήριξε δε ότι και μέσα στην ΕΛ.ΑΣ. υπάρχουν αντιδράσεις για τον τρόπο με τον οποίο η Κυβέρνηση χειρίζεται επικοινωνιακά τη δράση των αστυνομικών δυνάμεων.</p>
      <p>Είπε δε χαρακτηριστικά, ότι "το μόνο που λείπει είναι να φορέσει ο Μητσοτάκης στολή αστυνομικού".</p>
      <p>Όπως επεσήμανε ο βουλευτής του ΣΥΡΙΖΑ, είναι άλλο πράγμα να αφήνουμε την Αστυνομία να κάνει τη δουλειά της κι άλλο να την μεταχειριζόμαστε επικοινωνιακά.</p>
      <p>Ο κ. Ραγκούσης υποστήριξε ότι ο Πρωθυπουργός, Κυριάκος Μητσοτάκης, είναι δέσμιος των προεκλογικών του υποσχέσεων, όταν έλεγε πως από τις 8 Ιουλίου, η κυβέρνηση θα τελειώσει τη βία στα Εξάρχεια και θα εξουδετερώσει τον «Ρουβίκωνα». Όπως αποδείχτηκε δεν κατάφερε ούτε το ένα, ούτε το άλλο και για το λόγο αυτό «επενδύει» στο αστυνομικό κράτος.</p>
      <p>Στη συνέχεια κι ερωτηθείς σχετικά, διευκρίνισε ότι ουδέποτε ο ΣΥΡΙΖΑ υποστήριξε ότι θα καταργήσει τα ΜΑΤ και ότι κατά την περίοδο διακυβέρνησης του ΣΥΡΙΖΑ είχε επιτευχθεί «κοινωνική ειρήνη». Αμέσως μόλις ανέλαβε την εξουσία η ΝΔ, ο κ. Μητσοτάκης άνοιξε τον «ασκό του Αιόλου».</p>
      <related>
        <h4>σχετικά άρθρα</h4>
        <a href="http://www.enikos.gr/politics/684673/syriza-i-exegersi-tou-polytechneiou-paramenei-epikairi%0A%20%20%20%20%0A"/>
        <a href="http://www.enikos.gr/politics/684666/tasoulas-fainetai-pos-sta-nomika-diafonoume-me-ton-k-tsipra-synec%0A%20%20%20%20%0A"/>
        <a href="http://www.enikos.gr/politics/684601/gennimata-nea-dimokratia-kai-syriza-echoun-mia-omerta-gia-na-kryv%0A%20%20%20%20%0A"/>
        <a href="http://www.enikos.gr/politics/684597/yperpsifistike-to-athlitiko-nomoschedio%0A%20%20%20%20%0A"/>
        <a href="http://www.enikos.gr/politics/684554/piges-syriza-o-k-mitsotakis-irthe-telika-antimetopos-me-to-doro-t%0A%20%20%20%20%0A"/>
        <a href="http://www.enikos.gr/politics/684553/gennimata-oute-me-tous-bachalakides-oute-me-tin-asydoti-via-tis-a%0A%20%20%20%20%0A"/>
        <a href="http://www.enikos.gr/politics/684552/syriza-gia-dimosievma-financial-times-oi-asteies-dikaiologies-tis%0A%20%20%20%20%0A"/>
        <a href="http://www.enikos.gr/politics/684546/o-dialogos-tou-frouzi-me-dimosiografous-eprepe-na-ertho-sti-vouli%0A%20%20%20%20%0A"/>
        <a href="http://www.enikos.gr/politics/684495/syriza-gia-tin-epeteio-tou-polytechneiou-i-exegersi-tou-noemvri-m%0A%20%20%20%20%0A"/>
      </related>
    </article>
  </body>
</html>