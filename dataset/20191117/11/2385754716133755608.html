<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597763/ouasingkton-kai-seoul-anavalloun-tis-koines-stratiotikes-askiseis-sti-v-korea"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T11:58:00+00:00"/>
    <meta property="og:title" content="Ουάσινγκτον και Σεούλ αναβάλλουν τις κοινές στρατιωτικές ασκήσεις στη Β. Κορέα"/>
    <meta property="og:description" content="Οι ΗΠΑ και η Νότια Κορέα ανακοίνωσαν σήμερα ότι θα αναβάλουν τις επικείμενες στρατιωτικές ασκήσεις σε μια προσπάθεια να δοθεί ώθηση στην ειρηνευτική..."/>
  </head>
  <body>
    <article>
      <h1>Ουάσινγκτον και Σεούλ αναβάλλουν τις κοινές στρατιωτικές ασκήσεις στη Β. Κορέα</h1>
      <address><time datetime="2019-11-17T11:58:00+00:00">17 Nov 2019, 11:58</time> by <a rel="author">SigmaLive</a></address>
      <p><b>Οι ΗΠΑ και η Νότια Κορέα ανακοίνωσαν σήμερα ότι θα αναβάλουν τις επικείμενες στρατιωτικές ασκήσεις σε μια προσπάθεια να δοθεί ώθηση στην ειρηνευτική προσπάθεια με τη Βόρεια Κορέα, ωστόσο η Ουάσινγκτον αρνείται ότι η κίνηση αυτή αποτελεί νέα υποχώρηση έναντι της Πιονγκγιάνγκ.<br/></b> <br/>Οι ασκήσεις, γνωστές ως Συνδυασμένη Εκδήλωση Πτητικής Εκπαίδευσης, θα περιελάμβαναν σενάρια αερομαχιών καθώς και τη συμμετοχή μαχητικών αεροσκαφών από τις ΗΠΑ και την Νότια Κορέα.<br/> <br/>Σε μια επίδειξη διαλλακτικής διάθεσης απέναντι στην Πιονγκγιάνγκ, οι ασκήσεις είχαν ήδη υποβαθμιστεί σε ό,τι αφορά την κλίμακα και το εύρος τους σε σχέση με την περασμένη χρονιά, αλλά παρ’ όλ’ αυτά η Βόρεια Κορέα συνέχιζε να εναντιώνεται στα γυμνάσια.<br/> <br/>Ο Αμερικανός υπουργός Άμυνας Μαρκ Έσπερ δήλωσε ότι οι στρατιωτικές δυνάμεις των ΗΠΑ και της Νότιας Κορέας θα παραμείνουν σε υψηλή επαγρύπνηση, παρά την κίνηση αυτή, και αρνήθηκε ότι η απόφαση για αναβολή των ασκήσεων ήταν παραχώρηση προς τη Βόρεια Κορέα.<br/> <br/>«Δεν το βλέπω ως παραχώρηση. Το βλέπω ως χειρονομία καλής πίστης... με στόχο την ειρήνευση», δήλωσε ο Έσπερ, ενώ ανακοίνωσε την απόφαση μαζί με τον Νοτιοκορεάτη ομόλογό του Τζονγκ Κιονγκ-ντου στην Μπανγκόκ, όπου βρίσκονται για συνομιλίες οι υπουργοί Άμυνας ασιατικών χωρών. «Νομίζω ότι είναι πολύ σημαντικό να δοθεί μεγαλύτερο περιθώριο προκειμένου οι διπλωμάτες μας να καταλήξουν σε μια συμφωνία για την αποπυρηνικοποίηση της χερσονήσου».<br/> <br/>Οι ασκήσεις αυτές επρόκειτο να ξεκινήσουν τις επόμενες ημέρες.<br/> <br/>Ωστόσο, δεν είναι ακόμα σαφές εάν η απόφαση της Ουάσινγκτον και της Σεούλ θα δώσει το έναυσμα για συνομιλίες με την Πιονγκγιάνγκ. Ο Έσπερ δήλωσε πως ελπίζει ότι η Βόρεια Κορέα θα ανταποκριθεί στην κίνηση αυτή.<br/> <br/>«Ενθαρρύνουμε τη Βόρεια Κορέα να επιδείξει την ίδια καλή θέληση ενώ λαμβάνει αποφάσεις για τη διενέργεια γυμνασίων, ασκήσεων και δοκιμών», δήλωσε. «Την καλούμε επίσης να επιστρέψει στο τραπέζι των διαπραγματεύσεων χωρίς προϋποθέσεις ή δισταγμό».<br/> <br/>Η Βόρεια Κορέα ανακοίνωσε σήμερα ότι προσπάθησε να ερμηνεύσει με θετικό τρόπο τις αλλαγές των ΗΠΑ για τις κοινές ασκήσεις, αλλά το πρόσφατο ψήφισμα των Ηνωμένων Εθνών για τα ανθρώπινα δικαιώματα δείχνει ότι η Ουάσινγκτον δεν είναι ειλικρινής. Η Πιονγκγιάνγκ περιέγραψε την κριτική των Ηνωμένων Εθνών σε ό,τι αφορά τα ανθρώπινα δικαιώματα στη χώρα ως προϊόν της αμερικανικής «εχθρικής πολιτικής» με στόχο την ανατροπή του καθεστώτος της και χαρακτήρισε το ψήφισμα αμερικανική «πολιτική πρόκληση». «Ακόμα κι αν ανοίξει διάλογος, ποτέ δεν θα συζητηθούν πυρηνικά θέματα, πριν μπει στην ατζέντα το θέμα της απόσυρσης της αμερικανικής εχθρικής πολιτικής προκειμένου να βελτιωθούν οι σχέσεις μας», ανέφερε σε ανακοίνωση το υπουργείο Εξωτερικών της Βόρειας Κορέας, σύμφωνα με το επίσημο πρακτορείο ειδήσεων της χώρας KCNA.<br/> <br/>Στην έναρξη της τριμερούς συνάντησης με τον Έσπερ και τον Νοτιοκορεάτη Τζονγκ στην Μπανγκόκ, ο Ιάπωνας υπουργός Αμυνας Τάρο Κόνο δήλωσε ότι δεν θα πρέπει να επικρατεί αισιοδοξία.<br/> <br/>«Κανείς δεν μπορεί να είναι αισιόδοξος για τη Βόρεια Κορέα», δήλωσε ο Κόνο. «Η Βόρεια Κορέα έχει εκτοξεύσει πάνω από 20 πυραύλους φέτος, μεταξύ των οποίων νέους τύπους βαλλιστικών πυραύλων, καθώς και βαλλιστικούς πυραύλους εκτοξευόμενους από υποβρύχια», δήλωσε ο Κόνο.<br/> <br/>Πηγή: ΑΠΕ-ΜΠΕ</p>
    </article>
  </body>
</html>