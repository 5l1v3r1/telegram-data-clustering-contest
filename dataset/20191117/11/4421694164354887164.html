<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/rosiya-povertaye-ukrayinski-zahopleni-katery-foto/"/>
    <meta property="og:site_name" content="VARTA1"/>
    <meta property="article:published_time" content="2019-11-17T11:00:32+00:00"/>
    <meta property="og:title" content="Росія повертає українські захоплені катери (фото)"/>
    <meta property="og:description" content="Росія повертає українські захоплені катери (фото)"/>
  </head>
  <body>
    <article>
      <h1>Росія повертає українські захоплені катери (фото)</h1>
      <address>
        <time datetime="2019-11-17T11:00:32+00:00">17 Nov 2019, 11:00</time>
      </address>
      <p>Post Views: 1 257</p>
      <p>
        <b>Захоплені українські військові катери «Бердянськ» і «Нікополь», а також буксир «Яни Капу», які вивели з акваторії «Генмола» в Керчі, 17 листопада, в супроводі російської берегової охорони, передадуть Україні в «нейтральних водах». Про це повідомляє <a href="https://www.radiosvoboda.org/a/news-zakhopleni-ukrainski-sudna-povernut-u-neitralnykh-vodakh/30276377.html">“Радіо Свобода”</a>.</b>
      </p>
      <p>«Деякі дії з передачі українських військових кораблів вже почалися. Катери і буксир будуть доставлені в нейтральні води Чорного моря. Після цього представники української сторони зможуть підійти і забрати кораблі», — цитує видання свого неназваного співрозмовника.</p>
      <p>За даними кореспондента проєкту “Радіо Свобода Крим.Реалії”, катери в супроводі російських кораблів йдуть через Керченську протоку в бік Чорного моря.</p>
      <p>Згідно з міжнародною базою відстеження суден “Мarine Тraffic”, українські буксири «Сапфір», «Титан» і «Гайдамаки» перебувають у Чорному морі біля берегів Криму, ймовірно, для того, щоб забрати захоплені Росією українські військові кораблі і супроводити їх у порт.</p>
      <p>Вранці 17 листопада захоплені українські військові катери «Бердянськ» і «Нікополь», які перебували в акваторії порту «Генмол» у Керчі, почали готувати до відправки: на суднах і на березі біля них перебували люди в помаранчевих жилетах.</p>
      <p>Помічник президента України Володимира Зеленського Андрій Єрмак заявив напередодні про завершальний етап повернення в Україну трьох кораблів Військово-морських сил України, які захопила Росія із застосуванням зброї разом з екіпажами в листопаді 2018 року.</p>
      <p>«Процес повернення малих броньованих катерів «Бердянськ» і «Нікополь», а також буксира «Яни Капу», захоплених минулого листопада, вже на завершальному етапі», — сказав він виданню «НВ».</p>
      <p>16 листопада в Росії видання «Коммерсант» заявило, що, за його даними, Росія має намір урегулювати справу з поверненням захоплених кораблів Україні до саміту в «нормандському форматі», який наразі запланований на 9 грудня.</p>
      <p>Росія захопила три кораблі ВМС України, малі броньовані артилерійські катери «Бердянськ» і «Нікополь» і буксир «Яни Капу», і 24 українських військовослужбовців — моряків і працівників СБУ 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Кораблі не повернені досі, а моряків урешті передали Україні не безумовно, за рішенням трибуналу, а в рамках обміну утримуваними. При цьому Росія відпустила моряків формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
      <figure>
        <img src="https://varta1.com.ua/wp-content/uploads/2019/11/F95BB99B-0659-4DBD-835A-BDDAA9D9909D_w1597_n_r1_st.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/5DA63C56-4711-4803-B626-86B6D2F3164B_w1597_n_r1_st.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/FDA00AAE-D148-4B7D-952A-4D6F46B96877_w1597_n_r1_st.jpg"/>
      </figure>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>