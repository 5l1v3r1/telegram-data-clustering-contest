<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/olga-kefalogianni-na-katapolemisoume-tis-anisotites-kai-tis-prokatalipseis.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-17T11:59:00+00:00"/>
    <meta property="og:title" content="Όλγα Κεφαλογιάννη: «Να καταπολεμήσουμε τις ανισότητες και τις προκαταλήψεις»"/>
  </head>
  <body>
    <article>
      <h1>Όλγα Κεφαλογιάννη: «Να καταπολεμήσουμε τις ανισότητες και τις προκαταλήψεις»</h1>
      <address>
        <time datetime="2019-11-17T11:59:00+00:00">17 Nov 2019, 11:59</time>
      </address>
      <p>Την ανάγκη η σύγχρονη ηγεσία στην Ελλάδα να συμβάλει στην εξάλειψη των έμφυλων διαφορών σε όλα τα επίπεδα επεσήμανε η Όλγα Κεφαλογιάννη χαρακτηρίζοντας τον αποκλεισμό των γυναικών από τα κέντρα των αποφάσεων που επηρεάζουν την κοινωνία ως ένα σοβαρό έλλειμμα των δημοκρατικών κοινωνιών.</p>
      <p>Συμμετέχοντας σε συζήτηση για την γυναικεία ηγεσία, στο ακαδημαϊκό ίδρυμα ALBA η Βουλευτής Α’ Αθήνας της ΝΔ τόνισε πως οι γυναίκες απέδειξαν ότι παρά τις προκαταλήψεις και τα στερεότυπα, τις κοινωνικές και οικονομικές αντιξοότητες, είναι σε θέση να διαπρέψουν σε όποιο τομέα και αν δραστηριοποιηθούν επαγγελματικά προσθέτοντας πως η οικονομική ανάπτυξη, η πολιτική και κοινωνική σταθερότητα, ευνοούν ιδιαίτερα την ανέλιξη της γυναίκας στην αγορά εργασίας και καταργούν σταδιακά και αμετάκλητα τις έμφυλες ανισότητες. <br/>«Η πορεία προς την ισότητα είναι αργή αλλά σταθερή. Αναμφισβήτητα θα χρειαστούμε ακόμα περισσότερο χρόνο για έναν κόσμο όπου οι γυναίκες θα μοιράζονται δίκαια ηγετικές θέσεις με τους άνδρες. Όμως, οφείλουμε να δεσμευθούμε ότι θα εξαντλήσουμε όλες μας τις δυνατότητες για τον σκοπό αυτό. Θα συμβάλουμε στην αποδυνάμωση των στερεοτύπων. Θα καταπολεμήσουμε τις προκαταλήψεις. Για ένα δικαιότερο κόσμο» τόνισε η κα Κεφαλογιάννη.</p>
      <p>Σύμφωνα με την πρώην Υπουργό η κρίση μεταξύ άλλων, ευνόησε τις κοινωνικές ανισότητες. Όπως είπε απομειώθηκε το κράτος πρόνοιας, απογυμνώθηκε η χώρα από εκατοντάδες χιλιάδες νέους υψηλής εξειδίκευσης που μετανάστευσαν για να βρουν αξιοκρατικά εργασία, αυξήθηκε δραματικά η ανεργία. Τόνισε όμως πως τα μεγάλα θύματα της κρίσης ήταν οι γυναίκες.<br/>«Η σημερινή κυβέρνηση με το πολιτικό πρόγραμμα που υλοποιεί, ανακτά σταδιακά την εμπιστοσύνη των πολιτών και των διεθνών εταίρων. Ο στόχος της σημερινής κυβέρνησης είναι η ανασυγκρότηση του κράτους δικαίου. Για μία κοινωνία ευημερούσα και υγιή. Με πολιτικές και μέτρα που στοχεύουν στη διασφάλιση ίσων ευκαιριών για όλους. Για τη βελτίωση του δείκτη ισότητας των φύλων. Για την κοινωνική συνοχή. Την αειφορία. Τη διασφάλιση υψηλού βιοτικού επιπέδου των Ελλήνων» είπε η κα Κεφαλογιάννη μιλώντας για σειρά μέτρων από τα οποία η Ελλάδα μπορεί να επωφεληθεί. Επισημαίνοντας πως η ευτυχία μεταφράζεται σε οικονομική σταθερότητα και κοινωνική ευημερία για όλους τους Έλληνες, η Βουλευτής της ΝΔ μίλησε για την ανάγκη λήψης μέτρων στήριξης της γυναικείας επιχειρηματικότητας, για την προώθηση δράσεων για τη διαρκή ενημέρωση των γυναικών τόσο για την αντιμετώπιση του χρηματοοικονομικού αναλφαβητισμού όσο και για προγράμματα κατάρτισης, εξειδίκευσης και χρηματοδοτικών εργαλείων, για τη μέριμνα για τον οικογενειακό προγραμματισμό και τη φροντίδα του νοικοκυριού και των παιδιών.</p>
      <p>Δίνοντας ιδιαίτερη έμφαση στο δημογραφικό πρόβλημα στην Ελλάδα η Όλγα Κεφαλογιάννη μίλησε για «συγκεκριμένα άβατα για τις γυναίκες» όπως είναι η ακαδημαϊκή καριέρα, η τεχνολογία και οι κατασκευές όπου και υπερισχύουν οι άνδρες σε ποσοστό 80%. Τόνισε όμως πως ο τομέας που επιδεικνύει τα πιο αργά αντανακλαστικά, είναι αυτός της πρόσβασης των γυναικών στην Εξουσία. Παρουσιάζοντας στοιχεία της ΕΕ όπου λιγότερο από το 1/3 των βουλευτών των κρατών μελών είναι γυναίκες η κας Κεφαλογιάννη είπε πως και η Ελλάδα κατέχει μία πολύ χαμηλή θέση στην κατάταξη.<br/>Μιλώντας για την προσωπική της διαδρομή στην πολιτική σκηνή είπε πως αν ήταν άνδρας, δεν θα είχε χρειασθεί να αγωνισθεί με τόση ένταση, παρά τα τυπικά και ουσιαστικά προσόντα.<br/>Προέρχομαι από πολιτική οικογένεια και πίστευα ότι γνώριζα τις δυσχέρειες. Με πολυετείς σπουδές στην Ελλάδα και το Εξωτερικό. Και σημαντική επαγγελματική εμπειρία ως δικηγόρος στην Ελλάδα και το Εξωτερικό. Η πρώτη γυναίκα που εκλέχθηκε βουλευτής από τη Νέα Δημοκρατία στην Κρήτη. Σε σύντομο χρονικό διάστημα, κλήθηκα να αποδείξω την αξία μου σε πολλά πεδία. Ακόμα και τώρα, που συστηματικά οι πολίτες της Αθήνας με τιμούν με την ψήφο τους, χρειάζεται διαρκώς, ως γυναίκα, με τα στερεότυπα που μας ακολουθούν, να αποδεικνύω συστηματικά την αξία μου.<br/>Το ίδιο συνέβαινε κατά την θητεία μου ως Υπουργός Τουρισμού, το ίδιο συμβαίνει και τώρα ως βουλευτής της συμπολίτευσης που εργάζομαι συστηματικά για κρίσιμα ζητήματα που αφορούν την ισότητα των φύλων, τη θέση της γυναίκας στη σύγχρονη ελληνική κοινωνία, το δημογραφικό ζήτημα, τον χρηματοοικονομικό αναλφαβητισμό» δήλωσε χαρακτηριστικά η κα Κεφαλογιάννη.</p>
    </article>
  </body>
</html>