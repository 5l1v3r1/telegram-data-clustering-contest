<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/17/greece/oi-kyklades-exoun-sotires-kai-sto-londino/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-17T11:40:06+00:00"/>
    <meta property="og:title" content="Οι Κυκλάδες έχουν «σωτήρες» και στο Λονδίνο"/>
    <meta property="og:description" content="Υποστηρικτές των Κυκλάδων και της θαλάσσιας προστασίας τους στο Λονδίνο"/>
  </head>
  <body>
    <article>
      <h6 class="kicker">Για τη θαλάσσια προστασία</h6>
      <h1>Οι Κυκλάδες έχουν «σωτήρες» και στο Λονδίνο</h1>
      <h2>Υποστηρικτές των Κυκλάδων και της θαλάσσιας προστασίας τους στο Λονδίνο</h2>
      <address><time datetime="2019-11-17T11:40:06+00:00">17 Nov 2019, 11:40</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η προστασία της θαλάσσιας περιοχής και των αλιέων των κυκλαδίτικων νησιών βρέθηκε στο επίκεντρο εκδήλωσης που διοργάνωσε το νεοσύστατο Ίδρυμα για το Περιβάλλον των Κυκλάδων (Cyclades Preservation Fund, CPF), στο Λονδίνο, θέλοντας να κάνει γνωστούς στο ευρύτερο κοινό του σκοπούς και τις δράσεις του για την προστασία του φυσικού περιβάλλοντος του διάσημου συμπλέγματος ελληνικών νησιών, και να διευρύνει τη συμμετοχή των υποστηρικτών του στο εξωτερικό.</p>
      <p>Μέλος μίας μεγάλης οικογένειας αντίστοιχων ιδρυμάτων για την προστασία του φυσικού περιβάλλοντος - του παγκόσμιου δικτύου «Conservation Collective» - το CPF, που έχει έδρα το Λονδίνο από τα τέλη του 2017, αναδεικνύει τους κινδύνους από την υπεραλίευση και τη χρήση πλαστικών στις θάλασσες των Κυκλάδων, το ιδιαίτερο φυσικό τους κάλλος, τη σπουδαιότητα της διατήρησης της βιοποικιλότητας και της βιωσιμότητας της περιοχής, που επιβαρύνεται από τους χιλιάδες τουρίστες που καταφτάνουν στα νησιά κάθε χρόνο.</p>
      <p>
        <a href="https://www.in.gr/2019/11/17/greece/eksarxeia-epithesi-apo-ta-mat-kataggellei-20xroni-traymata-sto-kefali/">Εξάρχεια : Επίθεση από τα ΜΑΤ καταγγέλλει 20χρονη με τραύματα στο κεφάλι</a>
      </p>
      <p>Το Λονδίνο αριθμεί ήδη έναν σημαντικό αριθμό φίλων και υποστηρικτών του έργου του, τόσο Βρετανούς που έχουν ιδιαίτερους δεσμούς με τις Κυκλάδες, καθώς επισκέπτονται κάθε χρόνο τα νησιά, αλλά και Έλληνες που ζουν στη Βρετανία.</p>
      <p>Παράδειγμα, ένας από ιδρυτές του CPF και του παγκόσμιου δικτύου «Conservation Collective», ο επιχειρηματίας, Ben Goldsmith, χρηματοοικονομικός σύμβουλος και περιβαλλοντολόγος, ιδρυτής της βρετανικής εταιρίας Menhaden, που ασχολείται με την ενεργειακή απόδοση των πόρων. Ο κ.Goldsmith, που ο ίδιος και η οικογένειά του είναι μέλη πολλών περιβαλλοντικών charity, μίλησε στην εκδήλωση για την Προστασία των Κυκλάδων, εκφράζοντας την προσωπική του αγωνία για τον αφανισμό της βιοποικιλότητας και για τη ραγδαία επιδείνωση του φυσικού περιβάλλοντος. Η αγωνία του αυτή είναι και ο λόγος που θέλησε, όπως είπε, να δημιουργήσει το Ίδρυμα Προστασίας των Κυκλάδων. «Είναι ένα παγκόσμιο πρόβλημα, που όμως μπορεί να αντιμετωπιστεί τοπικά» είπε και πρόσθεσε ότι οι Κυκλάδες θα μπορούσαν να δημιουργήσουν προστατευόμενες περιοχές ή να σταματήσουν τα πλαστικά μίας χρήσης.</p>
      <p>«Παντού όπου και εάν κοιτάξετε υπάρχουν λαμπροί, γεμάτοι πάθος άνθρωποι, που εργάζονται για να δημιουργήσουν μία θετική αλλαγή για το περιβάλλον. Ο στόχος των τοπικών περιβαλλοντικών ιδρυμάτων του Conservation Collective, όπως είναι το Ίδρυμα για το Περιβάλλον των Κυκλάδων, είναι να διευκολύνουν άτομα και τοπικές επιχειρήσεις να στηρίξουν τις οργανώσεις που εργάζονται για την προστασία και αποκατάσταση του φυσικού περιβάλλοντος της περιοχής που αγαπούν. Μικρά ποσά, στρατηγικά τοποθετημένα, μπορούν να ενισχύσουν αυτή τη δουλειά, όπως διαπιστώνουμε σε όλα τα μέρη που λειτουργούν αυτά τα Ιδρύματα» δήλωσε στο ΑΠΕ - ΜΠΕ.</p>
      <p>Η εκδήλωση φιλοξενήθηκε σε έναν από τους διάσημους χώρους εστίασης του Λονδίνου, Wild by Tart London, που προτιμούν προσωπικότητες από το χώρο της μόδας για τη βιώσιμη αναζήτηση πρώτων υλών από τοπικές φάρμες και τον ιδιαίτερο τρόπο παρασκευής των εδεσμάτων του. Ο βραβευμένος σεφ, ιδιοκτήτης εστιατορίων, πρεσβευτής της ψαροφαγίας μέσα από την υπεύθυνη αλιεία και συγγραφέας, Μιτς Τονκς, παρουσίασε στην εκδήλωση θαλασσινά εδέσματα, χρησιμοποιώντας ελληνικό ελαιόλαδο, μυρωδικά από τις Κυκλάδες και ασύρτικο κρασί Σαντορίνης και συνοδευτικό ρακόμελο. Ο Βρετανός σεφ εξήγησε τους λόγους για τους οποίους είναι ιδιαίτερα προσεκτικός στην επιλογή των θαλασσινών που παρασκευάζει, επισημαίνοντας ότι η προστασία των θαλάσσιων ειδών καθίσταται πλέον αναγκαία παντού και στη βρετανική θάλασσα.</p>
      <p>Σύμφωνα με την επικεφαλής του Ιδρύματος στην Ελλάδα, 'Αννυ Μητροπούλου, στην εκδήλωση συγκεντρώθηκε ένα σημαντικό χρηματικό ποσό που θα διατεθεί από τον CPF για δράσεις της θαλάσσιας προστασίας των Κυκλάδων, όπου ήδη πραγματοποιούνται προγράμματα για την ενίσχυση του αλιευτικού τουρισμού και τη γαστρονομική αξιοποίηση των ξενικών ειδών. Σε ό,τι αφορά τη θαλάσσια διατήρηση το CPF σκοπεύει να προωθήσει από φέτος προγράμματα περιβαλλοντικής εκπαίδευσης σε σχολεία των Κυκλάδων για τη μείωση των πλαστικών μίας χρήσης.</p>
      <p>«Η υπεύθυνη κατανάλωση θαλασσινών μπορεί να γίνει καθημερινή συνήθεια. Επιλέγοντας βιώσιμα θαλασσινά σημαίνει ότι τα ψάρια αλιεύονται με τρόπο που δεν βλάπτει το οικοσύστημα, δεν γίνεται υπεραλίευση των ειδών, τηρούνται οι κανονισμοί μεγέθους και παραγωγικής περιόδου. Επιλέγοντας βιώσιμα αλιευμένα με πιστοποίηση θαλασσινά είναι ένας καλός τρόπος να συμβάλλουμε στην προστασία των θαλασσών μας» επεσήμανε στο ΑΠΕ - ΜΠΕ η κ.Μητροπούλου.</p>
      <h3>Έξυπνη αλιεία και γαστρονομία ξενικών ειδών</h3>
      <p>Το Cyclades Preservation Fund συνεργάζεται με στρατηγικούς φορείς, όπως το isea και η «Εναλεία» για την προώθηση των δράσεών της, αλλά και με τοπικές οργανώσεις και συνδέσμους στα νησιά των Κυκλάδων, όπως το περιβαλλοντικό πάρκο Πάρου, που στοχεύει να καταστήσει το νησί ως το πρώτο χωρίς πλαστικά. Στην Κίμωλο έχει συστήσει τη λειτουργία του πρώτου βοτανικού κήπου με εδώδιμα είδη του νησιού, και σκοπεύει να δημιουργήσει έναν αντίστοιχο βοτανικό κήπο σε σχολείο του νησιού. Στη Σύρο έχει συστήσει κινητή μονάδα ανακύκλωσης πλαστικού για επανάχρηση και στην Αντίπαρο έναν κάδο συλλογής απορριμμάτων από το βυθό της θάλασσας.</p>
      <p>Το CPF, στοχεύει μεταξύ άλλων δράσεών του στις Κυκλάδες, στην προώθηση της βιώσιμης αλιείας στον αντίποδα της υπεραλίευσης που απειλεί το θαλάσσιο οικοσύστημα της περιοχής. Το πρόγραμμα «Ψαρεύω έξυπνα: Το λιγότερο είναι περισσότερο» διεξάγεται σε συνεργασία με την «Εναλεία», και επιδιώκει να δημιουργήσει για τους τοπικούς αλιείς ένα εναλλακτικό εισόδημα, πέρα από την αλίευση, μέσα από την εκπαίδευσή τους στον αλιευτικό τουρισμό, δηλαδή τη γαστρονομική ψαροφαγία τουριστών πάνω στο καΐκι, με όρους βιώσιμης αλιείας. Οι τουρίστες μαθαίνουν από τους ντόπιους να ψαρεύουν υπεύθυνα, μαγειρεύουν και τρώνε θαλασσινά από τις ελληνικές θάλασσες, συνδυάζοντας το ταξίδι τους με μία βιωματική εμπειρία.</p>
      <p>Ένα άλλο πρόγραμμα «Διαλέξτε το ξενικό: Έχει ωραία γεύση» διεξάγεται σε συνεργασία με την οργάνωση isea και αφορά μία κοινή πρακτική σε άλλες χώρες, που έχει δημιουργήσει μία αγορά υψηλής αξίας στην αγορά της γαστρονομίας στο εξωτερικό, αλλά δεν είναι διαδεδομένη στην Ελλάδα. Οι τουρίστες των νησιών των Κυκλάδων μέσα από προγράμματα γαστρονομίας, όπως οι παρουσιάσεις γνωστών σεφ που έχουν γίνει στη Σαντορίνη, μυούνται στην ψαροφαγία των ξενικών ειδών που βλάπτουν το θαλάσσιο οικοσύστημα του Αιγαίου, ωστόσο, παραμένουν ένας γευστικός και ακριβοπληρωμένος μεζές για τους καλοφαγάδες. Η γαστρονομική αξιοποίηση αυτών των ξενικών ειδών βρίσκει ολοένα και περισσότερους ενδιαφερόμενους σε χώρες του εξωτερικού.</p>
      <p>Το CPF λειτουργεί κάτω από την ομπρέλα του παγκόσμιου δικτύου «Conservation Collective» για την προστασία περιοχών με φυσικό πλούτο, που όμως κινδυνεύει από τον μαζικό τουρισμό. Αντίστοιχα ιδρύματα του παγκόσμιου δικτύου αφορούν περιοχές όπως τα νησιά Μπαρμπέιντος, η Σρι Λάνκα, Μαγιόρκα και Μενόρκα, Ίμπιζα, Ιόνιο, Αιόλια νησιά, 'Αγιος Βικέντιος και Γρεναδίνες.</p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>