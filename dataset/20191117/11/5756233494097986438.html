<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621933/%DA%86%DA%AF%D9%88%D9%86%D9%87-%D8%A7%D8%B2-%D8%B4%D8%B1-%D8%A2%D9%86%D9%81%D9%84%D9%88%D8%A7%D9%86%D8%B2%D8%A7%DB%8C-%D9%81%D8%B5%D9%84%DB%8C-%D8%AE%D9%84%D8%A7%D8%B5-%D8%B4%D9%88%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T11:19:00+00:00"/>
    <meta property="og:title" content="چگونه از شر آنفلوانزای فصلی خلاص شویم؟"/>
    <meta property="og:description" content="کارشناس مسئول بیماری‌های واگیر معاونت بهداشت دانشگاه علوم‌پزشکی استان زنجان گفت: علل و راه‌های پیشگیری از آنفلوانزای فصلی را باید بدانیم."/>
  </head>
  <body>
    <article>
      <h1>چگونه از شر آنفلوانزای فصلی خلاص شویم؟</h1>
      <address>
        <time datetime="2019-11-17T11:19:00+00:00">17 Nov 2019, 11:19</time>
      </address>
      <p>
        <i>کارشناس مسئول بیماری‌های واگیر معاونت بهداشت دانشگاه علوم‌پزشکی استان زنجان گفت: علل و راه‌های پیشگیری از آنفلوانزای فصلی را باید بدانیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسین معصومی در رابطه با بیماری آنفلوانزای فصلی، اظهار کرد: آنفلوانزا یک بیماری ویروسی حاد دستگاه تنفسی است که با تب، سرفه، سردرد، گلودرد، درد عضلانی، تعریق، آبریزش بینی و گاهی استفراغ و اسهال (به‌ویژه در کودکان) تظاهر می‌کند که تب و سرفه از علایم کلیدی بیماری آنفلوانزا مطرح است.</p>
      <p>وی افزود: در آنفلوانزای فصلی سرفه، اغلب شدید و برای مدتی ادامه پیدا می‌کند ولی سایر نشانه‌های این بیماری بعد از ۲ تا ۷ روز خود به‌ خود بهبود پیدا می‌کند.</p>
      <p>این مسئول تصریح کرد: در مواردی برای برخی از بیمارانی که دچار بیماری حاد تنفسی شدید هستند و افرادی که در معرض خطر قرار دارند، داروی ضد ویروسی توسط پزشک تجویز می‌شود.</p>
      <p>کارشناس مسئول بیماری‌های واگیر معاونت بهداشت دانشگاه علوم‌پزشکی استان زنجان ادامه داد: همه‌گیری‌های آنفلوانزا در مناطق معتدل، معمولاً در فصول سرد سال و در ماه‌های پاییز و زمستان بروز می‌کند.</p>
      <p>معصومی در رابطه با مهم‌ترین راه انتقال ویروس آنفلوانزای فصلی، اظهار کرد: مهم‌ترین راه انتقال ویروس از طریق استنشاق هوای آلوده به ویروس بوده که از طریق سرفه و عطسه بیماران مبتلا به آنفلوانزا در هوا پخش شده است و معمولا افرادی که در نزدیکی بیماران قرار بگیرند (به‌ویژه در فاصله یک متری) بیشتر در معرض ابتلا به این بیماری هستند.</p>
      <p>وی در رابطه با راه‌های انتقال ویروس آنفلوانزا و توصیه‌های مهم برای پیشگیری از شیوع آنفلوانزا، افزود: شست‌وشوی مکرر دست‌ها با آب و صابون، خودداری از دست زدن به بینی و چشم‌ها، پوشاندن دهان و بینی با دستمال کاغذی هنگام سرفه و عطسه، انداختن دستمال کاغذی‌های استفاده شده در سطل زباله، رعایت فاصله حداقل یک متری از دیگران و عدم حضور در اماکن عمومی در هنگام بیماری، خودداری از دست دادن و روبوسی با دیگران در هنگام بیماری و استراحت، از جمله توصیه‌های مهم برای پیشگیری از شیوع آنفلوانزا است.</p>
    </article>
  </body>
</html>