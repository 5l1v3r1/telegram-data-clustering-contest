<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/education/45-ot-uchitelite-u-nas-se-pensionirat-pritesnen-valchev.html"/>
    <meta property="og:site_name" content="News.bg"/>
    <meta property="article:published_time" content="2019-11-17T11:49:24+00:00"/>
    <meta property="og:title" content="45% от учителите у нас се пенсионират, притеснен Вълчев"/>
    <meta property="og:description" content="Това е почти двойно в сравнение с нормалната възрастова структура в системата"/>
  </head>
  <body>
    <article>
      <h1>45% от учителите у нас се пенсионират, притеснен Вълчев</h1>
      <address>
        <time datetime="2019-11-17T11:49:24+00:00">17 Nov 2019, 11:49</time>
      </address>
      <p><b>Една страна трябва да има достатъчно учители. При нормална възрастова структура трябва да се пенсионират 25%, а при нас - 45%.</b> Трябва да обезпечим системата с добри учители. Това заяви пред БНР министърът на образованието и науката Красимир Вълчев.</p>
      <p>Той посочи, че от 2020 г. се предвиждат трети стипендии за ученици с най-добри резултати, които се включат в педагогическо образование.</p>
      <p>По данни на Вълчев в предишни години е имало недостиг на учители по информационни технологии и по английски език, а през следващите години <b>се очаква търсене на кадри по математика, физика и химия.</b></p>
      <p>Той обясни, че причината за дисбаланса при заплащането в сферата на училищното и висшето образование е в модела на регулиране на двете системи и в нивото на отговорност. В системата на училищното образование до голяма степен възнагражденията са централно регулирани, докато висшето образование е напълно автономно, поясни просветният министър. По негови думи <b>средните заплати във ВУЗ-овете са над 1900 лева, но разликата между най-ниските и най-високите е средно 150%</b>. В сферата на училищното образование пък разликата е 40%".</p>
      <p>Вълчев заяви и че от всички бюджетни програми с най-висока обществена възвръщаемост е тази за предучилищното образование. Според него <b>въвеждането на задължителна подготовка на 4 години няма да струва много.</b></p>
      <p>Финансираме голяма част от това обучение - 14 млн. лева, но увеличеният обхват от 78% деца до над 90% деца ще струва около 25-30 млн. лева на годишна база, прогнозира министърът.</p>
      <p>Относно<b> освобождаването от таксите за предучилищна възраст</b> той поясни, че все още няма решение колко точно ще бъдат средствата, но те ще се допълнят със средствата от държавния бюджет и от средствата от европейския социален фонд.</p>
      <p>Министърът изтъкна, че<b> в рамките на програмата за интеграция на ромските деца през последните три години са записани близо 40 000 деца.</b> По негови думи основният проблем е културен - това е отношението към образованието.</p>
      <p>"Трябва да продължим с активността по механизма и е по-важно да ги накараме да ходят ежедневно, защото самото записване е еднократният и по-лесният акт. Имаме и проблем с мотивацията за учене, но това е при всички деца", коментира той.</p>
      <p>По думи на Вълчев <b>за първи път в системата на образованието има повече деца от семейства с по-ниско образование на родителите.</b> Според него това се дължи на демографското възпроизводство.</p>
      <p>Трябва с повече усилия на всеки един учител да приобщим децата, категоричен бе министърът.</p>
    </article>
  </body>
</html>