<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/17/gotabaya-rajapaksa-storms-to-victory-in-sri-lanka.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T11:39:00+00:00"/>
    <meta property="og:title" content="തമിഴ് പുലികളെ വിറപ്പിച്ച ഗോതബയയ്ക്ക് പ്രസിഡന്റ് തിരഞ്ഞടുപ്പിലും വെന്നിക്കൊടി"/>
    <meta property="og:description" content="കൊളംബോ: മുൻ പ്രതിരോധ സെക്രട്ടറിയും മുൻ പ്രസിഡന്റ് മഹിന്ദ രാജപക്ഷെയുടെ സഹോദരനുമായ ഗോതബയ രാജപക്ഷെ ശ്രീലങ്കൻ പ്രസിഡന്റായി തിരഞ്ഞെടുക്കപ്പെട്ടു. മഹിന്ദ.Gotabaya Rajapaksa. Sri Lanka. Sri Lanka Election 2019. manorma news. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>തമിഴ് പുലികളെ വിറപ്പിച്ച ഗോതബയയ്ക്ക് പ്രസിഡന്റ് തിരഞ്ഞടുപ്പിലും വെന്നിക്കൊടി</h1>
      <address><time datetime="2019-11-17T11:39:00+00:00">17 Nov 2019, 11:39</time> by <a rel="author">മനോരമ ലേഖകൻ</a></address>
      <p>കൊളംബോ: മുൻ പ്രതിരോധ സെക്രട്ടറിയും മുൻ പ്രസിഡന്റ് മഹിന്ദ രാജപക്ഷെയുടെ സഹോദരനുമായ ഗോതബയ രാജപക്ഷെ ശ്രീലങ്കൻ പ്രസിഡന്റായി തിരഞ്ഞെടുക്കപ്പെട്ടു. മഹിന്ദ രാജപക്ഷെയുടെ ശ്രീലങ്ക പൊതുജന പെരുമന പാർട്ടി (എസ്എൽപിപി) യുടെ സ്ഥാനാർഥിയായ ഗോതബയ അറുപത് ശതമാനത്തോളം വോട്ട് നേടിയാണ് വിജയിച്ചത്. വൈകിട്ടായിരിക്കും ഔദ്യോഗിക പ്രഖ്യാപനം നടക്കുക. പ്രധാനമന്ത്രി റനിൽ വിക്രമസിംഗെയുടെ യുണൈറ്റഡ് നാഷനൽ പാർട്ടിയുടെ സ്ഥാനാർഥിയായ സജിത് പ്രേമദാസയായിരുന്നു പ്രധാന എതിരാളി. </p>
      <p>തോൽവി അംഗീകരിക്കുന്നതായും ജനഹിതത്തെ മാനിക്കുന്നുവെന്നും രാജപക്ഷെയെ അഭിനന്ദിക്കുന്നുവെന്നും സജിത് പ്രേമദാസ പ്രതികരിച്ചു. ശ്രീലങ്കൻ സർക്കാർ തമിഴ്പുലികളെ തോൽപിച്ച യുദ്ധകാലത്തു പ്രതിരോധ സെക്രട്ടറിയായിരുന്ന ഗോതബയ, തമിഴ്പുലികളെ തകർത്ത് 26 വർഷം നീണ്ടു നിന്ന ആഭ്യന്തര യുദ്ധം അവസാനിപ്പിക്കുന്നതിൽ നിർണായക പങ്കാണ് വഹിച്ചത്. യുഎസ് പൗരത്വം ഉണ്ടായിരുന്നെങ്കിലും പ്രസിഡന്റാകാന്‍ വേണ്ടി അത് ഉപേക്ഷിക്കുകയായിരുന്നുവെന്നു ഗോതബയ പറയുന്നു. ഇടതുപക്ഷ സ്ഥാനാർഥി അണുര കുമാര ദിസ്സനായകെയാണ് മൂന്നാംസ്ഥാനത്ത്. </p>
      <p>ഗോതബയയും സഹോദരന്‍ മഹിന്ദ രാജപക്ഷെയും ചൈനയോട് കടുത്ത ആഭിമുഖ്യം വച്ചുപുലര്‍ത്തുന്നവരാണ്. കൂടാതെ ഇന്ത്യക്ക് താല്‍പര്യമുളള പ്രധാനമന്ത്രി റനില്‍ വിക്രമസിംഗെയുടെ കടുത്ത വൈരികളും. ഗോതബയയുടെ വിജയം ഇക്കാരണം കൊണ്ട് തന്നെ ഇന്ത്യക്ക് ആശങ്ക സൃഷ്ടിക്കുന്നതാണ്.</p>
      <p>ഗോതബയയുടെ വിജയം ഉറപ്പാക്കാൻ മഹിന്ദ ഉൾപ്പെടെ രാജപക്ഷെ സഹോദരങ്ങളെല്ലാം പ്രചാരണ രംഗത്ത് ഉണ്ടായിരുന്നു. ഈസ്റ്റർ ദിനത്തിലുണ്ടായ ഭീകരാക്രമണ പരമ്പരകളിൽ 250 ലേറെപ്പേർ കൊല്ലപ്പെട്ടതിനു പിന്നിലെ സുരക്ഷാ പാളിച്ചകൾ ഊന്നിപ്പറഞ്ഞാണു ഗോതബയയുടെ പ്രചാരണം. ഭീകരാക്രമണം നടന്നതിൽ പ്രേമദാസ നെഗോംബോറാലിയിൽ ക്ഷമാപണം നടത്തിയിരുന്നു.</p>
      <p><b>English Summary: </b>Gotabaya Rajapaksa Storms To Victory In Sri Lanka Presidential Election</p>
    </article>
  </body>
</html>