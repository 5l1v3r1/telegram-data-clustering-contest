<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/17/gold-coin-price-dollar-euro-rate-against-rial-iran-open-market"/>
    <meta property="og:site_name" content="euronews"/>
    <meta property="article:published_time" content="2019-11-17T11:18:18+00:00"/>
    <meta property="og:title" content="دلار بر روی موج گرانی؛ ۸.۷ درصد رشد قیمت بنزین خنثی شد"/>
    <meta property="og:description" content="با ادامه روند صعودی نرخ رسمی و آزاد ارز در بازار ایران، بهای فروش دلار آمریکا در بازار آزاد تهران به بالاترین حد طی ۱۱۷ روز گذشته رسید."/>
  </head>
  <body>
    <article>
      <h1>دلار بر روی موج گرانی؛ ۸.۷ درصد رشد قیمت بنزین خنثی شد</h1>
      <address><time datetime="2019-11-17T11:18:18+00:00">17 Nov 2019, 11:18</time> by <a rel="author">یورونیوز فارسی </a></address>
      <p>با ادامه روند صعودی نرخ رسمی و آزاد ارز در بازار ایران، بهای فروش دلار آمریکا در بازار آزاد تهران به بالاترین حد طی ۱۱۷ روز گذشته رسید.</p>
      <p>در حالی که با انتشار شایعه افزایش قیمت بنزین، بهای فروش دلار در بازار آزاد تهران از روز سه‌شنبه تا پنج‌شنبه گذشته حدود ۲۶۰ تومان افزایش یافته بود، با به واقعیت پیوستن این شایعه، شتاب افزایش نرخ دلار با آغاز معاملات روز شنبه افزایش یافت، به طوری که تا ظهر روز یک‌شنبه این نرخ تا ۱۲ هزار و ۶۰۰ تومان صعود کرد.</p>
      <p>بدین ترتیب تحت تاثیر انتشار شایعه و خبر افزایش قیمت و سهمیه بندی دوباره بنزین در ایران، نرخ فروش دلار آزاد یکهزار و ۱۰ تومان معادل ۸.۷ درصد افزایش یافت. به عبارت دیگر با افت ارزش ریال، ۸.۷ درصد از افزایش قیمت بنزین با هدف نزدیک کردن آن به قیمت‌های جهانی خنثی و بی‌اثر شد.</p>
      <p>همزمان با صعود قیمت ارز در بازار آزاد، بانک مرکزی ایران نیز با افزایش خریدهای خود نرخ رسمی دلار در سامانه صرافی‌های تحت مدیریتش را افزایش داد.</p>
      <p>هر یورو نیز روز یک‌شنبه در بازار رسمی و آزاد بین ۱۳ هزار و ۱۰۰ و ۱۳ هزار و ۷۰۰ تومان مبادله شد.</p>
      <p>با وجود تعطیلی بازار جهانی طلا و تحت تاثیر رشد نرخ ارز در ایران، بازار سکه و طلای تهران هم روز یک‌شنبه شاهد ادامه رشد قیمت سکه بود، به طوری که بهای هر قطعه تمام سکه طلا به سمت ۴ میلیون و ۴۰۰ هزارتومان پیشروی کرد و هر گرم طلای ۱۸ عیار نیز از ۴۲۶ هزارتومان فراتر رفت.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/14/iran-fuel-price-rises">آغاز سهمیه‌بندی و افزایش قیمت بنزین در ایران</a>
        </li>
        <li>
          <a href="https://farsi.euronews.com/2019/11/17/iran-s-khamenei-backed-gasoline-price-rising-and-blames-enemies-for-sabotage-in-protests">رهبر ایران با حمایت از افزایش بهای بنزین: تخریب و آتش زدن کار اشرار است</a>
        </li>
        <li>
          <a href="https://farsi.euronews.com/2019/11/14/dollar-euro-gold-rate-against-rial-iran-currency-market">شکاف ۳۵۰ تومانی دلار آزاد و رسمی؛ یورو از ۱۳ هزارتومان گذشت</a>
        </li>
      </ul>
    </article>
  </body>
</html>