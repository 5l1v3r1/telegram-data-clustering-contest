<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742139"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T11:20:00+00:00"/>
    <meta property="og:title" content="&quot;นครินทร์&quot;เข้าวินส่งท้าย-&quot;ฐิติพงศ์&quot;ฉลองแชมป์ 3 สมัยศึกบิดพีทีที"/>
    <meta property="og:description" content="พีทีที บีอาร์ไอซี ซูเปอร์ไบค์ 2019” สนามสุดท้ายมันส์หยด! “นครินทร์” เฉือน “จักรกฤษณ์” เข้าวินส่งท้ายปี “ฐิติพงศ์” ซิวโพเดี้ยมฉลองแชมป์ 3 สมัยติดต่อกัน"/>
  </head>
  <body>
    <article>
      <h1>"นครินทร์"เข้าวินส่งท้าย-"ฐิติพงศ์"ฉลองแชมป์ 3 สมัยศึกบิดพีทีที</h1>
      <address>
        <time datetime="2019-11-17T11:20:00+00:00">17 Nov 2019, 11:20</time>
      </address>
      <slideshow>
        <figure>
          <img src="https://www.dailynews.co.th/admin/upload/20191117/news_RQBLnNrDeq183212_533.jpg?v=20191117197"/>
        </figure>
        <figure>
          <img src="https://www.dailynews.co.th/admin/upload/20191117/news_YJjbTxGKxs183210_533.jpg?v=20191117197"/>
        </figure>
        <figure>
          <img src="https://www.dailynews.co.th/admin/upload/20191117/news_bNnbNdnAqu183211_533.jpg?v=20191117197"/>
        </figure>
        <figure>
          <img src="https://www.dailynews.co.th/admin/upload/20191117/news_EJnTRMjRXc183210_533.jpg?v=20191117197"/>
        </figure>
        <figure>
          <img src="https://www.dailynews.co.th/admin/upload/20191117/news_vNCXlzhdCa183212_533.jpg?v=20191117197"/>
        </figure>
      </slideshow>
      <p>
        <b>พีทีที บีอาร์ไอซี ซูเปอร์ไบค์ 2019” สนามสุดท้ายมันส์หยด! “นครินทร์” เฉือน “จักรกฤษณ์” เข้าวินส่งท้ายปี “ฐิติพงศ์” ซิวโพเดี้ยมฉลองแชมป์ 3 สมัยติดต่อกัน</b>
      </p>
      <p>การแข่งขันจักรยานยนต์ทางเรียบชิงแชมป์ประเทศไทย รายการ พีทีที บีอาร์ไอซี ซูเปอร์ไบค์ แชมเปี้ยนชิพ 2019 ดวลความเร็วสนามสุดท้ายของปี เมื่อวันที่ 17 พ.ย. ที่สนามช้าง อินเตอร์เนชั่นแนล เซอร์กิต จ.บุรีรัมย์ ไฮไลต์อยู่ที่คลาสใหญ่ที่สุดของไทยอย่าง ซูเปอร์ไบค์ 1,000 ซีซี เอสบี1 ที่ต้องชิงตำแหน่งรองแชมป์ประจำปี หลัง “ติ๊งโน๊ต” ฐิติพงศ์ วโรกร จาก คาวาซากิ ไทยแลนด์ เรซซิ่ง ทีม ซึ่งเก็บแต้มขาดลอยคว้าแชมป์ประจำปี 2019 ไปครองแล้ว โดยผลสนามนี้ปรากฏว่า "ชิพ" นครินทร์ อธิรัฐภูวภัทร์ จาก ยามาฮ่า เพาเวอร์สปีด เรซซิ่ง ทีม บิดเข้าป้ายเป็นคันแรกเหนือทีมเมทอย่าง จักรกฤษณ์ แสงสวาท เพียง 0.070 วินาที ผงาดคว้าแชมป์แรกในฤดูกาลนี้ให้กับตนเองได้สำเร็จ พร้อมไต่ขึ้นมารั้งตำแหน่งรองแชมป์ประจำรายการไปครอง ส่วน “ติ๊งโน๊ต” ฐิติพงศ์ วโรกร ตามหลังแชมป์ 6.890 วินาที จบเรซอันดับ 3 ได้ฉลองแชมป์ประจำปี 3 สมัยซ้อนบนโพเดี้ยมอย่างยิ่งใหญ่</p>
      <figure>
        <img src="https://www.dailynews.co.th/admin/upload/20191117/news_YJjbTxGKxs183210_533.jpg?v=20191117197?v=5144"/>
      </figure>
      <p>ส่วนผลการแข่งขันในคลาส ซูเปอร์สต็อก 1,000 ซีซี เอสที1 แชมป์ตกเป็นของ อภิเดช บุญศรี จาก คาวาซากิ พีทีที ไฉไล ไบค์ ที่ออกสตาร์ทจากโพลและบิดนำม้วนเดียวคว้าชัยชนะส่งท้ายปีไปครอง ตามด้วย ออ ปิตะบุตร จาก คอร์ มอเตอร์สปอร์ต ไทยแลนด์ และ อัศวิน คงทนไพศาล จาก ยูทีอาร์ เรซซิ่ง ทีม ในอันดับ 2 และ 3 ด้านทีมเมทอย่าง โคลิน บัตเลอร์ ที่แม้จะออกตัวจากท้ายแถว แต่ยังสามารถนำรถแข่งเข้าป้ายในอันดับ 7 เพียงพอจะคว้าแชมป์ประจำปีไปครอง พร้อมกับซิวสิทธิ์ไวด์การ์ดในศึก เอเชีย โร้ด เรซซิ่ง แชมเปี้ยนชิพ คลาส เอเชีย ซูเปอร์ไบค์ 1,000 ซีซี ด้วย<br/><br/>ขณะคลาส ซูเปอร์สปอร์ต 600 ซีซี เอสเอส1 แชมป์สนามสุดท้ายตกเป็นของ ดรีม” สิทธิศักดิ์ อ่อนเฉวียง จาก ทีเอชอาร์ซี ไทย ฮอนด้า เรซซิ่ง ที่ทะยานจากกริดที่ 3 ขึ้นมาแซงในโค้งสุดท้ายเข้าป้ายเป็นคันแรกด้วยเวลา 20 นาที 40.847 วินาที เฉือน ประวัติ ในอันดับ 2 เพียง 0.096 วินาที ส่วนอันดับ 3 เป็นของ วรพงศ์ มาลาหวล จาก ยามาฮ่า เควายบี ไออาร์ซี ดี.ไอ.ดี. โมตุล น้ำบาน โก๋ ท่ามะกา ตามหลังแชมป์ 0.379 วินาที โดยแชมป์ประจำปีตกเป็นของ ประวัติ ที่สร้างผลงานได้อย่างยอดเยี่ยมตลอดทั้งปี พร้อมกับคว้าสิทธิ์ไวด์การ์ดเข้าร่วมแข่งขันในศึก เอเชีย โร้ด เรซซิ่ง แชมเปี้ยนชิพ ในรุ่น ซูเปอร์สปอร์ต 600 ซีซี<br/><br/>ด้านผลการแข่งขันในคลาส ซูเปอร์สปอร์ต 400 ซีซี เอสเอส1 “เอ้” วรพงศ์ มาลาหวล จ่าฝูงจาก ยามาฮ่า พิเรลลี ไฮสปีด ดี.ไอ.ดี. เออห์ลินส์ กิ๊กะไบค์ ลิควิ โมลี เคเอ็นบี เรซซิ่ง ทีม บิดเข้าป้ายเป็นคันแรกด้วยเวลา 12 นาที 39.573 วินาที คว้าแชมป์ 4 สนามรวด พร้อมชึ้นเถลิงแชมป์ประจำปีอย่างยิ่งใหญ่ เฉือนเอาชนะ รัฐพงษ์ บุญเลิศ จาก ยามาฮ่า เควายบี ไออาร์ซี ดี.ไอ.ดี. โมตุล น้ำบาน โก๋ ท่ามะกา อันดับ 2 เพียง 0.074 วินาทีเท่านั้น ขณะที่อันดับ 3 ตกเป็นของ จิรายุ สายยนต์ จาก คาวาซากิ โรนิน โมตุล เรซซิ่ง ทีม ตามหลังแชมป์ 1.537 วินาที<br/><br/>ทั้งนี้ ศึก พีทีที บีอาร์ไอซี ซูเปอร์ไบค์ แชมเปี้ยนชิพ 2019 ประสบความสำเร็จอย่างยิ่งใหญ่ พร้อมกับถูกยกให้เป็นการแข่งขันจักรยานยนต์ทางเรียบชั้นนำของประเทศไทย และเปิดให้เป็นเรซระดับอินเตอร์เนชั่นแนล เพื่อยกระดับสู่สากลต่อไป โดยฝ่ายจัดการแข่งขันเตรียมประกาศตารางแข่งขันในฤดูกาลหน้าเร็วๆ นี้.</p>
      <figure>
        <img src="https://www.dailynews.co.th/admin/upload/20191117/news_bNnbNdnAqu183211_533.jpg?v=20191117197?v=7227"/>
      </figure>
      <figure>
        <img src="https://www.dailynews.co.th/admin/upload/20191117/news_EJnTRMjRXc183210_533.jpg?v=20191117197?v=9138"/>
      </figure>
    </article>
  </body>
</html>