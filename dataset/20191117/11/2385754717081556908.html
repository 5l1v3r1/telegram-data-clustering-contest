<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597758/prytanis-pk-xreos-na-paradosoume-mia-kypro-enomeni-sta-paidia-mas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T11:24:00+00:00"/>
    <meta property="og:title" content="Πρύτανης ΠΚ: Χρέος να παραδώσουμε μία Κύπρο ενωμένη στα παιδιά μας"/>
    <meta property="og:description" content="Χρέος προς τους ανθρώπους που πολέμησαν και σε όσους αγωνίστηκαν είναι να παραδώσουμε στα παιδιά μας μία Κύπρο ενωμένη, μία Κύπρο χωρίς τον κίνδυνο..."/>
  </head>
  <body>
    <article>
      <h1>Πρύτανης ΠΚ: Χρέος να παραδώσουμε μία Κύπρο ενωμένη στα παιδιά μας</h1>
      <address><time datetime="2019-11-17T11:24:00+00:00">17 Nov 2019, 11:24</time> by <a rel="author">SigmaLive</a></address>
      <p><b>Χρέος προς τους ανθρώπους που πολέμησαν και σε όσους αγωνίστηκαν είναι να παραδώσουμε στα παιδιά μας μία Κύπρο ενωμένη, μία Κύπρο χωρίς τον κίνδυνο επανάληψης της τραγωδίας του 1974, μία Κύπρο όπου όλες οι κοινότητες ζουν μαζί σε συνθήκες ασφάλειας και ειρήνης σε ένα νησί χωρίς τείχη και πράσινες γραμμές, δήλωσε σήμερα ο Πρύτανης Πανεπιστημίου Κύπρου, Καθηγητής Τάσος Χριστοφίδης.<br/></b> <br/>Σε ομιλία του, στο μνημόσυνο του ήρωα Κυριάκου Μάτση, ο κ. Χριστοφίδης είπε πως χρέος μας είναι να παραδώσουμε «μια Κύπρο που θα την κατοικούν όσοι την ποτίζουν με τον ιδρώτα τους, όπως είπε ο Κυριάκος Μάτσης, ιδρώτα βεβαίως που στις μέρες μας έχει πολλές μορφές».<br/> <br/>Όπως σημείωσε «για να βγούμε από το σημερινό αδιέξοδο, χρειάζεται νηφάλια αντιμετώπιση, ορθολογιστική προσέγγιση, μακροχρόνιος σχεδιασμός, χρειάζεται ορθή αντίληψη των δεδομένων, επίγνωση των αδυναμιών μας και των δυνατοτήτων μας, χρειάζεται να γίνουν τολμηρά βήματα».<br/> <br/>«Χρειάζεται», συνέχισε, «να σχεδιάσουμε και να δουλέψουμε για το μέλλον της χώρας μας έχοντας γνώμονα την ευημερία των πολιτών και ιδιαίτερα των νέων ανθρώπων. Χρειάζεται αυτός ο τόπος και οι πολίτες του, να επαναπροσδιορίσουν τις προτεραιότητές τους αναλογιζόμενοι το παρελθόν, αλλά κυρίως την ελπίδα και το όραμά τους για το μέλλον. Πού θέλουμε να πάμε, διαβάζοντας και ερμηνεύοντας με σοφία τα γεωπολιτικά δεδομένα, ποιοι θέλουμε να είμαστε και πώς θα πετύχουμε όλα όσα ονειρευόμαστε».<br/> <br/>Αναφερόμενος στη θυσία του Κυριάκου Μάτση, είπε πως «δεν ήταν μάταιη, αφού κέντρισε, αφύπνισε, ξύπνησε τους Κύπριους να απαιτήσουν την ελευθερία τους».<br/> <br/>Ανέφερε ότι «μπορεί τότε οι όροι διεκδίκησης των ανθρωπίνων δικαιωμάτων να απαιτούσαν την αντίσταση με όπλα και την αυτοθυσία των Κυπρίων, όμως σήμερα τα μέσα και τα εργαλεία μπορεί να διαφέρουν και μπορούν να αποδειχθούν ότι είναι περισσότερο αποτελεσματικά», συμπληρώνοντας ότι «με όπλο την παιδεία, τη δύναμη της γνώσης, της αλήθειας και των επιχειρημάτων, καλούμαστε σήμερα ως πολίτες να διεκδικήσουμε έναν κόσμο, περισσότερο ανθρώπινο, περισσότερο δίκαιο, περισσότερο ελεύθερο».<br/> <br/>Κατέληξε λέγοντας ότι «αν κάτι μάθαμε από τον Κυριάκο Μάτση, από τους ήρωες του 1955- 59, είναι ότι η αγάπη για την πατρίδα επιτάσσει τη συνεχή εγρήγορση», προσθέτοντας πως «αν κάτι μας επιβάλλει η θυσία τους, είναι να είμαστε τίμιοι και δίκαιοι, είναι να αγαπάμε πραγματικά αυτό τον τόπο και να το δείχνουμε καθημερινά με τις πράξεις μας».<br/> <br/>Πηγή: ΚΥΠΕ<br/> </p>
    </article>
  </body>
</html>