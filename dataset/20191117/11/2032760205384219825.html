<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89844"/>
    <meta property="og:site_name" content="Denník politika"/>
    <meta property="article:published_time" content="2019-11-17T11:35:02+00:00"/>
    <meta property="og:title" content="Dvojgólový Jurčo bol prvou hviezdou zápasu v AHL, Daňo si pripísal asistenciu"/>
    <meta property="og:description" content="17.11.2019 (Webnoviny.sk) – Slovenský hokejista Tomáš Jurčo sa v drese Edmontonu v NHL vyše mesiaca herne trápil, ale po príchode do AHL je všetko inak. Dvadsaťšesťročný košický rodák zatiaľ odohral tri zápasy so ziskom štyroch kanadských bodov a v sobotu bol s dvoma gólmi ústrednou postavou Bakersfieldu Condors pri triumfe 3:2 na ľade Colorada Eagles. Na konci druhej tretiny Jurčo vyrovnal na 2:2 a necelých pätnásť minút pred koncom presilovkovým gólom rozhodol o triumfe svojho tímu. Vyhlásili ho za prvú hviezdu zápasu."/>
  </head>
  <body>
    <article>
      <h1>Dvojgólový Jurčo bol prvou hviezdou zápasu v AHL, Daňo si pripísal asistenciu</h1>
      <address><time datetime="2019-11-17T11:35:02+00:00">17 Nov 2019, 11:35</time> by <a rel="author">Webnoviny</a></address>
      <p>17.11.2019 (Webnoviny.sk) – Slovenský hokejista Tomáš Jurčo sa v drese Edmontonu v NHL vyše mesiaca herne trápil, ale po príchode do AHL je všetko inak. Dvadsaťšesťročný košický rodák zatiaľ odohral tri zápasy so ziskom štyroch kanadských bodov a v sobotu bol s dvoma gólmi ústrednou postavou Bakersfieldu Condors pri triumfe 3:2 na ľade Colorada Eagles. Na konci druhej tretiny Jurčo vyrovnal na 2:2 a necelých pätnásť minút pred koncom presilovkovým gólom rozhodol o triumfe svojho tímu. Vyhlásili ho za prvú hviezdu zápasu.</p>
      <p>Výborné sobotňajšie vystúpenie má za sebou aj slovenský brankár Adam Húska. Tridsiatimi štyrmi zákrokmi sa výrazne podieľal na triumfe Hartfordu Wolf Pack nad Providence Bruins 5:2 a rovnako sa stal prvou hviezdou.</p>
      <p>Na strane Providence sa Peter Cehlárik a Róbert Lantoši predviedli dovedna ôsmimi strelami na bránku, ale Húska nepustil od nich za chrbát ani jeden puk. Obaja slovenskí útočníci v drese Bruins ukončili zápas s dvoma mínusovými bodmi.</p>
      <p>V súboji Syracuje Crunch – Cleveland Monsters (4:2) si hosťujúci útočník Marko Daňo pripísal jednu asistenciu a šesť trestných minút. Celkovo Daňo v 14 zápasoch v tejto sezóne AHL nazbieral sedem asistencií, ale aj 51 trestných minút. V sobotu boli v hre aj ďalší štyria Slováci, ale produktivitu si nevylepšili. Christián Jaroš bol pri prehre Belleville s Milwaukee (2:4), Marián Studenič pri prehre Binghamtonu so Springfieldom (2:3), Adam Ružička nechýbal pri výhre Stocktonu nad San Jose (3:2) a Martin Fehérváry mal plusový bod pri triumfe Hershey nad Charlotte (2:1).</p>
      <h3>AHL – výsledky</h3>
      <p>sobota, zápasy s bodujúcimi Slovákmi</p>
      <p><b>Colorado – Bakersfield 2:3 (1:0, 1:2, 0:1)</b><br/>Tomáš Jurčo (Bakersfield) – 2 góly, 3 strely, 1. hviezda</p>
      <p><b>Syracuse – Cleveland 4:2 (1:2, 2:0, 1:0)</b><br/>Marko Daňo (Cleveland) – 1 asistencia, 2 strely, 6 trestných minút</p>
      <p><b>Hartford – Providence 5:2 (2:2, 1:0, 2:0)</b><br/>Adam Húska (Hartford) – odchytal 60 minút, 34 zákrokov z 36 striel, 1. hviezda – Peter Cehlárik 5 striel, 2 mínusové body, Róbert Lantoši (obaja Providence) 3 strely, 2 mínusové body</p>
      <p>Viac k témam: <a href="https://www.webnoviny.sk/tag/ahl/"><u>AHL</u></a><br/>Zdroj: Webnoviny.sk – <a href="https://www.webnoviny.sk/dvojgolovy-jurco-bol-prvou-hviezdou-zapasu-v-ahl-dano-si-pripisal-asistenciu/"><u>Dvojgólový Jurčo bol prvou hviezdou zápasu v AHL, Daňo si pripísal asistenciu</u></a> © SITA Všetky práva vyhradené.</p>
    </article>
  </body>
</html>