<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-accident-in-supaul-one-killed-and-another-injured-in-clash-of-tractor-and-bike-2854016.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T11:17:13+00:00"/>
    <meta property="og:title" content="सुपौल में हादसा, ट्रैक्टर और बाइक की भिड़ंत में एक की मौत दूसरा घायल"/>
    <meta property="og:description" content="सुपौल के भीमपुर थाना क्षेत्र के रामजानकी चौक के पास रविवार की सुबह दस बजे एसएच 91 पर ट्रैक्टर और बाइक में आमने-सामने टक्कर हो गई। हादसे में बाइक चालक की मौत घटना स्थल पर ही हो गई जबकि बाइक पर सवार एक..."/>
  </head>
  <body>
    <article>
      <h1>सुपौल में हादसा, ट्रैक्टर और बाइक की भिड़ंत में एक की मौत दूसरा घायल</h1>
      <address><time datetime="2019-11-17T11:17:13+00:00">17 Nov 2019, 11:17</time> by <a rel="author">बलुआ बाजार(सुपौल) एक संवाददाता।</a></address>
      <p>सुपौल के भीमपुर थाना क्षेत्र के रामजानकी चौक के पास रविवार की सुबह दस बजे एसएच 91 पर ट्रैक्टर और बाइक में आमने-सामने टक्कर हो गई। हादसे में बाइक चालक की मौत घटना स्थल पर ही हो गई जबकि बाइक पर सवार एक व्यक्ति गंभीर रूप से घायल हो गया।</p>
      <p>आनन-फानन में लोगों ने घायल को नरपतगंज अस्पताल में भर्ती कराया। उधर, घटना से गुस्साए लोगों ने शव को सड़क पर रखकर लगभग डेढ़ घंटे तक जाम कर दिया। </p>
      <p>जानकारी अनुसार राघोपुर थाना क्षेत्र सौराजान निवासी लालबहादुर शर्मा का पुत्र मिथिलेश कुमार शर्मा (25) अपने बहनोई सचित कुमार शर्मा के साथ बाइक से भीमपुर-बलुआ मुख्य मार्ग होते हुए अपने बहनोई के साथ बलभद्रपुर जा रहा था। रामजानकी चौक के पास सामने से आ रही ट्रैक्टर बीआर 43 जी 5416 ने सामने से बाइक में टक्कर मार दी। इससे बाइक चला रहे मिथिलेश कुमार को सिर में गंभीर चोट लग जाने से घटना स्थल पर ही मौत हो गई जबकि बाइक पर बैठे उसके बहनोई सचित कुमार शर्मा गंभीर रूप से घायल हो गया। </p>
      <p>घटना के बाद चालक ट्रैक्टर छोड़कर फरार हो गया। दुर्घटना के बाद वहां लोगों की भीड़ जमा हो गई। लोगों के सहयोग से घायल सचित कुमार को नरपतगंज अस्पताल पहुंचाया गया। आक्रोशित लोगों ने एसएच 91 पर शव का रखकर जाम कर दिया। आक्रोशित लोगों का कहना था कि जब तक मृतक के परिजनों को मुआवजा नहीं मिलता है तब तक शव को उठाने नहीं दिया जाएगा।</p>
      <p>इसी क्रम में वीरपुर से छातापुर जा रहे विधायक नीरज सिंह बबलू भी घटनास्थल पर पहुंच कर लोगों को समझाने का प्रयास किया। लेकिन गुस्साए लोग वरीय अधिकारियों को बुलाने की मांग पर अड़े रहे। उधर, महिलाओं का कहना था कि इससे पहले भी इस सड़क पर 9 महीने पहले फुलपरास निवासी रंजन झा और चापीन वार्ड 5 निवासी बबलु साह की सड़क दुर्घटना में मौत होने पर कोई मुआवजा नहीं दिया गया। इसलिए जब तक सीओ द्वारा आश्वासन नहीं मिलता है तब तक शव को हटाने नहीं देंगे।</p>
      <p> उधर, एसएच जाम रहने से सड़क के दोनों ओर वाहनों की लंबी कतार लग गई। इसके कारण लोगों को आवागमन में परेशानी हुई। लगभग डेढ घंटे बाद सीओ सुमित कुमार ने पहुंच कर लोगों को समझा बुझाकर जाम समाप्त कराया।</p>
      <p><b>चार महीने पहले ही हुई थी मिथिलेश की शादी</b><br/>मिथिलेश की मौत की खबर सुनते ही परिजनों में कोहराम मच गया। मृतक के पिता लालबहादुर शर्मा ने बताया कि मिथिलेश दो भाइयो में सबसे बड़ा और परिवार का एकमात्र कमाने वाला था। उन्होंने बताया कि मिथिलेश कारपेंटर का काम करता था। इससे परिवार की रोजी रोटी चलती थी। चार महीने पहले ही उनकी शादी हुई थी। भीमपुर थानाध्यक्ष विश्वनाथ प्रसाद रवि ने बताया कि मृतक के पिता के आवेदन पर केस दर्ज कर लिया गया है। ट्रैक्टर को भी जब्त कर लिया गया है। ट्रैक्टर मालिक का पता लगाया जा रहा है। घायल सचित कुमार शर्मा का इलाज किया गया। उधर, सीओ सुमित कुमार ने बताया कि मृतक के परिजनों को जो उचित मुआवजा होगा वह दिलाया जाएगा।<br/> </p>
    </article>
  </body>
</html>