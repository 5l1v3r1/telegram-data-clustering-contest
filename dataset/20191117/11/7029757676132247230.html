<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/vhodat-na-bsp-za-mestnata-vlast-e-prez-oblastnite-gradove-otchete-kiril-dobrev.html"/>
    <meta property="og:site_name" content="News.bg"/>
    <meta property="article:published_time" content="2019-11-17T11:21:53+00:00"/>
    <meta property="og:title" content="Входът на БСП за местната власт е през областните градове, отчете Кирил Добрев"/>
    <meta property="og:description" content="Имало подмладяване в партията"/>
  </head>
  <body>
    <article>
      <h1>Входът на БСП за местната власт е през областните градове, отчете Кирил Добрев</h1>
      <address>
        <time datetime="2019-11-17T11:21:53+00:00">17 Nov 2019, 11:21</time>
      </address>
      <p><b>"Входът на БСП за местната власт е през областните градове".</b> Това е един от изводите, който отбеляза зам.-председателят на БСП <b>Кирил Добрев</b> по време на днешното заседанието на Националния съвет на партията.</p>
      <p>Като председател на Националния предизборен щаб <b>той направи анализ и оценка на изминалите местни избори.</b></p>
      <p>Според отчета <b>за кметовете на Коалиция "БСП за България" са гласували над 650 хиляди български граждани, което е с близо 100 хиляди повече в сравнение с 2015 година.</b> БСП спечели изборите <b>на |-ви тур в 35 общини,</b> яви се на балотаж в 57, от които спечели - 24, <b>както и 4-те областни града - Благоевград, Перник, Разград и Русе.</b></p>
      <p><b>В градовете с районно деление левицата се яви на балотаж в 4 варненски, 2 пловдивски и 10 района на столицата</b>, като от тях спечели софийските "Изгрев" и "Младост". През 2015-та година БСП е била на балотаж в 3 софийски и 2 варненски района, но няма спечелен нито един.</p>
      <p><b>За първи път от 1995 г. се слага край на тенденцията БСП да получава по-ниски резултати на местни избори</b> в сравнение с всеки предходен - това се посочва в един от изводите на доклада, представен от Добрев.</p>
      <p><b>"ГЕРБ и ДПС, в комбинация с икономически субекти, успяват буквално да превземат малките общини с население до 10 хиляди човека.</b> И ако БСП в началото на прехода беше партия, която печелеше именно селата и малките общини, <b>входът днес на БСП в местната власт е през големите общини и областни центрове, където зависимостта на хората е по-малка и те гласуват свободно", </b>подчерта Кирил Добрев.</p>
      <p>Той допълни, че <b>симбиозата между ГЕРБ и ДПС при буквалното разпределяне на малките и средни общини, скоро ще обезсмисли местните избори.</b> "Тук е ролята и мястото на БСП - заедно с хората да спрем този начин на печелене на избори, защото се страхувам, че <b>след 4 години от избори няма да има смисъл</b>, изтъкна още Добрев.</p>
      <p>В своя доклад Добрев посочи още, че <b>през последните 3 години се забелязва положителна тенденция, която касае младите хора и желанието им да се идентифицират с левицата.</b></p>
      <p><b>"Тези избори бяха показателни за това - имахме доста кметове под 35 години</b>, а в листите ни се наблюдава <b>сериозно подмладяване</b>, допълни Кирил Добрев и даде примери с Нови Пазар, Хасково, Дряново и други общини.</p>
      <p>Добрев благодари на своите другари затова, че вместо кампания за предстоящи парламентарни избори, са започнали <b>кампания за вътрешнопартийни избори. </b></p>
    </article>
  </body>
</html>