<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/society/kok-etoimazontai-allages/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T11:57:03+00:00"/>
    <meta property="og:title" content="ΚΟΚ : Ετοιμάζονται αλλαγές"/>
    <meta property="og:description" content="Αυξομειώσεις στα προβλεπόμενα πρόστιμααλλά και απαλοιφή εξοντωτικών κυρώσεων"/>
  </head>
  <body>
    <article>
      <h1>ΚΟΚ : Ετοιμάζονται αλλαγές</h1>
      <h2>Αυξομειώσεις στα προβλεπόμενα πρόστιμααλλά και απαλοιφή εξοντωτικών κυρώσεων</h2>
      <address><time datetime="2019-11-17T11:57:03+00:00">17 Nov 2019, 11:57</time> by <a rel="author">ΤοΒΗΜΑ Team</a></address>
      <p>Αλλαγές στον Κώδικα Οδικής Κυκλοφορίας ετοιμάζει το υπουργείο Μεταφορών το οποίο περιλαμβάνει, μεταξύ άλλων, αυξομειώσεις στα προβλεπόμενα πρόστιμα, πλην των σοβαρών παραβάσεων, ελαφρύτερης διοικητικές κυρώσεις, αλλά και απαλοιφή εξοντωτικών κυρώσεων όπως ή δια βίου αφαίρεση άδειας οδήγησης σε περίπτωση υποτροπής στην ίδια παράβαση.</p>
      <p>Παράλληλα, τα πρόστιμα που θα επιβάλλονται για κάθε παράβαση θα είναι ενιαία και δεν θα ακολουθούν εισοδηματικά κριτήρια όπως προβλέπει ο σημερινός ΚΟΚ, παρά το γεγονός ότι εκκρεμεί η εφαρμογή της διάταξης.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Η «φιλοσοφία» του νέου ΚΟΚ, τους βασικούς άξονες του οποίου παρουσιάζει το «Εθνος της Κυριακής», αλλάζει πλήρως, με στόχο η κακή οδηγική συμπεριφορά του ανθρώπου πίσω από το τιμόνι να λειτουργεί τιμωρητικά για τον ίδιο, αλλά όχι για το αυτοκίνητο, πρακτική η οποία ακολουθείται και σήμερα για τα επαγγελματικά οχήματα.</p>
      <p>Αυτό πρακτικά σημαίνει ότι θα μειωθούν δραστικά οι παραβάσεις για τις οποίες θα αφαιρούνται τα στοιχεία του αυτοκινήτου, δηλαδή άδεια κυκλοφορίας και πινακίδες.</p>
      <p>Πηγές του υπουργείου επισημαίνουν ότι κάτι τέτοιο είναι επιβεβλημένο, καθώς σε πολλές περιπτώσεις το αυτοκίνητο είναι οικογενειακό και μαζί με τον παραβάτη οδηγό «τιμωρείται» και δεν μπορεί να λειτουργήσει ολόκληρη η οικογένεια. Για παράδειγμα, εάν κάποιος εντοπιστεί να οδηγεί χωρίς να φορά ζώνη ασφαλείας, θα αφαιρείται η άδεια οδήγησης του χρήστη, αλλά όχι και η άδεια κυκλοφορίας του οχήματος, ενώ θα επανεξεταστεί και η επαναφορά των οικονομικών προστίμων σε αυτές τις περιπτώσεις.</p>
      <p>Στην πλειονότητα των παραβάσεων δεν αναμένονται μεγάλες αυξομειώσεις στα πρόστιμα. Ωστόσο το βάρος θα δοθεί στην αποπληρωμή τους, η οποία εάν δεν γίνει σε ένα εύλογο χρονικό διάστημα, ο παραβάτης οδηγός θα βλέπει το οφειλόμενο ποσό στη φορολογική του δήλωση μέσω του Taxisnet.</p>
      <p>Tην περίοδο αυτή στο υπουργείο γίνεται επανεξέταση του νόμου αλλά και του ύψους των προβλεπόμενων προστίμων, με έμφαση στην απλοποίηση της διαδικασίας είσπραξης. Εχει υπάρξει επί της αρχής συμφωνία μεταξύ των υπουργείων Μεταφορών, Οικονομικών (ΑΑΔΕ) και Ψηφιακής Διακυβέρνησης ως προς την πληρωμή των προστίμων.</p>
      <h3>Οι βασικές αλλαγές</h3>
      <ul>
        <li>Η διατήρηση της αφαίρεσης των στοιχείων του αυτοκινήτου για τις παραβάσεις οι οποίες σχετίζονται με το όχημα, όπως για παράδειγμα η έλλειψη βεβαίωσης τεχνικού ελέγχου από ΚΤΕΟ ή οι βλάβες στα φώτα κ.λπ.</li>
        <li>Στις πολύ σοβαρές παραβάσεις, όπως η κατανάλωση αλκοόλ, η παραβίαση ερυθρού σηματοδότη, η υπερβολική ταχύτητα, εξετάζεται ο συνδυασμός ποινών και προστίμων αλλά και η διατήρηση της αφαίρεσης των στοιχείων του αυτοκινήτου ως αποτρεπτικού μέτρου.</li>
        <li>Οι ποινές για κάποιες παραβάσεις θα εξεταστούν μεμονωμένα και θα αυστηροποιηθούν. Σε τουλάχιστον δύο παραβάσεις, όπως η υπερβολική κατανάλωση αλκοόλ αλλά και οι αυτοσχέδιοι αγώνες (κόντρες), οι οποίοι θεωρούνται ως μια «συνειδητή» παράβαση, το χρηματικό πρόστιμο θα αυξηθεί από τα 700 ευρώ που ισχύει σήμερα.</li>
        <li>Να σημειωθεί ότι σήμερα το υψηλότερο πρόστιμο (πλην του αλκοόλ) είναι 700 ευρώ και επιβάλλεται, μεταξύ άλλων, στην παραβίαση ερυθρού σηματοδότη, STOP, σε αντικανονική προσπέραση και επικίνδυνους ελιγμούς.</li>
        <li>Κατάργηση της διάταξης περί διά βίου αφαίρεσης της άδειας οδήγησης, η οποία προβλέπεται σήμερα στις περιπτώσεις διπλής ή τριπλής υποτροπής σε πολύ σοβαρές παραβάσεις, όπως το αλκοόλ, καθώς εκτιμάται ότι δεν έχει τον σωφρονιστικό χαρακτήρα που επιβάλλεται να έχει μια ποινή.</li>
        <li>Κατάργηση της διάταξης για την επιβολή προστίμων με εισοδηματικά κριτήρια, η οποία εκτιμάται ότι είναι ανεφάρμοστη, και επαναθεσμοθέτηση ίδιου προστίμου σε όλους για την ίδια παράβαση.</li>
        <li>Σε ό,τι αφορά τα αλλοδαπά επαγγελματικά οχήματα, πάντως, και τους ελέγχους τους από μεικτά κλιμάκια στις εθνικές οδούς, εξετάζεται και η επιτόπια είσπραξη των προστίμων τόσο του ΚΟΚ όσο και άλλων παραβάσεων, όπως το διαφορετικό δηλωμένο φορτίο, είτε με πιστωτική κάρτα είτε με ακινητοποίησή τους μέχρι να πληρωθεί το πρόστιμο. Και αυτό γιατί σήμερα συχνά επιβάλλονται πρόστιμα σε τέτοιες περιπτώσεις, τα οποία όμως δεν πληρώνονται ποτέ.</li>
      </ul>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>