<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742141"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T11:58:00+00:00"/>
    <meta property="og:title" content="นักแบดไทยผลงานกระหึ่ม 'พีช-เอ็ม-เฟม'ซิวแชมป์เนปาล"/>
    <meta property="og:description" content="นักแบดไทย ผลงานกระหึ่ม 'น้องพีช' เชือด 'ปาร์ค กา อึน' สาวเกาหลีใต้ 2-0 เกม คว้าแชมป์หญิงเดี่ยว ขณะที่ 'เอ็ม-เฟม' ถล่มคู่ผสมจากแดนกิมจิ 2-0 เกม ผงาดคว้าแชมป์แบดมินตัน 'เนปาล อินเตอร์เนชั่นแนล ชาลเลนจ์ 2019' ที่เนปาล มาครอง"/>
  </head>
  <body>
    <article>
      <h1>นักแบดไทยผลงานกระหึ่ม 'พีช-เอ็ม-เฟม'ซิวแชมป์เนปาล</h1>
      <address>
        <time datetime="2019-11-17T11:58:00+00:00">17 Nov 2019, 11:58</time>
      </address>
      <p>
        <b>นักแบดไทย ผลงานกระหึ่ม "น้องพีช" เชือด "ปาร์ค กา อึน" สาวเกาหลีใต้ 2-0 เกม คว้าแชมป์หญิงเดี่ยว ขณะที่ "เอ็ม-เฟม" ถล่มคู่ผสมจากแดนกิมจิ 2-0 เกม ผงาดคว้าแชมป์แบดมินตัน "เนปาล อินเตอร์เนชั่นแนล ชาลเลนจ์ 2019" ที่เนปาล มาครอง</b>
      </p>
      <p>ศึกแบดมินตันระดับอินเตอร์เนชั่นแนล ชาลเลนจ์ รายการ "โยเน็กซ์-ซันไรส์ เนปาล อินเตอร์เนชั่นแนล ชาลเลนจ์ 2019" ชิงเงินรางวัลรวม 25,000 ดอลลาร์สหรัฐ หรือประมาณ 756,000 บาท ที่ประเทศเนปาล เมื่อวันที่ 17 พ.ย. ในรอบชิงชนะเลิศ มีนักแบดมินตันไทย ผ่านเข้ามาลุ้นแชมป์ 3 รายการ เริ่มจากประเภทหญิงเดี่ยว "น้องพีช" พรทิพย์ บูรณะประเสริฐสุข มือ 38 ของโลก มือวาง 1 ของรายการ พบกับ ปาร์ค กา อึน จากเกาหลีใต้ ปรากฎว่า "น้องพีช" โชว์ฟอร์มสมราคามือเต็งแชมป์ ตบเอาชนะไป 2-0 เกม 21-16, 21-14 ใช้เวลาไป 33 นาที คว้าแชมป์มาครองได้สำเร็จ<br/><br/>ขณะที่ ประเภทชายเดี่ยว "ภูมิ" อดุลรัชต์ นามกูล มือ 131 ของโลก มือวาง 8 พบกับ เคา เคือง ฟาม มือ 110 ของโลก มือวาง 6 จากเวียดนาม ซึ่ง "เจ้าภูมิ" แพ้ไป 1-2 เกม 22-24, 21-9, 21-19 คว้าเพียงรองแชมป์เท่านั้น<br/><br/>ส่วนประเภทคู่ผสม "เอ็ม" สุภัค จอมเกาะ/"เฟม" ศุภิสรา เพียวสามพราน คู่มือ 57 ของโลก คู่มือวาง 3 เอาชนะ คิม ซา ราง/คิม ฮา นา คู่มือวาง 152 ของโลกจากเกาหลีใต้ 2-0 เกม 21-18, 21-16 ถือเป็นการคว้าแชมป์รายการ 2 ของทีมแบดมินตันไทยอีกด้วย<br/><br/> </p>
    </article>
  </body>
</html>