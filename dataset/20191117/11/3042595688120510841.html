<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/wierer-slo-knockout-pa-alle---for-en-oppvisning/71829258"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T11:06:48+00:00"/>
    <meta property="og:title" content="Wierer slo knockout på alle: - For en oppvisning"/>
    <meta property="og:description" content="Marte Olsbu Røiseland kom på en oppløftende tredjeplass på fellesstarten."/>
  </head>
  <body>
    <article>
      <h1>Wierer slo knockout på alle: - For en oppvisning</h1>
      <h2>Marte Olsbu Røiseland kom på en oppløftende tredjeplass på fellesstarten.</h2>
      <address><time datetime="2019-11-17T11:06:48+00:00">17 Nov 2019, 11:06</time> by <a rel="author">Christian M. Hugsted</a></address>
      <p>Den italienske duoen Sara Vittozzi og Dorothea Wierer kom begge på pallen på lørdagens sprint, og var blant favorittene på fellesstarten.</p>
      <p>Og det var sistnevnte som tok en tidlig kommando.</p>
      <p>Etter tredje skyting var Wierer i ledelsen foran den tyske duoen Denise Herrmann og Franziska Preuss. Disse tre hadde et stort forsprang til Marte Olsbu Røiseland på fjerdeplass ut fra standplass.</p>
      <p>
        <b>Herrmann og Wierer gikk tøft i sporet og hektet av Preuss med noen sekunder inn mot siste skyting. Det så ut til å bli en italiensk-tysk duell om seieren.</b>
      </p>
      <p>Da Herrmann og Preuss begge fikk en runde på siste skyting, var det duket for en overlegen seier til Wierer, som skjøt fullt.</p>
      <p>- For en oppvisning av Dorothea, mente NRKs Andreas Stabrun Smith.</p>
      <p>- Jeg er sliten. Det er godt å få 20 treff, sier Wierer til NRK på en blanding av norsk og engelsk etter løpet.</p>
      <h3>- Blir skummel</h3>
      <p>Olsbu Røiseland og Tiril Kampenhaug Eckhoff skjøt også fullt på siste skyting. Røiseland kjempet med Herrmann om andreplassen, men måtte til slutt gi tapt mot tyskeren.</p>
      <p>- Hun blir skummel denne sesongen, det er det ingen tvil om, mente Stabrun Smith om Herrmann.</p>
      <p>
        <b>- Det smaker kjempegodt, sier Olsbu Røiseland til NRK etter den oppløftende tredjeplassen.</b>
      </p>
      <p>Wierer vant 5,3 sekunder foran Herrmann og 8,2 sekunder foran Olsbu Røiseland. Eckhoff ble nummer fem - 32,7 sekunder bak Wierer.</p>
      <p>- Jeg blir litt sjokkert over nivået her, for når du starter med én bom så er det en evig kam å komme opp igjen, så det var hardt, sier Eckhoff til NRK.</p>
    </article>
  </body>
</html>