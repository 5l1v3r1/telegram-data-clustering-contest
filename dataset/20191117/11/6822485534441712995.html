<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826058.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T11:13:00+00:00"/>
    <meta property="og:title" content="رایزنی محسن هاشمی با جهانگیری درباره افزایش نرخ کرایه‌های تاکسی"/>
    <meta property="og:description" content="به گزارش مهر، محسن هاشمی رئیس شورای اسلامی شهر تهران در حاشیه جلسه علنی امروز این شورا با بیان اینکه موضوع ترافیک و آلودگی هوا نشان می دهد نیاز داریم بیشترین حمایت را از حمل و نقل عمومی در کشور داشته باشیم، گفت: متأسفانه طی ۱۰ سال گذشته قوانین حمایتی از حمل و نقل عمومی اعمال نشده و باعث تضعیف حمل و نقل عمومی شده است."/>
  </head>
  <body>
    <article>
      <h1>رایزنی محسن هاشمی با جهانگیری درباره افزایش نرخ کرایه‌های تاکسی</h1>
      <address>
        <time datetime="2019-11-17T11:13:00+00:00">17 Nov 2019, 11:13</time>
      </address>
      <p>رئیس شورای اسلامی شهر تهران گفت: با جهانگیری و ستاد تنظیم بازار در خصوص نرخ کرایه های تاکسی رایزنی خواهم کرد و نتیجه را به شورا اعلام می کنم.</p>
      <p>به گزارش مهر، محسن هاشمی رئیس شورای اسلامی شهر تهران در حاشیه جلسه علنی امروز این شورا با بیان اینکه موضوع ترافیک و آلودگی هوا نشان می دهد نیاز داریم بیشترین حمایت را از حمل و نقل عمومی در کشور داشته باشیم، گفت: متأسفانه طی ۱۰ سال گذشته قوانین حمایتی از حمل و نقل عمومی اعمال نشده و باعث تضعیف حمل و نقل عمومی شده است.</p>
      <p>وی افزود: در زمان هدفمندی یارانه ها نیز قرار بود سهمی برای حمل و نقل عمومی دیده شود اما این بخش برای توسعه حمل و نقل در نظر گرفته نشد و در افزایش قیمت بنزین نیز باز هم حمایت از حمل و نقل پیش بینی نشده است.</p>
      <p>هاشمی خطاب به حاکمیت، دولت و تمام دستگاه های تصمیم گیر در این رابطه درخواست کرد: سهم حمل و نقل عمومی به فوریت تزریق شود.</p>
      <p>وی در پاسخ به پرسشی در خصوص کرایه های تاکسی و احتمال افزایش غیررسمی آن گفت: سیاست دولت، عدم افزایش مواردی است که مربوط به افزایش مصرف سوخت می شود اما اگر این موضوع معطل بماند باز صاحب افزایش های پراکنده نرخ کرایه ها خواهیم بود. به نظر می آید قصد دارند این افزایش به افزایش کرایه های آخر سال اتفاق بیفتد. در این رابطه با آقای جهانگیری صحبت خواهند کرد تا افزایش نرخ کرایه های تاکسی کمتر بلاتکلیف بماند و در این رابطه تصمیم گیری شود.</p>
      <p>رئیس شورای شهر گفت: نتیجه مذاکرات با ستاد تنظیم بازار و معاون اول رئیس جمهور در شورا مطرح می شود اما در حال حاضر قصد هیچ گونه افزایش نرخی نداریم.</p>
      <p>وی در ادامه در خصوص سفر خود به آذربایجان تصریح کرد: این سفر چند منظوره بود. از یک شرکت مدعی ساخت اتوبوس های برقی نیز بازدید کردم.</p>
      <p>هاشمی همچنین با اشاره به جزئیات جلسه هم اندیشی صبح امروز اعضای شورا اظهار داشت: در این جلسه شهردار تهران داوطلبانه حضور داشت تا مسائل روز گذشته را توضیح دهد. برخی مناطق از جمله منطقه ۲، ۵، ۱ و بخشی از منطقه ۲۲ مشکلاتی را داشتند که دلیل این مشکلات مطرح شد و قرار شد گزارش جامعی آماده شود. همچنین برای تنبیه مقصران تدبیری اندیشیده شود.</p>
      <p>به گفته وی این اتفاقات مصادف بود با تغییر نرخ سوخت و برخی گرفتگی ها و پس زدگی های تهران ناشی از همین اتفاق بود.</p>
      <p>وی با اشاره به سخنان شهردار تهران گفت: شروع برف روز گذشته همزمان با پیچ ترافیک بود و امکان حضور ماشین آلات به دلیل همزمانی امکان پذیر نبود. همچنین برخی مناطق به دلیل آنکه مطمئن نبودند برف می بارد یا نه، قصد داشتند صبح زود نمک و شن پاشی کنند که به دلیل ترافیک، این اتفاق دیرهنگام انجام شد و می ترسیدند که اگر شب گذشته این شن پاشی انجام شود مورد استهزاء قرار گیرند.</p>
      <p>وی در پاسخ به این پرسش که آیا شهرداری از بارش برف غافلگیر شد؟ گفت: خداوند با افزایش نرخ سوخت بیشتر هماهنگ بود تا شهرداری اما این اتفاق دیگر تا آخر زمستان تکرار نمی شود.</p>
      <p>رئیس شورای شهر تهران همچنین تأکید کرد: آقای حناچی قصد داشتند روز گذشته با مردم صحبت کنند اما گفته شد صدا و سیما این فرصت را نداده است.</p>
      <p>در جریان این گلایه برخی از خبرنگاران به هاشمی گفتند روابط عمومی شهرداری روز گذشته، خبرنگاران را گزینشی دعوت کرده و برخی از خبرنگاران از لیست دعوت حذف شدند.</p>
    </article>
  </body>
</html>