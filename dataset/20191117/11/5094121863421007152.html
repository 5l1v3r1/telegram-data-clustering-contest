<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/na-clenstvi-v-ksc-nejsem-pysny-nebyl-jsem-statecny-jako-havel-uvedl-babis-20191117.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T11:27:00+00:00"/>
    <meta property="og:title" content="Na členství v KSČ nejsem pyšný. Nebyl jsem statečný jako Havel, uvedl Babiš"/>
    <meta property="og:description" content="Odvaha Václava Havla za komunismu byla obdivuhodná, prohlásil při projevu v Národním muzeu premiér Andrej Babiš. Předseda české vlády se tam společně s premiéry zemi V4 a předsedou Německého spolkového sněmu zúčastnil programu k výročí třiceti let od sametové revoluce. "/>
  </head>
  <body>
    <article>
      <h1>Na členství v KSČ nejsem pyšný. Nebyl jsem statečný jako Havel, uvedl Babiš</h1>
      <address><time datetime="2019-11-17T11:27:00+00:00">17 Nov 2019, 11:27</time> by <a rel="author">Redakce</a></address>
      <p>"Je 30 let od chvíle, kdy začala sametová revoluce," zahájil svá slova v Národním muzeu premiér Andrej Babiš. Předtím ještě pochválil ředitele Národního muzea Michala Lukeše za videomapping. </p>
      <p>"Rok 1989 byl přelomový. 17. listopad 1989 - Albertov. Pietní akce k uzavření vysokých škol nacisty. Dav se vydal po nábřeží na Národní třídu. To, co následovalo, jsme všichni viděli mnohokrát," vyprávěl Babiš a hovořil o vzniku stávkových výborů. "Václav Havel. Jeho odvaha za komunismu a sametové revoluce byla obdivuhodná," pochválil exprezidenta český premiér. </p>
      <figure>
        <img src="https://g.denik.cz/63/09/demonstrace-proti-babisovi-letna-2-new4-02_denik-150-3x2.jpg"/>
      </figure>
      <aside>
        <a href="https://www.denik.cz/z_domova/lidri-teto-zeme-by-meli-prestat-lhat-a-krast-rika-ucastnice-demonstrace-20191117.html">Co by demonstranti vzkázali Babišovi? Deník vyzpovídal lidi na Letné Přečíst článek ›</a>
      </aside>
      <p>Následně se přiznal k tomu, že byl členem Komunistické strany Československa. "Nejsem na to pyšný. Nebyl jsem tak statečný jako prezident Havel. Nyní chci zpětně vyjádřit vděk a pokoru: Díky vám, kdo jste měli odvahu a vyšli jste 17. listopadu 1989 z Albertova na Národní třídu," děkoval Babiš. Poděkoval i všem, kteří založili Občanské fórum.</p>
      <p>"Žádná strana nespojuje všechny a každá se pere o své místo na slunci. Ale pokud jsou to strany demokratické, nevidím v tom žádný problém," zaznělo rovněž v projevu Babiše. "Chci dále pracovat jako premiér pro všechny občany této země. Jsme všichni Češi. Občané svobodné České republiky," sdělil Babiš.</p>
      <h3>Nejsvobodnější období České republiky </h3>
      <p>"Měli bychom být hrdi na to, čeho jsme dosáhli. Hrdi na to, kde jsme teď. Děkuji všem, že se nám všem povedlo to, co zažíváme teď: Nejsvobodnější období České republiky, které pamatujeme. Nejdůležitější je udržet získanou svobodu a demokracii pro další generaci," dodal Babiš a pochválil ekonomické výsledky Česka.</p>
      <p>V Národním muzeu vystoupil po Andreji Babišovi také předseda Německého spolkového sněmu Wolfgang Schäuble. České republice mimo jiné pogratuloval. Poté vystoupil se svým projevem i předseda polské vlády Mateusz Morawiecki.</p>
      <figure>
        <img src="https://g.denik.cz/1/76/p201911170761901_denik-150-3x2.jpg"/>
      </figure>
      <aside>
        <a href="https://www.denik.cz/z_domova/cesko-vyroci-sametova-revoluce-listopad-1989-pripominky-akce-20191117.html">ON-LINE: Česko vzpomínalo na revoluci. Na Václavském náměstí znovu cinkaly klíče Přečíst článek ›</a>
      </aside>
      <p>Slovenský premiér Peter Pellegrini se domnívá, že změna režimu je spjatá s inspiracemi z Polska i Maďarska. "Naopak, dynamika událostí v Československu inspirovala vývoj v Německu, Polsku i Maďarsku," podotkl Pellegrini a hovořil v Národním muzeu o pádu Berlínské zdi, pádu železné opony i o tom, jak skončila studená válka. </p>
      <p>K řečnickému pultíku zamířil také maďarský premiér Viktor Orbán. "Spolupráce středoevropských zemí je napsána v srdcích Středoevropanů. Blahopřeji České republice k velkému výročí," uzavřel. </p>
    </article>
  </body>
</html>