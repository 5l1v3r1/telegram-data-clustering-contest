<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125445/kikilias-sto-1142-oi-kataggelies-gia-ton-antikapnistiko-tha-ginontai"/>
    <meta property="og:site_name" content="Insider"/>
    <meta property="article:published_time" content="2019-11-17T11:03:00+00:00"/>
    <meta property="og:title" content="Κικίλιας: Στο 1142 οι καταγγελίες για τον αντικαπνιστικό - Θα γίνονται επώνυμα"/>
    <meta property="og:description" content="Ο Βασίλης Κικίλιας δεσμεύτηκε εκ νέου ότι δεν θα σημειωθεί καμία αύξηση της τιμής των φαρμάκων για το 2020 αλλά αντιθέτως θα γίνει μείωση."/>
  </head>
  <body>
    <article>
      <h1>Κικίλιας: Στο 1142 οι καταγγελίες για τον αντικαπνιστικό - Θα γίνονται επώνυμα</h1>
      <h2>Ο Βασίλης Κικίλιας δεσμεύτηκε εκ νέου ότι δεν θα σημειωθεί καμία αύξηση της τιμής των φαρμάκων για το 2020 αλλά αντιθέτως θα γίνει μείωση.</h2>
      <address>
        <time datetime="2019-11-17T11:03:00+00:00">17 Nov 2019, 11:03</time>
      </address>
      <p><b>Την προσεχή Τρίτη θα γίνει η έναρξη της καμπάνιας για τον αντικαπνιστικό νόμο,</b> όπως γνωστοποίησε ο υπουργός Υγείας <b>Βασίλης Κικίλιας.</b></p>
      <p>Μιλώντας το πρωί της Κυριακής στον τηλεοπτικό σταθμό ΣΚΑΙ, ο κ. Κικίλιας ανακοίνωσε πως «την Τρίτη κάνουμε την έναρξη της καμπάνιας, μαζί με την εφαρμογή του νόμου και το πώς θα ρυθμίζονται τα πρόστιμα». Πρόσθεσε δε πως <b>στον τετραψήφιο 1142 τηλεφωνεί κάποιος επωνύμως και κάνει καταγγελία για το κάπνισμα.</b></p>
      <p><b>Ερωτηθείς για το ύψος των προστίμων είπε ότι θα είναι μεγαλύτερα για τα νυχτερινά μαγαζιά</b> και για περιπτώσεις όπως το να καπνίζει κανείς σε αυτοκίνητο όπου υπάρχουν παιδιά.</p>
      <p>
        <b>Μείωση τιμών σε εκατοντάδες φάρμακα</b>
      </p>
      <p>Ο κ. Κικίλιας δεσμεύτηκε εκ νέου ότι δεν θα σημειωθεί καμία αύξηση της τιμής των φαρμάκων για το 2020 αλλά αντιθέτως θα γίνει μείωση.</p>
      <p><b>«Μηδέν αύξηση των τιμών αλλά και μειώσεις μέχρι 7% σε εκατοντάδες φάρμακα»</b> είπε χαρακτηριστικά.</p>
      <p>Όπως εξήγησε ο υπουργός Υγείας, μέχρι το τέλος του έτους θα αναρτηθούν από τον ΕΟΦ οι νέες τιμές των φαρμάκων, ενώ υποστήριξε ότι «ο υπολογισμός από την προηγούμενη κυβέρνηση ήταν ότι γύρω στα 1.600 με 1.700 φάρμακα θα είχαν αύξηση» η οποία όπως είπε, είχε αποφασίσει την αύξηση των τιμών των φαρμάκων μέχρι και 10%.</p>
      <p>Ο υπουργός Υγείας όταν ρωτήθηκε πώς θα αντιμετωπίσει τυχόν ελλείψεις που πιθανώς να εμφανιστούν σε κάποια φάρμακα είπε ότι ήδη έχει δώσει εντολή στον ΕΟΦ και στον πρόεδρό του να διεξάγει έρευνα τις τελευταίες ημέρες. «Δεν υπάρχει περίπτωση να υπάρξουν ελλείψεις στα φάρμακα. Ο Έλληνας ασθενής θα έχει πρόσβαση στα φάρμακά του. Εφόσον παρατηρηθεί σε οποιοδήποτε σημείο της χώρας μία τέτοια πρακτική, θα λάβουμε άμεσα μέτρα» είπε ο κ. Κικίλιας.</p>
      <p>
        <b>Έρχεται νέο νομοσχέδιο για τη Δημόσια Υγεία</b>
      </p>
      <p>Επίσης ο κ. Κικίλιας έκανε γνωστό ότι εντός των επόμενων εβδομάδων το Υπουργείο Υγείας φέρνει στη Βουλή νομοσχέδιο τομή- όπως είπε - για τη δημόσια υγεία.</p>
      <p>Το νομοσχέδιο αυτό θα ρυθμίζει θέματα πρόληψης, screening και υγείας και υγιεινής σε ό,τι έχει να κάνει με τον πληθυσμό της χώρας «που λείπουν και πολλές φορές από το δημόσιο λόγο, λείπουν και σε σχέση με τη συνεργασία του Υπουργείου Υγείας με Δήμους και Περιφέρειες σε ό,τι έχει να κάνει με θέματα αιχμής. Ακόμα και για το προσφυγικό-μεταναστευτικό ή τη ρύθμιση του πώς κάνουμε screening στον πληθυσμό για τον καρκίνο, μαστογραφίες στις γυναίκες» είπε χαρακτηριστικά.</p>
      <p>Ο υπουργός Υγείας παρατήρησε τέλος ότι σε όλες τις χώρες του κόσμου η αιχμή του δόρατος της πολιτικής υγείας είναι η δημόσια υγεία, δεν είναι η περίθαλψη. «Είναι κάτι το οποίο έχουμε αφήσει πολλά χρόνια πίσω στη χώρα μας και ερχόμαστε να το ρυθμίσουμε», κατέληξε.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/ellada/122958/telos-sto-kapnisma-me-tripsifio-arithmos-gia-kataggelies-kai-ypsila-prostima"/>
        <a href="https://www.insider.gr/eidiseis/ellada/122833/kikilias-oi-athlites-toy-mpasket-tha-mporoyn-na-apohoroyn-apo-gipedo-oi"/>
        <a href="https://www.insider.gr/eidiseis/politiki/121875/syskepsi-mitsotaki-kai-kikilia-gia-ton-antikapnistiko-nomo-ti-syzitithike"/>
      </related>
    </article>
  </body>
</html>