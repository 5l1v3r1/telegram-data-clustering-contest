<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/17/653799/"/>
    <meta property="og:site_name" content="Економічна правда"/>
    <meta property="article:published_time" content="2019-11-17T11:20:00+00:00"/>
    <meta property="og:title" content="Звук в кіно та на концертах стане кращим завдяки новим ДБН"/>
    <meta property="og:description" content="Звук в кінотеатрах та концертних залах буде кращим завдяки новим вимогам до акустики у державних будівельних нормах"/>
  </head>
  <body>
    <article>
      <h1>Звук в кіно та на концертах стане кращим завдяки новим ДБН</h1>
      <address>
        <time datetime="2019-11-17T11:20:00+00:00">17 Nov 2019, 11:20</time>
      </address>
      <p>Звук в кінотеатрах та концертних залах буде кращим завдяки новим вимогам до акустики у державних будівельних нормах.</p>
      <p>Про це йдеться у <a href="https://www.facebook.com/lev.partskhaladze/photos/a.162260117261772/1338482122972893/?type=3&amp;__xts__%5B0%5D=68.ARAh4cPo5IjIumStjdBuktojl1MKaqySGF8_4b9RJN7_u4a8XtJr6cy05YMcsZkWwfPyhxFbzErm_L3ljhh2n01uHPcnjYzL10kBxH87yGy6_TAQqvOBEKVuEycMyCMecbXba43uTpb5A-wzfcnc0GGTJ0RswxeNbebm-oD7l4MsysZeCBL1ISVXGfWTP1smv4bgc7Grz7a5vdQrWzLjtkmoZey_6KDOu-FKWMF1_spWQmsu9AhrsKFrOd30qUv24h8x06LPefU9Tmc1gwFTno6ammkLLdfzlwIlW0moPOO5anGRTsVbpbltArM9nigOIL_86szX6SsPuSm8XtWCRw143A&amp;__tn__=-R">повідомленні</a> президента Конфедерації будівельників Льва Парцхаладзе.</p>
      <p>Нова ДБН щодо закладів культури набрала чинності з 1 листопада цього року і стосується проектування нових і реконструкції існуючих будівель закладів культури. Це кінотеатри, театри, концертні зали, музеї тощо.</p>
      <p>"Якість звуку – це не лише правильне обладнання, а й належне архітектурне планування зали за формою, матеріалами і так далі. У новому ДБН щодо закладів культури було переглянуто і оновлено ці вимоги, щоб майбутні концертні зали, театри та зали в кінотеатрах будувалися кращими – з кращим звуком без відлуння та інших дефектів", — заявив Парцхаладзе.</p>
      <p>Він навів декілька прикладів змін у ДБН щодо закладів культури, які пов'язані з акустикою:</p>
      <p>
        <i>- прямокутна форма зали та плоска горизонтальна стеля допускається лише для планування невеликих лекційних зал до 200 осіб. А на більшу місткість глядачів краще робити трапецієподібну форму з кутом розкриття 10-12 градусів.</i>
      </p>
      <p>
        <i>- у залах з великою стелею і шириною, щоб не провокувати різні звукові відбиття і запізнювання на перших рядах треба застосовувати звуковідбивальні конструкції на стелях і стінах, які б спрямовували відбитий звук на більш віддалені місця.</i>
      </p>
      <p>
        <i>- "театральна луна" може виникнути у випадку, якщо задня стіна зали примикає до стелі під кутом 90 градусів. Щоб це унеможливити, потрібно задню частину стелі проектувати з нахилом у бік задньої стіни чи застосовувати спеціальні оздоблювальні матеріали з акустичними властивостями.</i>
      </p>
      <p>
        <i>- для ефективного розсіювання відбитого звуку у залах мають застосовуватися спеціальні розсіювальні елементи. А для огороджувальних конструкцій залів не рекомендується використовувати гладкі паралельні плоскі поверхні.</i>
      </p>
      <p>У ДБН також зазначено, що одним із важливих етапів акустичного проектування повинно бути комп’ютерне моделювання і розрахунок локальних акустичних критеріїв. Це потрібно для оцінки розбірливості мови, ясності звучання, гучності тощо.</p>
      <p>Економічна правда</p>
    </article>
  </body>
</html>