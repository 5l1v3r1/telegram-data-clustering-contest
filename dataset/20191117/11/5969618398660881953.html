<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/spiros-kavalieratos/h-epomenh-mera-sthn-eok.5641245.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-17T11:56:00+00:00"/>
    <meta property="og:title" content="Η επόμενη μέρα στην ΕΟΚ"/>
    <meta property="og:description" content="Το σχέδιο έγινε νόμος και ο Γιώργος Βασιλακόπουλος δεν μπορεί να παραμείνει στην προεδρία της ΕΟΚ. Ποια είναι η επόμενη μέρα στην Ομοσπονδία; Το Sport24.gr καταγράφει τα δεδομένα"/>
  </head>
  <body>
    <article>
      <h1>Η επόμενη μέρα στην ΕΟΚ</h1>
      <h2>Το σχέδιο έγινε νόμος και ο Γιώργος Βασιλακόπουλος δεν μπορεί να παραμείνει στην προεδρία της ΕΟΚ. Ποια είναι η επόμενη μέρα στην Ομοσπονδία; Το Sport24.gr καταγράφει τα δεδομένα</h2>
      <address><time datetime="2019-11-17T11:56:00+00:00">17 Nov 2019, 11:56</time> by <a rel="author">Σπύρος Καβαλιεράτος</a></address>
      <p>Ενας από τους βασικούς στόχους <b><a href="https://www.sport24.gr/Columns/spiros-kavalieratos/sport24.gr/Sports/pshfisthke-o-neos-athlhtikos-nomos-anamenontai-antidraseis-apo-tis-omospondies.5640789.html">του νόμου Αυγενάκη</a></b> ήταν ξεκάθαρα η Ομοσπονδία μπάσκετ. Το όριο ηλικίας τοποθετήθηκε<b><a href="https://www.sport24.gr/Sports/aygenakhs-orio-ekloghs-mexri-ta-71-xronia.5640553.html"> στα 71 χρόνια</a></b> και ο γεννημένος τον Ιανουάριο του 1939 Γιώργος Βασιλακόπουλος δεν θα μπορεί όχι μόνο να είναι πρόεδρος της ΕΟΚ, αλλά ούτε καν να βάλει υποψηφιότητα για να παραμείνει μέλος του ΔΣ...</p>
      <p>Είναι αυτό το τέλος εποχής; Ετσι φαίνεται, όμως, όποιος πιστέψει ότι η υπάρχουσα κατάσταση στην Ομοσπονδία θα παραδοθεί αμαχητί, είναι μάλλον γελασμένος. Και οι λόγοι είναι πολλοί.</p>
      <p>Κατ αρχάς να ξεκαθαρίσουμε ότι τίποτα δεν πρόκειται να αλλάξει μέχρι το καλοκαίρι. Ο νέος νόμος θα ισχύσει μετά τους Ολυμπιακούς Αγώνες του Τόκιο, συνεπώς η τωρινή διοίκηση δεν πρόκειται να φύγει από τη θέση της τουλάχιστον μέχρι τον Σεπτέμβρη.</p>
      <p>Συν τοις άλλοις, είναι δεδομένο ότι η ΕΟΚ και ο Βασιλακόπουλος θα προσφύγουν στο Συμβούλιο της Επικρατείας, προκειμένου να κριθεί παράνομος και <b><a href="https://www.sport24.gr/Sports/segas-antisyntagmatikos-o-nomos-aygenakh.5639776.html">αντισυνταγματικός ο νόμος</a> </b>που ψηφίστηκε την Παρασκευή και θέτει όριο ηλικίας. Αυτή θα είναι η κορύφωση των αντιδράσεων από πλευράς ΕΟΚ, που σε καμία περίπτωση δεν θα μείνει αδρανής στην κόντρα αυτή με την κυβέρνηση. Επίσης, θα γίνουν απαραίτητες κινήσεις ούτως ώστε να μην προκύψει κανένα πρόβλημα με την Εθνική ομάδα εν όψει της προετοιμασίας για το<b><a href="https://www.sport24.gr/Basket/ElladaBasket/EthnikiBasket/proolympiako-se-kanada-kroatia-lithoyania-kai-servia-oi-omiloi.5640340.html"> Προολυμπιακό</a> </b>τουρνουά<b> </b>και αν όλα πάνε καλά για τους Ολυμπιακούς Αγώνες στο Τόκιο. Πάντα υπάρχει ο... μπαμπούλας του αποκλεισμού από την ΔΟΕ και τη FIBA κι αυτό δεν αφορά μόνο στο μπάσκετ.</p>
      <p>Ομως στην Ομοσπονδία δεν πρόκειται να μείνουν με σταυρωμένα τα χέρια και για τις εκλογές που θα γίνουν - λογικά - τον Σεπτέμβριο του 2020. Στην ΕΟΚ θεωρούν πως πρέπει να διαφυλάξουν το έργο τόσων ετών, γι αυτό και θα οργανωθούν προκειμένου τα ηνία και το ΔΣ να παραμείνει ουσιαστικά στα ίδια χέρια. Θα επιχειρήσουν να συσπειρώσουν παλιούς παράγοντες και μέλη του υπάρχοντος Διοικητικού Συμβουλίου, που θα έχουν το δικαίωμα εκλογής και με αυτόν τον τρόπο θα διατηρήσουν τον έλεγχο, αφού άλλωστε ο νέος νόμος δίνει το δικαίωμα σε ανθρώπους εκτός Συμβουλίου, να αποκτήσουν θέση στην Ομοσπονδία... Οπως για παράδειγμα πόστο Γενικού Διευθυντή.</p>
      <p>Ακόμα, βέβαια, είναι πολύ νωρίς για να υπάρξει ονοματολογία, αλλά και μέσα στους κύκλους της Ομοσπονδίας υπάρχουν άνθρωποι που θέλουν να παίξουν ρόλο στην επόμενη μέρα και έχουν ιδιαίτερες φιλοδοξίες ακόμα και για τη θέση του προέδρου. Αλλωστε ακόμα και εντός ΕΟΚ υπάρχουν διαφωνίες και διαφορετικές νοοτροπίες, δεν έχουν όλοι την ίδια γραμμή και άποψη για όσα συμβαίνουν στο ελληνικό μπάσκετ. Κι αυτή η συσπείρωση δεν θα είναι καθόλου εύκολη, από τη στιγμή που ο Γιώργος Βασιλακόπουλος δεν θα είναι επικεφαλής. Ακόμα δηλαδή κι αν στη βάση του το συμβούλιο μείνει ίδιο, ο επόμενος πρόεδρος δύσκολα θα δεχθεί να παίξει το ρόλο της... γλάστρας, όπως είχε γίνει παλαιότερα. Κι αυτό συζητιέται πολύ καιρό τώρα μέσα στην Ομοσπονδία. Γι αυτό και αν ακόμα η υπάρχουσα Διοίκηση διατηρήσει τη δύναμή της, δεν θα είναι απλά τα πράγματα στην επόμενη μέρα.</p>
      <p>
        <b>Δεν θα είναι εύκολο...</b>
      </p>
      <p>Το ότι θα δοθεί αγώνας για να μείνει η ΕΟΚ στα ίδια χέρια, δείχνει και το ότι δεν θα είναι καθόλου εύκολο να μείνει στα ίδια χέρια. Αν, δηλαδή, δεν αλλάξει κάτι άμεσα στο Συμβούλιο της Επικρατείας, είναι πλέον πιο πιθανό από κάθε άλλη φορά να εμφανιστούν και άνθρωποι εκτός Ομοσπονδίας να διεκδικήσουν τα ηνία και τη Διοίκηση της ΕΟΚ. Κάτι χειροπιαστό δεν υπάρχει, αλλά υπάρχουν πολλά σενάρια που ακούγονται και φυσικά όσο περνάει ο καιρός θα ακούγονται όλο και περισσότερο. Ανθρωποι που δεν έχουν ασχοληθεί ως τώρα με τα Διοικητικά της Ομοσπονδίας ίσως κάνουν την κίνησή τους και οι εκλογές του 2020, θα αποκτήσουν εντελώς διαφορετική μορφή σε σχέση με τα τελευταία χρόνια. Αλλωστε η νυν διοίκηση δεν είχε ποτέ αντίπαλο και οι εκλογές ήταν μια τυπική διαδικασία.</p>
      <p>Από την άλλη, δεν αποκλείεται να υπάρξει σύμπραξη μελών του νυν ΔΣ με ανθρώπους που δεν έχουν ασχοληθεί, ίσως και παλιούς παίκτες που ενδιαφέρονται να μπουν στην Ομοσπονδία και να προσφέρουν. Κι έτσι να δημιουργηθεί ένα διαφορετικό μείγμα, που δεν θα είναι αποκομμένο εντελώς από το παρελθόν, αλλά ταυτόχρονα δεν θα αποτελεί συνέχεια της προηγούμενης διοίκησης. Απλά οι ρόλοι θα είναι διαφορετικοί και δεν θα έχει τον πρώτο, τελευταίο και στην πραγματικότητα το μοναδικό λόγο ο Γιώργος Βασιλακόπουλος.</p>
      <p>Είναι πολλά τα σενάρια αυτή τη στιγμή και όποιος μπει στη διαδικασία να προβλέψει τι θα γίνει σε περίπου 9 μήνες από τώρα, κινδυνεύει να εκτεθεί. Ποιος ξέρει, ίσως ακόμα και η κυβέρνηση με την νυν Διοίκηση της ΕΟΚ να βρει μια κοινή γραμμή πλεύσης και η επόμενη μέρα στην Ομοσπονδία μπάσκετ να είναι πιο ομαλή απ' ό,τι φαντάζεται κανείς τη δεδομένη στιγμή. Να βρεθεί, δηλαδή, ένα σχήμα κοινής αποδοχής και να μην οδηγηθεί το άθλημα σε εμπόλεμη κατάσταση.</p>
      <p>Οπως και να έχει, όμως, αυτό που κανείς δεν μπορεί να αμφισβητήσει, είναι ότι η νυν κυβέρνηση έχει πάρει πολύ σοβαρά το θέμα του μπάσκετ και της ΕΟΚ και δεν θα μείνει σε έναν νόμο. Θα συνεχίσει να ασχολείται με την επόμενη μέρα και δίχως να το παραδεχτεί κανείς επίσημα, θα έχει τον πιο δυνατό λόγο στην επόμενη μέρα. Αυτό είναι το μήνυμα που είχε στείλει καιρό τώρα στην Ομοσπονδία, αλλά ίσως να μην είχε ληφθεί τόσο σοβαρά υπόψιν.</p>
      <p>Η συνέχεια αναμένεται με ακόμα μεγαλύτερο ενδιαφέρον, αλλά οι επόμενες μέρες σίγουρα θα είναι γεμάτες ένταση, κυρίως από την πλευρά της Ομοσπονδίας, που βγήκε πληγωμένη από την ψήφιση του νόμου, αλλά δεν θα παραδώσει τόσο εύκολα τα όπλα...</p>
      <p>
        <b>Photo Credits: Eurokinissi</b>
      </p>
    </article>
  </body>
</html>