<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89846"/>
    <meta property="og:site_name" content="Denník politika"/>
    <meta property="article:published_time" content="2019-11-17T11:35:23+00:00"/>
    <meta property="og:title" content="Zhromaždenie Za slušné Slovensko začne symbolicky o 17:11, stále je potrebné bojovať za demokraciu"/>
    <meta property="og:description" content="17.11.2019 (Webnoviny.sk) – Výročie Nežnej revolúcie si dnes zhromaždením pripomenie aj iniciatíva Za slušné Slovensko. Chce sa tak okrem iného poďakovať predošlej generácii za ich boj za demokraciu počas Nežnej revolúcie. Podujatím zároveň zdôrazní, že za demokratické princípy je potrebné bojovať aj v dnešných časoch. Zhromaždenie odštartuje na bratislavskom Námestí slobody symbolicky o 17:11."/>
  </head>
  <body>
    <article>
      <h1>Zhromaždenie Za slušné Slovensko začne symbolicky o 17:11, stále je potrebné bojovať za demokraciu</h1>
      <address><time datetime="2019-11-17T11:35:23+00:00">17 Nov 2019, 11:35</time> by <a rel="author">Webnoviny</a></address>
      <p>17.11.2019 (Webnoviny.sk) – Výročie Nežnej revolúcie si dnes zhromaždením pripomenie aj iniciatíva Za slušné Slovensko. Chce sa tak okrem iného poďakovať predošlej generácii za ich boj za demokraciu počas Nežnej revolúcie. Podujatím zároveň zdôrazní, že za demokratické princípy je potrebné bojovať aj v dnešných časoch. Zhromaždenie odštartuje na bratislavskom Námestí slobody symbolicky o 17:11.</p>
      <h3>Budoval sa prehnitý systém</h3>
      <p>Iniciatíva hovorí, že ľudia v Novembri 1989 túžili žiť v krajine, kde politici, sudcovia a polícia neslúžia jednej strane, ale všetkým občanom. „<i>Dnes sme svedkami pribúdajúcich dôkazov toho, aký prehnitý systém sa na Slovensku roky budoval. Vládli tu politici, ktorí sa správali podľa hesla ‚vyhraj voľby a môžeš všetko‘. Bohužiaľ, nezostalo ‚iba‘ pri spreneverených miliónoch alebo falošných tituloch</i>,“ uviedla iniciatíva a poukázala na vraždu investigatívneho novinára Jána Kuciaka a jeho snúbenice Martiny Kušnírovej vo februári 2018.</p>
      <p>Ako agentúru SITA informovala Eva Lavríková z iniciatívy, na námestí sa zhromaždeným prihovoria za osobnosti známe z Novembra ’89 Peter Zajac a Martin Bútora a za vtedajších študentov Zuzana Mistríková a Filip Vagač. O európskom rozmere udalostí prehovorí holandský spisovateľ a novinár Chris Keulemans, za novinárov sa prihovoria Beáta Balogová a Matúš Kostolný. Za spojené občianske iniciatívy tentokrát prehovorí iniciatíva Dobrý úradník, menovite Naďa Kurilová a Veronika Ferčíková. V mene mladých rodín na pódiu vystúpia Matej Sajfa Cifra s manželkou Veronikou Ostrihoňovou Cifrovou. Ďalej prehovoria Pavol Žilinčík, Zuzana Hlávková a herci. O hudobnú časť programu sa postará Jana Orlická a skupina Para.</p>
      <h3>Brutálne potlačenie demonštrácie</h3>
      <p>Revolučné udalosti novembra 1989, počas ktorých sa zrútil komunistický režim, naštartovali študenti, ktorých od začiatku výrazne podporovali práve umelci. V Bratislave sa pred 30 rokmi podvečer 16. novembra 1989 zhromaždili pri príležitosti Medzinárodného dňa študentstva a pred ministerstvom školstva hovorili o potrebe demokratizácie školstva. Veľkú demonštráciu pripomínajúcu 50. výročie zatvorenia českých vysokých škôl nacistami pripravili 17. novembra 1989 študenti v Prahe. Jej brutálne potlačenie na Národnej triede vyvolalo medzinárodné rozhorčenie a vyburcovalo českú a slovenskú spoločnosť.</p>
      <p>Do štrajku na vysokých školách v Československu vstúpili aj herci všetkých divadiel, od 20. do 26. novembra sa konali denne stotisícové manifestácie v celej ČSSR. Začali sa formovať občianske hnutia a združenia, v Česku vzniklo Občianske fórum a na Slovensku Verejnosť proti násiliu, ktoré boli prvé roky po páde komunizmu aj vládnymi stranami. Po páde komunistického režimu sa prvé slobodné parlamentné voľby konali v júni 1990.</p>
      <p>Viac k témam: <a href="https://www.webnoviny.sk/tag/17-november/"><u>17. november</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a>, <a href="https://www.webnoviny.sk/tag/pochod-za-slusne-slovensko/"><u>pochod „Za slušné Slovensko“</u></a>, <a href="https://www.webnoviny.sk/tag/za-slusne-slovensko/"><u>Za slušné Slovensko</u></a><br/>Zdroj: Webnoviny.sk – <a href="https://www.webnoviny.sk/zhromazdenie-za-slusne-slovensko-zacne-symbolicky-o-1711-stale-je-potrebne-bojovat-za-demokraciu/"><u>Zhromaždenie Za slušné Slovensko začne symbolicky o 17:11, stále je potrebné bojovať za demokraciu</u></a> © SITA Všetky práva vyhradené.</p>
    </article>
  </body>
</html>