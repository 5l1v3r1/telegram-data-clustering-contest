<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/17/7232216/"/>
    <meta property="og:site_name" content="Українська правда"/>
    <meta property="article:published_time" content="2019-11-17T11:52:01+00:00"/>
    <meta property="og:title" content="У Британії не змогли визначити масштаб впливу РФ на референдум щодо Brexit - The Times"/>
    <meta property="og:description" content="Російське втручання, можливо, вплинуло на результати референдуму щодо членства Великої Британії в ЄС, але його ефект “не піддається кількісному вимірюванню”."/>
  </head>
  <body>
    <article>
      <h1>У Британії не змогли визначити масштаб впливу РФ на референдум щодо Brexit - The Times</h1>
      <address>
        <time datetime="2019-11-17T11:52:01+00:00">17 Nov 2019, 11:52</time>
      </address>
      <p>Російське втручання, можливо, вплинуло на результати референдуму щодо членства Великої Британії в ЄС, але його ефект "не піддається кількісному вимірюванню".</p>
      <p>Про це йдеться у звіті парламентського Комітету з розвідки і безпеки, який досі не був опублікований, повідомляє "<a href="https://www.eurointegration.com.ua/news/2019/11/17/7103134/">Європейська правда</a>" з посиланням на <a href="https://www.thetimes.co.uk/">The Times</a>.</p>
      <p>У звіті міжпартійного комітету не сказано, чи мала Росія достатній вплив на результати голосування 2016 року.</p>
      <p>Емілі Торнберрі, тіньовий міністр закордонних справ, сказала, що результати звіту порушують "серйозні питання" про заходи безпеки, які будуть введені для загальних виборів в наступному місяці. </p>
      <p>Якщо вірно, що наші служби безпеки не змогли прийти до висновку про ступінь або вплив російського втручання на референдум 2016 року, то це піднімає серйозні питання, які вимагають серйозних відповідей", - сказала вона.</p>
      <p>У документі, підготовка якого зайняла півтора року, зокрема, наводяться як приклад впливу статті антиєвропейської спрямованості, поширені напередодні референдуму телеканалом RT і агентством Sputnik.</p>
      <p>На початку листопада британський уряд у вівторок <a href="https://www.eurointegration.com.ua/news/2019/11/5/7102667/">відмовився опублікувати звіт</a> про можливе втручання Росії у вибори у Великій Британії, аргументуючи це тим, що уряду прем'єр-міністра Бориса Джонсона потрібно більше часу для належного вивчення документа.</p>
      <p>Документ був остаточно доопрацьований в березні і переданий офісу прем'єра 17 жовтня. У ньому аналізується діяльність Росії, в тому числі звинувачення в шпигунстві, підривній діяльності і втручанні в вибори, а також докази британських спецслужб, що стосуються прихованих спроб Росії вплинути на результати референдуму 2016 року і загальних виборів 2017 року.</p>
      <p>Голова комітету з розвідки і безпеки Домінік Грів <a href="https://www.eurointegration.com.ua/news/2019/11/5/7102635/">заявив</a>, що немає законних підстав для відстрочки публікації звіту. </p>
      <related>
        <a href="https://www.pravda.com.ua/news/2019/11/1/7230653/"/>
        <a href="https://www.pravda.com.ua/news/2019/10/29/7230427/"/>
        <a href="https://www.eurointegration.com.ua/news/2019/10/28/7102354/"/>
      </related>
    </article>
  </body>
</html>