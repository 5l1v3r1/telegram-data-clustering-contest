<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/Pirineu-forca-esperable-mitjans-novembre_0_2345765522.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T11:31:59+00:00"/>
    <meta property="og:title" content="El Pirineu té força més neu de l'esperable a mitjans de novembre"/>
    <meta property="og:description" content="Al vessant nord se supera el mig metre de neu i la setmana que ve s'entreveuen més precipitacions"/>
  </head>
  <body>
    <article>
      <h1>El Pirineu té força més neu de l'esperable a mitjans de novembre</h1>
      <h2>Al vessant nord se supera el mig metre de neu i la setmana que ve s'entreveuen més precipitacions</h2>
      <address>
        <time datetime="2019-11-17T11:31:59+00:00">17 Nov 2019, 11:31</time>
      </address>
      <p>El pas constant de sistemes frontals ha deixat gruixos destacables de neu al Pirineu durant les últimes setmanes, especialment al vessant nord de la serralada. Les estacions de Sasseuva i Bonaigua, a la Vall d'Aran i l'extrem nord del Pallars Sobirà, respectivament, acumulen al voltant de mig metre de neu, un gruix que, segons les estadístiques de l'Institut Cartogràfic i Geològic de Catalunya, se situa clarament en la franja dels alts anys amb molta neu per ser mitjans de novembre. En aquest gràfic la línia negra indica el gruix esperable en cada moment de la temporada.</p>
      <figure>
        <a href="https://www.ara.cat/2019/11/17/societat/meteo/previsions/Evolucio-Sasseuva-Vall-Aran-ICGC_2345775552_67451618_815x526.png">
          <img src="https://www.ara.cat/2019/11/17/societat/meteo/previsions/Evolucio-Sasseuva-Vall-Aran-ICGC_2345775552_67451618_815x526.png"/>
        </a>
        <figcaption>Evolució del gruix de neu a Sasseuva, a la Vall d'Aran / ICGC</figcaption>
      </figure>
      <p>A la Ribagorça també hi ha força neu; a Boí el gruix supera els 30 cm a la cota 2.500. Al Cadí i el Pirineu Oriental els gruixos de neu són més modestos, d'entre 10 i 20 centímetres en general, però també segueixen sent dades més altes de les que caldria esperar en plena tardor. Fins i tot hi ha neu al Prepirineu; al port del Comte s'hi acumulen uns 5 cm a la cota 2.300.</p>
      <p>Una tardor amb molta neu no garanteix una bona temporada. Només cal recordar l'hivern passat, en què fins i tot per Tots Sants molts sectors del Pirineu ja tenien gruixos de neu de fins a mig metre, però fins a finals de gener les nevades van ser escasses i la primera part de l'hivern va passar amb menys neu de la que hi havia hagut a principis de novembre.</p>
      <p>A mitjà termini les previsions són optimistes. La setmana que ve arribarà una nova borrasca que en aquest cas sembla que omplirà de neu sobretot el vessant sud del Pirineu, a diferència de les anteriors. La pertorbació arribarà entre dimecres i dijous amb vents una mica més càlids que segurament faran pujar la cota de neu fins als 1.500 metres. És possible que alguns sectors del Pirineu rebin 20 o 30 cm més de neu. Encara hi ha incertesa sobre com serà la segona part de la setmana, però són possibles més nevades abans no acabi el mes de novembre.</p>
      <figure>
        <a href="https://www.ara.cat/2019/11/17/societat/meteo/Acumulacions-precipitacio-previstes-dijous_2345775559_67452164_630x486.png">
          <img src="https://www.ara.cat/2019/11/17/societat/meteo/Acumulacions-precipitacio-previstes-dijous_2345775559_67452164_630x486.png"/>
        </a>
        <figcaption>Acumulacions de precipitació previstes per dijous</figcaption>
      </figure>
    </article>
  </body>
</html>