<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742097"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T07:58:00+00:00"/>
    <meta property="og:title" content="'น้องเมย์'เร่งไม่ขึ้นพ่ายสาวจีน คว้ารองแชมป์ฮ่องกงโอเพ่น"/>
    <meta property="og:description" content="'น้องเมย์' เร่งไม่ขึ้นพ่าย 'เฉิน ยู่ เฟย' 1-2 เกม คว้ารองแชมป์ 'ฮ่องกง โอเพ่น 2019' พร้อมเงินรางวัลเกือบครึ่งล้าน มาปลอบใจ 'คุณหญิงปัทมา' ให้แรงใจ พร้อมยกเป็นผลงานที่ยอดเยี่ยมที่สุดในรอบ 10 ปี ที่เทิร์นโปรมา มั่นใจ 'รัชนก' จะรักษาฟอร์มการเล่นที่ดีเอาไว้ได้อย่างแน่นอน"/>
  </head>
  <body>
    <article>
      <h1>'น้องเมย์'เร่งไม่ขึ้นพ่ายสาวจีน คว้ารองแชมป์ฮ่องกงโอเพ่น</h1>
      <address>
        <time datetime="2019-11-17T07:58:00+00:00">17 Nov 2019, 07:58</time>
      </address>
      <p>
        <b>"น้องเมย์" เร่งไม่ขึ้นพ่าย "เฉิน ยู่ เฟย" 1-2 เกม คว้ารองแชมป์ "ฮ่องกง โอเพ่น 2019" พร้อมเงินรางวัลเกือบครึ่งล้าน มาปลอบใจ "คุณหญิงปัทมา" ให้แรงใจ พร้อมยกเป็นผลงานที่ยอดเยี่ยมที่สุดในรอบ 10 ปี ที่เทิร์นโปรมา มั่นใจ "รัชนก" จะรักษาฟอร์มการเล่นที่ดีเอาไว้ได้อย่างแน่นอน</b>
      </p>
      <p>ศึกแบดมินตัน เอชเอสบีซี บีดับเบิ้ลยูเอฟ เวิลด์ทัวร์ ซูเปอร์ 500 รายการ "โยเน็กซ์ ซันไรส์ ฮ่องกง โอเพ่น 2019" ชิงเงินรางวัลรวม 400,000 ดอลลาร์สหรัฐ หรือประมาณ 12,000,000 บาท ที่เขตปกครองพิเศษฮ่องกง เมื่อวันที่ 17 พ.ย. เป็นการแข่งขันในรอบชิงชนะเลิศ ไฮไลท์ที่น่าสนใจของนักแบดมินตันไทย อยู่ที่ประเภทหญิงเดี่ยว "น้องเมย์" รัชนก อินทนนท์ มือ 5 ของโลก และมือวาง 5 ของรายการ หนึ่งเดียวของไทย พบกับ เฉิน ยู่ เฟย มือ 3 ของโลก มือวาง 3 ของรายการจากจีน<br/><br/>คู่นี้เคยเจอกันมาทั้งหมด 12 ครั้ง "น้องเมย์" ชนะแค่ 2 ครั้ง และแพ้ไปถึง 10 ครั้ง ล่าสุด รายการ "ฝูโจว ไชน่า โอเพ่น 2019" ที่ประเทศจีน ในรอบ 8 คน เฉิน ยู่ เฟย ชนะมา 2-0 เกม 21-15, 21-13 ส่วนหนนี้ "น้องเมย์" พยายามสู้อย่างเต็มที่ แต่ก็เร่งไม่ขึ้น ก่อนจะแพ้ไป 1-2 เกม 18-21, 21-13, 13-21 ทำให้ รัชนก ได้รองแชมป์เป็นรายการที่ 4 ในปีนี้ รับเงินรางวัล 15,200 ดอลลาร์สหรัฐ หรือประมาณ 456,000 บาท มาปลอบใจ<br/><br/>หลังการแข่งขัน คุณหญิงปัทมา ลีสวัสดิ์ตระกูล นายกสมาคมกีฬาแบดมินตันแห่งประเทศไทยฯ กล่าวว่า แม้ "น้องเมย์" จะแพ้ให้กับสาวจีนรายนี้อีกครั้ง แต่ก็แสดงให้เห็นถึงความมุ่งมั่น แต่ด้วยปัจจัยหลายอย่าง และอาจมีอาการเหนื่อยล้าจากรอบรองชนะเลิศ ที่ต้องเล่นถึง 3 เกม จนไม่สามารถเร่งเกมได้ดีขึ้น ประกอบกับ เฉิน ยู่ เฟย อยู่ในฟอร์มที่ร้อนแรง ปีนี้ผ่านเข้ารอบชิงฯ ถึง 6 รายการ คว้าแชมป์ได้ทั้งหมด อย่างไรก็ตาม รัชนก ยังถือว่ารักษามาตรฐานการเล่นได้อย่างคงเส้นคงวา เข้าชิงฯ 6 รายการ คว้าแชมป์มาได้ 2 รายการ ซึ่งทั้งหมดเป็นระดับซูเปอร์ 500 นับว่าเป็นปีที่ดีสุดในรอบกว่า 10 ปี ตั้งแต่ออกแข่งขันอาชีพ ที่สำคัญยังมีคะแนน "เวิลด์ ทัวร์ ไฟนอลส์" เป็นอันดับ 2 ของโลกอีกด้วย นับว่ายอดเยี่ยมมากๆ ส่วนตัวเชื่อว่า "น้องเมย์" จะรักษาผลงานเช่นนี้ต่อไปได้เรื่อยๆ แน่นอน<br/> </p>
    </article>
  </body>
</html>