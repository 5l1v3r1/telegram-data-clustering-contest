<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/folk-blir-ukomfortable-nar-de-far-vite-at-jeg-er-fattig/71788301"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T07:15:00+00:00"/>
    <meta property="og:title" content="- Folk blir ukomfortable når de får vite at jeg er fattig"/>
    <meta property="og:description" content="- De er like lite interesserte i å høre om at jeg er fattig som de er interesserte i å høre om et utslett på rompa, sier Annika McKibbin."/>
  </head>
  <body>
    <article>
      <h1>- Folk blir ukomfortable når de får vite at jeg er fattig</h1>
      <h2>- De er like lite interesserte i å høre om at jeg er fattig som de er interesserte i å høre om et utslett på rumpa, sier Annika McKibbin.</h2>
      <address><time datetime="2019-11-17T07:15:00+00:00">17 Nov 2019, 07:15</time> by <a rel="author">Ruth Elise Henden</a></address>
      <p>For seks år siden gikk Annika McKibbin ut av et vanskelig ekteskap. Hun hadde lite penger, men klarte å komme seg på beina igjen på et nytt sted sammen med sine to døtre. Alt så ut til å ordne seg, men så gikk det galt:</p>
      <p>
        <b>Til Dagbladet forteller Annika at hun ble utsatt for en voldtekt. I ettertid fikk hun diagnosen «posttraumatisk stressyndrom».</b>
      </p>
      <p>Annika ble hundre prosent langtidssykemeldt, men siden hun jobbet som selvstendig næringsdrivende før voldtekten hadde hun ingen rett på sykepenger. Plutselig var hun fattig.</p>
      <p>- Jeg var alene med barn og var altfor syk til å jobbe. Det ble veldig mye på én gang, og jeg følte meg veldig alene.</p>
      <h3>Andre blir ukomfortable</h3>
      <p>Historien til Annika kommer fram i den femte episoden av podkasten «Utafor», som er laget av Synva Hjørnevik i samarbeid med Blå Kors. Annika forteller åpent om skammen rundt det å være fattig i Norge, og sier at noe av det vanskeligste med å være fattig er at andre synes det er vanskelig å snakke om det.</p>
      <p>- Jeg har ingen problemer med å stå fram og si at jeg er fattig, men jeg merker at andre er ukomfortable når de får vite om det, sier hun til Dagbladet.</p>
      <p>Hun tror at informasjon som antyder at hun har lite penger rett og slett blir for intimt for enkelte.</p>
      <p>- De er like lite interesserte i å høre om at jeg er fattig som de er i å høre om et utslett på rumpa.</p>
      <h3>Familien måtte bo på hybel</h3>
      <p>Etter at hun ble sykemeldt fulgte en lang og stressende prosess for å få støtte fra Nav. Det var vanskelig å få nok penger til å dekke leien, og da hun flyttet til Bergen forteller hun at sosialtjenesten mente at de måtte bo på en hybel som pengene dekket.</p>
      <p>- Det var jo ikke kompatibelt til min familie og helsesituasjon. Jeg måtte få inn advokater for å få innvilget nok husleie til at vi kunne bo forsvarlig.</p>
      <p>Sammen med døtrene, som da var 6 og 9 år gamle, flyttet hun inn i en leilighet på Sandviken i Bergen. De hadde lite penger og måtte spare der de kunne, og dette gikk inn på døtrene.</p>
      <p>- Hun yngste merket det mest. Hun så at vi hadde mindre enn andre, og trodde det betød at vi dermed var verdt mindre enn de andre også.</p>
      <h3>Ville være åpen</h3>
      <p>Stadig flere barn i Norge vokser opp i fattigdom. Én av ti barn lever i fattigdom, viser SSB-tall som presenteres i en ny <a href="https://kirkensbymisjon.no/artikler/fattigdom-handler-ogsa-om-mat-i-norge/">Kirkens bymisjon-rapport</a>. Annika bestemte seg for å være åpen om situasjonen, og ville holde barna oppdatert på hvordan økonomien var.</p>
      <p>- De merket det på meg de månedene vi hadde ekstra lite penger. Jeg ble enda mer stresset og bekymret, og de trengte å vite hvorfor.</p>
      <p>I dag sitter de igjen med omtrent to tusen kroner etter å ha betalt for husholdningsutgifter, mat og regninger. Disse pengene går til klær, sko, hyggelige familieaktiviteter og ting som hele familien kan benytte og glede seg over lenge.</p>
      <p>- Det er om å gjøre at de pengene varer lengst mulig. Vi er veldig glade i å kle oss ut, så det kan hende det blir en parykk eller utkledningsutstyr vi bestemmer oss å kjøpe.</p>
      <h3>Enten fraværende eller upålitelig</h3>
      <p>Økonomien varierer fra måned til måned, og er blant annet avhengig av når strømregninga kommer og om barna er invitert i mange bursdager. Dette gjør det veldig vanskelig å planlegge aktiviteter de kan være med på med andre familier.</p>
      <p>- Det er greit nok når man vet at noe absolutt ikke kommer til å gå, men av og til må man melde seg på i forveien. Jeg vet ikke hvordan økonomien kommer til å være på det tidspunktet.</p>
      <p>Annika havner ofte i dilemmaet om å ikke melde seg på i det hele tatt, eller å trekke seg etter å ha sagt at man egentlig skal være med.</p>
      <p>- Så enten er man en som ikke deltar, eller så er man upålitelig.</p>
      <h3>Lot være å spise</h3>
      <p>Når barna blir invitert i bursdagsselskap er den første reaksjonen til Annika negativ:</p>
      <p>- Nesten hver eneste gang tenker jeg «Helvete, nå kommer det en til utgift.» Så begynner jeg å tenke på hvordan det passer inn akkurat nå, om vi har penger eller ikke, og planlegge hvordan man skal spare til bursdagsgaven.</p>
      <p>Hun forteller at nå begynner barna å slå sammen bursdagsselskap fordi det er både kostnadsbesparende og tidsbesparende for dem som arrangerer.</p>
      <p>- Men da må jeg plutselig komme med tre gaver. Jeg får alltid til én gave, men tre gaver blir vanskelig.</p>
      <p>I podkasten forteller Annika om hvordan det har vært så vanskelig i perioder at hun har måttet la være å spise i ei uke for å få endene til å møtes.</p>
      <p>- Jeg kunne lyve til barna og si at jeg hadde spist på jobben, så lagde jeg bare middag til dem. Etter at de gikk fra bordet spiste jeg restene fra fatene deres.</p>
      <h3>Ser framover</h3>
      <p>I dag bor den lille familien fortsatt i den samme leiligheten i Sandviken i Bergen. Annika er i 50 % arbeid igjen som selvstendig næringsdrivende.</p>
      <p>- Det har vært en lang prosess dit. Når man både er fattig og sliter med den del ganske alvorlige problemer er man utenfor på to måter. Det er kjempevanskelig.</p>
      <p>Det er ikke veldig lenge til jul, men familien begynner faktisk ikke å tenke på jula før etter 31. oktober. Halloween er deres favoritthøytid, og Annika sier de gleder seg mer til halloween enn til jul.</p>
      <p>- Vi elsker halloween, det er det vi gleder oss til i løpet av året. Jula er i hovedsak bare julemiddag med familien. Men da koser vi oss.</p>
      <p>Foreldrene hjelper til med å betale for julematen og Annika kjøper inn gaver til barna.</p>
      <p>- Jeg har nok med det.</p>
    </article>
  </body>
</html>