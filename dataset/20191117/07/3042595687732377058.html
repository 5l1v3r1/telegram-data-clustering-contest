<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politimann-truffet-av-pil/71828984"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T07:50:22+00:00"/>
    <meta property="og:title" content="Politimann truffet av pil"/>
    <meta property="og:description" content="Demonstranter i Hongkong vil sette press på økonomien. Søndag var det nye sammenstøt med politiet. En politimann ble truffet av en pil i leggen."/>
  </head>
  <body>
    <article>
      <h1>Politimann truffet av pil</h1>
      <h2>Demonstranter i Hongkong vil sette press på økonomien. Søndag var det nye sammenstøt med politiet. En politimann ble truffet av en pil i leggen.</h2>
      <address><time datetime="2019-11-17T07:50:22+00:00">17 Nov 2019, 07:50</time> by <a rel="author">NTB I</a></address>
      <p>Hongkong er nå inne i en dyp krise, og økonomien begynner å bære preg av situasjonen. På sosiale medier oppfordrer demonstrantene til å fortsette å legge press på økonomien for å ramme regimet.</p>
      <p>Demonstranter har okkupert universitetsområder, og søndag var flere titalls samlet ved Hongkong Polytechnic University in Kowloon. Universitetet har fungert som base for protestaksjoner.</p>
      <h3>Skutt med pil</h3>
      <p>Søndag morgen var det igjen kaotiske tilstander ved universitetsområdet.</p>
      <p>
        <b>Bilder fra stedet viser en politimann med en pil stikkende ut av leggen. Ifølge politiet ble pila avfyrt av demonstranter.</b>
      </p>
      <figure>
        <img src="https://dbstatic.no/71828993.jpg?imageId=71828993&amp;x=0&amp;y=45.85764294049&amp;cropw=100&amp;croph=45.040840140023&amp;width=643&amp;height=387"/>
        <figcaption><b>TRUFFET:</b> Bilder fra stedet viser en politimann med en pil stikkende ut av leggen. Foto: Politiet i Hongkong / AP / NTB scanpix Vis mer</figcaption>
      </figure>
      <p>Politiet brukte tåregass og vannkanoner mot demonstrantene, som svarte med bensinbomber og brannbomber.</p>
      <p>Gatene rundt universitetsområdet var fylt med røyk fra flere branner.</p>
      <p>Skoler holder stengt i begynnelsen av uka av sikkerhetsgrunner, ifølge utdanningsmyndighetene.</p>
      <p>Mange utenlandske studenter er i ferd med å reise hjem, og trafikken er lammet av veisperringer og hyppige, lynraske protestaksjoner.</p>
      <h3>Opprydding</h3>
      <p>Flere titalls soldater fra den kinesiske garnisonen i Hongkong, kortklipte og iført likt treningstøy, gjorde en sjelden opptreden i Hongkongs gater lørdag. De gjennomførte en lynrask opprydning av murstein og skrot i området ved basen. Ifølge Hongkongs grunnlov er de pålagt å oppholde seg på garnisonsområdet.</p>
      <p>
        <b>Soldatenes innsats blir sett på som svært symbolsk og skal ha skjedd uten noen oppfordring fra de hardt pressede selvstyremyndighetene i Hongkong.</b>
      </p>
      <p>Soldatenes opptreden har økt det fra før høye spenningsnivået. Uka som har gått har vært preget av gateslag på universitetsområdene, sperrede veier og metrolinjer, hærverk, vold og kaos. To personer har mistet livet i hendelser knyttet til protestene i løpet av uka som gikk.</p>
    </article>
  </body>
</html>