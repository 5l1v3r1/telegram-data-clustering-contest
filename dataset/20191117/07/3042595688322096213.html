<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/norge-i-em-betyr-england-pa-wembley/71828092"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T07:47:05+00:00"/>
    <meta property="og:title" content="Norge i EM betyr England på Wembley"/>
    <meta property="og:description" content="Det nye EM-formatet gjør at NFF allerede vet hvor Norge skal spille om vi kvalifiserer oss til Euro 2020. England på Wembley er rosinen i pølsa."/>
  </head>
  <body>
    <article>
      <h1>Norge i EM betyr England på Wembley</h1>
      <h2>Det nye EM-formatet gjør at NFF allerede vet hvor Norge skal spille om vi kvalifiserer oss til Euro 2020. England på Wembley er rosinen i pølsa.</h2>
      <address><time datetime="2019-11-17T07:47:05+00:00">17 Nov 2019, 07:47</time> by <a rel="author">Morten P</a></address>
      <p><b>MALTA (Dagbladet):</b> Det nye EM-formatet med kamper i 12 europeiske byer – Amsterdam, Baku, Bilbao, Bucuresti, Budapest, København, Dublin, Glasgow, München, Roma, St. Petersburg og London – legger enormt mange føringer på trekningen som finner sted i Romanias hovedstad lørdag 30. november.</p>
      <p>Den viktigste er at alle vertsnasjoner med kvalifiserte lag i sluttspillet får minst to kamper i sitt eget land.</p>
      <p>Det betyr eksempelvis at Åge Hareide og Danmark, om de kvalifiserer seg, skal spille to kamper i Parken.</p>
      <p>Den andre, og som har stor betydning for Norge om vi kvalifiserer oss gjennom Nations League, er at to og to byer av avstandsmessige årsaker er linket sammen gjennom gruppespillet.</p>
      <p><b>BYER SOM DELER</b> gruppespillkamper er som følger:</p>
      <ul>
        <li>Roma / Baku</li>
        <li>København / St. Petersburg</li>
        <li>Amsterdam / Bucuresti</li>
        <li>Dublin / Bilbao</li>
        <li>München / Budapest</li>
        <li>Glasgow / London</li>
      </ul>
      <p><b>FREDAG TIL UKA</b>, nærmere bestemt 22. november klokka 12.00, trekkes arenaene for de fire finalekampene i Nations Leagues play off. Da blir vi litt klokere. Da får Norge vite om det blir hjemmekamp eller bortekamp, forutsatt at vi slår Serbia på Ullevaal 26. mars.</p>
      <p>En eventuell finalemotstander, slik det ser ut akkurat nå, blir vinneren av Skottland-Bulgaria/Romania/Israel.</p>
      <p>Skottlands semifinalemotstander blir bestemt gjennom sluttabellene i EM-kvalifiseringen, alternativt ved trekning når gruppespillet er ferdig tirsdag kveld.</p>
      <p><b>GÅR SKOTTLAND TIL</b> Euro 2020, hvilket betyr at de vinner Nations League nivå tre, er skottene garantert to EM-kamper på Hampden Park i Glasgow. Taper de semifinalen eller finalen vil laget som kaprer EM-billetten fra seedingsnivå tre ta Skottlands plass i de to kampene på Hampden Park.</p>
      <p>Dermed kan vi allerede nå slå fast at Norge, om det er vi som vinner den billetten, altså om drømmen går i oppfyllelse i mars, skal spille to av tre gruppespillkamper i Glasgow.</p>
      <p>Den tredje, fordi Glasgow og London er linket sammen i gruppa som allerede har fått bokstaven D, spilles på Wembley.</p>
      <p><b>ENGLAND SKAL SPILLE</b> alle sine tre gruppespillkamper hjemme i London. Derfor er det ett hundre prosent sikkert at Norge skal til Wembley om Lars Lagerbäck og gutta leverer varene hjemme mot Serbia, og hjemme eller borte mot vinneren av Skottland-Bulgaria/Romania/Israel.</p>
      <p>UEFA trenger ikke trekke en gang.</p>
      <p>Det er allerede bestemt.</p>
      <p>Kampdatoene på Wembley er 14., 19. og 23. juni.</p>
      <p>På Hampden Park er datoene 15., 19. og 23. juni.</p>
      <p><b>ENGLAND PÅ WEMBLEY </b>er den største EM-kampen Norge kan få om vi klarer å gjøre sluttspill-comeback 20 år etter Nederland og Belgia 2000. Det blir ikke større. Spilles den i tillegg på St. Hansaften – vel, resten kan du sikkert tenke seg selv.</p>
      <p>Da vil det i så fall være på dagen 22 år etter bragden i Marseille (2-1 over Brasil).</p>
      <p>Kampen som tok oss til åttendedelsfinalen i VM 1998.</p>
      <p>Det største resultatet i norsk fotballs historie.</p>
      <p><b>KAMPEN HER PÅ</b> Malta er ikke veldig spennende for norsk fotball. Den vinner vi. Garantert. Norge har aldri tapt for Malta. Vi har heller aldri avgitt poeng her nede på øya langt sør i Middelhavet. Men fredag klokka 12.00 knyttes det en viss spenning til, Norge hjemme og borte er jo to lag.</p>
      <p>Vi har som alle vet ikke tapt på Ullevaal under Lars Lagerbäck.</p>
      <p>Skal Norge til Wembley må den statistikken forbedres med en eller to kamper til.</p>
    </article>
  </body>
</html>