<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/8fee81687ca0788f/moldovenii-care-aduc-pe-lume-copii-in-regiuni-autoproclamate-trebuie-sa-mearga-in-judecata.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-17T07:12:46+00:00"/>
    <meta property="og:title" content="Moldovenii care aduc pe lume copii în regiuni autoproclamate trebuie să meargă în judecată"/>
    <meta property="og:description" content="Agenția Servicii Publice nu perfectează acte de stare civilă moldovenești în baza actelor eliberate în regiuni autoproclamate. Motivul este că aceste regiuni nu sunt recunoscute de statele de jurisdicție teritorială a acestora. În aceste cazuri, înregistrarea în registrele de stare civilă ale Republicii Moldova se va face doar după o hotărâre a instanței de judecată."/>
  </head>
  <body>
    <article>
      <h1>Moldovenii care aduc pe lume copii în regiuni autoproclamate trebuie să meargă în judecată</h1>
      <address><time datetime="2019-11-17T07:12:46+00:00">17 Nov 2019, 07:12</time> by <a rel="author">Jurnal.md</a></address>
      <p>
        <b>Agenția Servicii Publice nu perfectează acte de stare civilă moldovenești în baza actelor eliberate în regiuni autoproclamate. Motivul este că aceste regiuni nu sunt recunoscute de statele de jurisdicție teritorială a acestora. În aceste cazuri, înregistrarea în registrele de stare civilă ale Republicii Moldova se va face doar după o hotărâre a instanței de judecată.</b>
      </p>
      <p>Răspunsul a fost oferit Agenției de presă IPN, la o solicitare de informații depusă după ce o femeie, cetățeană a Republicii Moldova, a acuzat într-o conferință de presă că nu-i poate perfecta acte copilului său născut în Crimeea.</p>
      <p>Agenția Servicii Publice precizează că, în cazul în care transcrierea actului de stare civilă nu este posibilă în procedură administrativă, pe motivul imposibilitătii recunoașterii documentelor străine califìcării acestora drept acte ofìciale străine ce ar putea fi supuse transcrierii, serviciile Stare Civilă a Agenției Servicii Publice eliberează avize privind imposibilitatea înregistrării în procedură de transcriere a faptului declarat. Acestea pot fi supuse constatării judiciare în procedura civilă specială.</p>
      <p>Potrivit ASP, neacceptarea documentelor emise de „organe de stare civile ale Crimeii ca aparținând Federatiei Ruse” rezidă în principiul inviolabilității hotarelor integrității teritoriale a Ucrainei și Republicii Moldova.</p>
      <p>Acest principiu a fost consfințit în articolul I al Tratatului de bună vecinătate, prietenie și colaborare între Republica Moldova și Ucraina, semnat la Chișnău în 1992, precum Hotărârea Parlamentului Republicii Moldova pentru aprobarea Declaratiei Parlamentului Republicii Moldova în legătură cu evoluția situației din Ucraina.</p>
      <p>În răspuns se menționează că în practica judiciară a Republicii Moldova există zeci de cazuri de constatare a faptelor similare, hotărârea instantei judecătoreși servind temei pentru înregistrarea faptului constatat în registrele de stare civilă.</p>
      <p>Într-o conferință din 11 noiembrie, o femeie acuza SSC Nisporeni că, deținând un certificat de naștere emis de autoritățile din Sevastopol, i s-a refuzat întocmirea unui cerificat de naștere moldovenesc și, respectiv, pașaport copilului său născut în Crimeea.</p>
      <p>ASP precizează că a recomandat femeii să se adreseze instanței judecătoresti cu o cerere de „constatare a faptului nașterii copilului de către o femeie concretă”.</p>
    </article>
  </body>
</html>