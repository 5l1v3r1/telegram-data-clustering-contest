<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/17/greece/peta-sti-santorini-vasanizoun-akomi-gaidourakia/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-17T07:12:57+00:00"/>
    <meta property="og:title" content="PETA: Στη Σαντορίνη βασανίζουν ακόμη γαϊδουράκια"/>
    <meta property="og:description" content="Νέο βίντεο της PETA δείχνει την κακοποίηση των ζώων που γίνονται προσωπικά ταξί τουριστών."/>
  </head>
  <body>
    <article>
      <h6 class="kicker">Διεθνής κατακραυγή</h6>
      <h1>PETA: Στη Σαντορίνη βασανίζουν ακόμη γαϊδουράκια</h1>
      <h2>Νέο βίντεο της PETA δείχνει την κακοποίηση των ζώων που γίνονται προσωπικά ταξί τουριστών.</h2>
      <address><time datetime="2019-11-17T07:12:57+00:00">17 Nov 2019, 07:12</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Τα γαϊδουράκια «ταξί» στη Σαντορίνη εξακολουθούν να προκαλούν αντιδράσεις σε όλο τον κόσμο, από φιλοζωικές οργανώσεις και ακτιβιστές που καλούν στην απαγόρευση της τουριστικής ατραξιόν στο νησί.</p>
      <p>Την περασμένη εβδομάδα, η PETA Γερμανίας έδωσε στη δημοσιότητα ένα βίντεο από τη Σαντορίνη, στο οποίο εμφανίζονται δεκάδες γαϊδούρια να μεταφέρουν τουρίστες από το λιμάνι στη χώρα του κυκλαδίτικου νησιού.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Tο βιντεοσκοπημένο υλικό τραβήχτηκε τον Σεπτέμβρη.</p>
      <figure>
        <iframe src="https://www.youtube.com/embed/iGRY3zas82s" width="640" height="360" data-service="Youtube" scrolling="no"/>
      </figure>
      <p>Σύμφωνα με την οργάνωση, τα γαϊδουράκια της Σαντορίνης συνεχίζουν να κακοποιούνται και να χρησιμοποιούνται ως «τουριστικά ταξί» παρά την διεθνή κατακραυγή και την δημοσιότητα που είχε πάρει η έκθεση της PETA το 2018, στην οποία αποκαλυπτόταν πως τα ζώα παραμένουν μόνιμα κάτω από τον ήλιο, ενώ υποσιτίζονται και τους προσφέρεται ελάχιστο νερό.</p>
      <p>Παρά την αρχική αντίδραση των ελληνικών αρχών πέρσι, που επέβαλε περιορισμούς στην χρήση των γαϊδουριών, σήμερα, η PETA ζητά την καθολική απαγόρευση της εκμετάλλευσής τους για τουριστικούς λόγους.</p>
      <h3>«Χτυπούν τα γαϊδουράκια και τα αφήνουν στον ήλιο»</h3>
      <p>H αυτοψία των ακτιβιστών που έγινε τον Σεπτέμβρη στη Σαντορίνη, δείχνει πως τα γαϊδουράκια εξουθενώνονται, συχνά παραπατούν και πολλές φορές δέχονται χτυπήματα με βίτσα.</p>
      <figure>
        <img src="https://www.tanea.gr/wp-content/uploads/2019/11/gaidouraki-fimotro-peta-13-11-2019.jpg"/>
      </figure>
      <p>Από την PETA Γερμανίας, σημειώνουν μάλιστα πως τα κουρασμένα και ταλαιπωρημένα ιπποειδή θέτουν σε κίνδυνο και τους περαστικούς που ανεβαίνουν τα πέτρινα σκαλοπάτια της Σαντορίνης πεζοί.</p>
      <p>Όταν δεν τα αναγκάζουν να σηκώνουν υπερβολικά μεγάλα φορτία, τα γαϊδουράκια – πολλά από τα οποία φέρουν πληγές κάτω από τη σέλα – μένουν κάτω από τον ήλιο χωρίς πρόσβαση σε σκιά και νερό, σημειώνει η φιλοζωική οργάνωση.</p>
      <h4>H PETA καλεί την Ελλάδα να επιβάλει τον νόμο στη Σαντορίνη</h4>
      <p>«Η Σαντορίνη εξαιρείται από την Ελλάδα και τον ελληνικό νόμο – είναι ένα εντελώς απολίτισμο μέρος όπου άνδρες χτυπούν σε κοινή θέα γαϊδουράκια και μουλάρια, αναγκάζοντάς τα να κουβαλήσουν το βαρύ τους φορτίο» αναφέρει η πρόεδρος της PETA Γερμανίας, Ίνγκριντ Νεβκιρκ.</p>
      <p>«Οι ελληνικές αρχές θα πρέπει να πάρουν θέση και να απαγορεύσουν την εκμετάλλευση αυτών των ζώων» προθέτει.</p>
      <figure>
        <img src="https://www.tanea.gr/wp-content/uploads/2019/11/5224345.jpg"/>
      </figure>
      <p>Το 2018, μετά τις διαστάσεις που πήρε η έκθεση της PETA για τις συνθήκες διαβίωσης των γαϊδουριών στη Σαντορίνη, η Ελλάδα επέβαλε αυστηρότερους κανονισμούς, απαγορεύοντας στους ιδιοκτήτες των ζώων να επιβιβάζουν σε αυτά τουρίστες που ζυγίζουν περισσότερα από 110 κιλά. Ωστόσο, από την οργάνωση ισχυρίζονται πως στην αυτοψία που πραγματοποίησαν τον Σεπτέμβριο κάτι τέτοιο δεν τηρείτο από τους ιδιοκτήτες των γαϊδουριών.</p>
      <h4>Τα γαϊδούρια μειώθηκαν κατά 96% στη Σαντορίνη</h4>
      <p>Ο συνολικός πληθυσμός των τετραπόδων στη Σαντορίνη έχει μειωθεί τις τελευταίες δεκαετίες κατά 96%.</p>
      <p>Σύμφωνα με στοιχεία του πανεπιστημίου Αθηνών, το 1955 υπήρχαν στο νησί 508.000 γαϊδουράκια, το 2015 είχαν καταγραφεί 12.000, αλλά σήμερα δεν έχουν απομείνει περισσότερα από 2.000.</p>
      <p>
        <a href="https://www.tanea.gr/2019/11/14/greece/moni-poretsou-kalytera-sti-moria-eipan-oi-prosfyges-kai-egkateleipsan-to-monastiri/">Μονή Πορετσού: Καλύτερα στη Μόρια είπαν οι πρόσφυγες και εγκατέλειψαν το μοναστήρι!</a>
      </p>
    </article>
  </body>
</html>