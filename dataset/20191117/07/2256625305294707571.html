<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158630_1010.html"/>
    <meta property="og:site_name" content="Novsport"/>
    <meta property="article:published_time" content="2019-11-17T07:44:00+00:00"/>
    <meta property="og:title" content="Словенките ни плашат със скорост и агресия"/>
    <meta property="og:description" content="България има страхотен потенциал, няма да ги подценим, заяви треньорът на гостенките"/>
  </head>
  <body>
    <article>
      <h1>Словенките ни плашат със скорост и агресия</h1>
      <address><time datetime="2019-11-17T07:44:00+00:00">17 Nov 2019, 07:44</time> by <a rel="author">"Тема спорт"</a></address>
      <p>Днес от 18:00 часа женският национален отбор на България приема фаворита Словения. Мачът е от втория кръг на евроквалификациите, а входът в столичната зала "Универсиада" е свободен.<br/> <br/>Селекционерът на гостенките Дамир Гъргич подходи с респект към българките: <br/> <br/>"Очакваме много от вашия отбор. Много добре познавам треньора (Стефан Михайлов), наистина отличен специалист. Трябва да сме подготвени за всичко и да победим.<br/> <br/>Може би сме лек фаворит, но на полето нещата са 50:50. На мача ви в Рейкявик видях, че България има страхотен потенциал. Ще се опитаме да използваме нашата скорост и агресия, за да измъкнем успех", заяви 39-годишният Гъргич пред БНТ.<br/> <br/>Гардът Ника Барич добави: <br/> <br/>"На хартия може да сме по-добри, но ще се получи интересен и хубав двубой. Бях убедена, че България ще победи Исландия, защото имате традиции, страхотен състав, бързи гардове и доста момичета, които стрелят добре от тройката".<br/> <br/>В състава на Словения е центърът на Монтана 2003 Тина Требец, както и Тея Облак, сестра на известния футболен вратар Ян Облак. <br/> <br/>"Не е възможно да има подценяване от наша страна. Настройката ни ще бъде като за мач срещу най-добрите тимове в Европа", сподели Требец пред БНТ на летището.</p>
      <p> </p>
    </article>
  </body>
</html>