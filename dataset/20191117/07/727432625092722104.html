<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/dette-er-de-verste-smittekildene/71809773"/>
    <meta property="og:site_name" content="Dinside"/>
    <meta property="article:published_time" content="2019-11-17T07:00:00+00:00"/>
    <meta property="og:title" content="Dette er de verste smittekildene"/>
    <meta property="og:description" content="For å slippe unna influensa, er det særlig én ting du bør gjøre hver dag når du kommer hjem."/>
  </head>
  <body>
    <article>
      <h6 class="kicker">Unngå influensasmitte</h6>
      <h1>Dette er de verste smittekildene</h1>
      <h2>For å slippe unna influensa, er det særlig én ting du bør gjøre hver dag når du kommer hjem.</h2>
      <address><time datetime="2019-11-17T07:00:00+00:00">17 Nov 2019, 07:00</time> by <a rel="author">Linn Merete Rognø</a></address>
      <p>Nå er det like før influensasesongen setter inn for fullt her hjemme.</p>
      <p>Det er ikke alltid så lett å slippe unna smitten, men med noen enkle grep, kan du øke oddsen for at du klarer å holde deg frisk.</p>
      <p>For det første er det greit å være klar over hva som er de verste smittekildene.</p>
      <h3>Smittekilder hjemme</h3>
      <p>Befolkningen på den nordlige halvkule rammes av influensaepidemier hvert år. Ifølge <a href="https://www.fhi.no/sv/influensa/sesonginfluensa/rad-om-influensa/influensa---faktaark-/">Folkehelseinstituttet</a> dukker sesonginfluensa opp i perioden desember til april.</p>
      <related>
        <a href="https://www.dinside.no/bolig/denne-bor-vaskes-hver-eneste-dag/71540061"/>
      </related>
      <p>To typer av influensavirus, type A og B, er årsak til disse epidemiene. Fra år til år utvikler hvert av influensavirusene nye varianter som gjør vår immunitet mot de gamle variantene utdatert, opplyser FHI.</p>
      <p>Det er derfor som regel alltid en risiko for å bli smittet.</p>
      <p>Først og fremst er det syke personer som er smittekilden ved influensa, da særlig om du er i nærkontakt med dem, forteller Mette Fagernes, seniorrådgiver ved Avdeling for resistens- og infeksjonsforebygging ved Folkehelseinstituttet.</p>
      <p>
        <b>Men det finnes andre smittekilder, og de finner du blant annet i ditt eget hjem:</b>
      </p>
      <p>- Hvis syke personer hoster eller nyser, kan de overføre forkjølelsesekret når de tar på for eksempel dørhåndtak eller lysbrytere. En frisk person som tar på samme dørhåndtak eller lysbryter etterpå, kan da bli smittet. Dette er en form for sekundær smittemåte, forklarer Fagernes til Dinside.</p>
      <h3>Smitte utenfor hjemmet</h3>
      <p>Utenfor huset, er det flere andre smittekilder som det er greit å være obs på.</p>
      <related>
        <a href="https://www.dinside.no/mobil/danske-forskere-advarer-mot-denne-typen-mobildeksel/71561624"/>
      </related>
      <p><b>- Der hvor mange omgås og det er flere kontaktflater, sånn som på dørhåndtak på buss. Når en forkjølet person pusser nesa og får sekret på hendene vil personen kunne overføre dette på ulike flater,</b> <b>og der kan smittestoffene kunne leve en viss tid, sier Fagernes.</b></p>
      <p>Ifølge <a href="https://www.helsenett.no/223-sykdommer/infeksjoner/infeksjoner/5620-de-storste-smittekildene.html">Helsenett.no</a> kan eksempler på smittekilder som vi ofte er i kontakt med, være:</p>
      <ul>
        <li>håndtak på handlevogner</li>
        <li>gelender på rulletrapper</li>
        <li>heisknapper</li>
      </ul>
      <h3>Håndvask med såpe og vann</h3>
      <p>- Det er en god vane å vaske hendene når du kommer hjem etter å ha vært på steder hvor mange ferdes. Når du oppholder deg hjemme, bør du først og fremst vaske hendene etter at du har vært på toalettet og før du skal lage mat, sier Fagernes.</p>
      <related>
        <a href="https://www.dinside.no/bolig/derfor-bor-du-tomme-stovsugerposen-i-god-tid-for-den-blir-full/70834084"/>
      </related>
      <p>For å holde hendene skikkelig rene, er håndvask med såpe og vann det aller beste tiltaket, ifølge FHI.</p>
      <p>
        <b>Hånddesinfeksjon vil ikke alltid gjøre en like god jobb, opplyser Fagernes.</b>
      </p>
      <p>- Hånddesinfeksjon er anbefalt i helsetjenesten som et godt alternativ fordi det er lett å gjøre tilgjengelig der det skal brukes, det tar kortere tid og det har god effekt. Men for at hånddesinfeksjon skal virke best mulig, må hendene ikke være synlig skitne. Om hendene er veldig skitne, vil ikke hånddesinfeksjon ha tilstrekkelig effekt - for da trenger det ikke inn til bakterier eller virus som kan være under skitten, forklarer Fagernes.</p>
      <p>- Om du er på farten og ikke har tilgang på såpe og vann, er imidlertid hånddesinfeksjon et bra alternativ, legger hun til.</p>
      <h3>Best beskyttet med vaksine</h3>
      <p>Selv om forkjølelsesvirus på ulike kontaktflater kan føre med seg smitte, er det først og fremst dråpe- og luftsmitte man bør være obs på, ifølge Fagernes.</p>
      <aside>Symptomer på influensa<br/>Ifølge FHI blir mellom <a href="https://www.dinside.no/fritid/slik-unngar-du-a-bli-smittet-i-host/70110590">fem og ti prosent av befolkningen</a> syke i løpet av en influensasesong.<br/><b>Vanlige symptomer:<br/></b>   •  feber<br/>   •  tørrhoste<br/>   •  muskelsmerter<br/>   •  hodepine<br/>   •  påvirket allmenntilstand<br/>Mageplager er sjeldne, men diaré kan opptre, spesielt hos barn.<br/>Influensa varer oftest i sju til ti dager.<br/><i>Kilde: <a href="https://helsenorge.no/sykdom/lunger-og-luftveier/influensa">Helsenorge</a></i></aside>
      <p>- Så et av de viktigste tiltakene for å slippe unna influensa, er å unngå dem som er syke. For sårbare grupper er influensavaksine et viktig tiltak for å beskytte seg, sier hun.</p>
      <p>Sesonginfluensavaksinen inneholder influensavirusvariantene som Verdens helseorganisasjon (WHO) anbefaler, og <a href="https://www.fhi.no/sv/influensa/sesonginfluensa/rad-om-influensa/influensa---faktaark-/">vaksinen bør tas i oktober til november</a>, skriver FHI.</p>
      <p><a href="https://www.dinside.no/fritid/slik-unngar-du-a-bli-smittet-i-host/70110590">Man er fullt beskyttet mot influensa etter en til to uker</a>.</p>
      <p>De som befinner seg i risikogrupper, for eksempel gravide eller personer med nedsatt immunforsvar, bør vaksinere seg mot influensa hvert år, skriver FHI på sine sider.</p>
      <h3>- Syke må ta ansvar</h3>
      <p>Det er en grunn til at barnehager og skoler har regler for hvor lenge barna bør være hjemme under sykdom, men noen velger likevel å sende ungene tilbake selv om smittefaren ikke er over. Kanskje drar man selv på jobb igjen mens man likevel hangler litt.</p>
      <p>Fagernes råder folk til å ta ansvar når man er syk, og holde seg hjemme til man blir frisk.</p>
      <p>- Bruk sunn fornuft. Om voksne er syke, kan det også være lurt at de sover på eget rom, for eksempel, og holde seg unna de andre i familien, avslutter hun.</p>
      <related>
        <a href="https://www.dinside.no/fritid/influensasesongen-er-i-gang/71705283"/>
      </related>
    </article>
  </body>
</html>