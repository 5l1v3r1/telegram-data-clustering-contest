<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/lyudi/film-pro-golodomor-prodyuser-cina-pravdi-rozpoviv-pro-robotu-nad-kartinoyu-novini-ukrajini-50053615.html"/>
    <meta property="og:site_name" content="НВ"/>
    <meta property="article:published_time" content="2019-11-17T07:54:00+00:00"/>
    <meta property="og:title" content="Це точно не ентертеймент. Інтерв'ю з продюсером міжнародного трилера про Голодомор Єгором Олесовим"/>
    <meta property="og:description" content="Інтерв'ю з Єгором Олесовим, продюсером Ціна правди, який виходить в прокат 28 листопада і розповідає про репортера Гарета Джонса, що першим відкрито заговорив у західній пресі про Голодомор."/>
  </head>
  <body>
    <article>
      <h1>Це точно не ентертеймент. Інтерв'ю з продюсером міжнародного трилера про Голодомор Єгором Олесовим</h1>
      <h2>Інтерв'ю з Єгором Олесовим, продюсером Ціна правди, який виходить в прокат 28 листопада і розповідає про репортера Гарета Джонса, що першим відкрито заговорив у західній пресі про Голодомор.</h2>
      <address>
        <time datetime="2019-11-17T07:54:00+00:00">17 Nov 2019, 07:54</time>
      </address>
      <p>У створенні історичного трилера <i>Ціна правди</i> взяли участь три країни — Великобританія, Польща і Україна. Чим так зацікавила Польщу і Великобританію трагедія українського народу в 1932—1933 роках, в якій загинули мільйони людей? В першу чергу своїм контекстом і спробою відповісти на питання, чому в центрі Європи в ХХ столітті у, здавалося б, мирний час стала можливою подібна трагедія. Чому про Голодомор світу кричали лише окремі сміливі люди, а набагато більше людей знало, але закривало очі?</p>
      <p>Історія валлійського журналіста Гарета Джонса, який здійснив подорож в охоплену голодом Україну і не став про це мовчати, захопила американську журналістку українського походження Андреа Халупу, яка написала сценарій, польську режисерку і голову Європейської кіноакадемії Агнешку Голланд і, безумовно, вона просто не могла не захопити українця Єгора Олесова, продюсера FILM.UA Group і CEO анімаційної студії Animagrad (<i>Незламна, Вкрадена принцеса, Сторожова застава, Захар Беркут</i>).</p>
      <p><b>НВ</b> <b>Style</b> <b/> розпитав Єгора Олесова про актуальність фільму в сучасному світовому контексті, дізнався про його прокатну долю за межами України, прем'єру на Берлінале, підступність української зими і особливості роботи із зірковими іноземними акторами і дворазовою номінанткою на Оскар Агнешкою Голланд.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/185/big/34803197aba14f1776a4b697adacf54f.png?stamp=20191114204435&amp;q=85&amp;output=jpg&amp;bg=white"/>
        <figcaption>Польський продюсер Станіслав Дзідзіч, Агнешка Холланд і Єгор Олесов на прем'єрі Ціна правди у Варшаві / Фото: @FILM UA</figcaption>
      </figure>
      <p>
        <b>— Єгор, як все почалося з <i>Ціною Правди</i>? Як до вас потрапив сценарій?</b>
      </p>
      <p>— Влітку 2015 року ми познайомилися з американською журналісткою і сценаристом Андреа Халупою. Вона приїхала до Києва з невеликою презентацією проекту свого майбутнього фільму (Тоді назва була <i>Гарет Джонс)</i> в пошуках потенційних партнерів: продакшена, режисера.</p>
      <p>Тема мені здалася дуже цікавою, і ми домовилися тримати зв’язок доки не з’явиться повноцінний сценарій. Через якийсь час Андреа домовилася про залучення до проекту Агнешки Голланд, і в наступному році ми зустрілися в Каннах — вже розширеним складом з польськими колегами-продюсерами. Тоді ми і обговорили схему майбутньої ко-продукції.</p>
      <p>- <b>На якому етапі Україна приєдналася до роботи над фільмом?</b></p>
      <p>— Офіційно ми стали співпродюсерами фільму після підписання ко-продакшн договору за проектом в 2017 році. До цього проводили невеликий ресерч. Потім ми включилися в підготовку, збираючи різну інформацію — працювали з кінофотоархівом Пшеничного, Інститутом Національної Пам’яті та іншими організаціями. Далі ці матеріали передавали сценаристу і режисеру, продакшн-команді.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/188/big/672c7cc53152a9e39bdcda69412fee6e.png?stamp=20191114204618&amp;q=85&amp;output=jpg&amp;bg=white"/>
        <figcaption>Кадр з фільму Ціна правди / Фото: FILM UA</figcaption>
      </figure>
      <p>- <b>Світова прем'єра фільму <i>Ціна правди</i> <b><b>(Mr.</b></b></b> <b><b>Jones)</b> відбулася на Берлінале. Це все ж більше фестивальний чи глядацький фільм? Яка подальша доля фільму після прокату в Україні?</b></p>
      <p>— У Берліні фільм був в основній програмі фестивалю, де показали режисерську версію. Для кінотеатрів потім була зроблена більш коротка версія, що враховує продюсерські коментарі і деякі фідбеки після показу в Берліні. Мені здається, що зараз фільм добре балансує на межі між глядацьким і фестивальним кіно, і я впевнений, він точно знайде свого глядача.</p>
      <p>З одного боку, це дуже непроста історія, точно не ентертеймент, до якого звик масовий глядач, але з іншого — це фільм про дуже важливі і глобальні речі. А ще про нас, про наших бабусь і дідусів, батьків, родичів — про нашу історію, нашу країну. Про ці події точно треба знати і пам’ятати. Тому хотілося б, щоб наш глядач поставився відповідально і сходив у кіно.</p>
      <p>Також картина буде виходити в різних країнах, права вже придбали Північна Америка, Австралія, Нова Зеландія, скандинавські країни, Японія, Іспанія, Португалія, Греція, Середній Схід, країни колишньої Югославії, Болгарія, Індія. Фільм вже показали в Польщі, в 2020 році буде прокат у Великобританії.</p>
      <p>- <b>Агнешка Голланд, хоч і народилася в країні соцтабору, не українка, формально трагедія їй не близька. Чи доводилося українській стороні втручатися в її роботу?</b></p>
      <p>— Ні, вона дуже сильний режисер і мені здається, що вона від самого початку точно знала, який творчий задум хоче втілити на екрані. Ми не особливо втручалися в процес. Швидше тільки допомагали, щось рекомендували, збираючи певні матеріали, референси по костюмах, реквізиту, декораціям і т.д.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/193/big/7e9dc5634f1721c29f06a7d8e2307429.png?stamp=20191114204908&amp;q=85&amp;output=jpg&amp;bg=white"/>
        <figcaption>Агнешка Холланд і Джеймс Нортон на зйомках фільму / Фото: @FILM UA</figcaption>
      </figure>
      <p>- <b>Чи є у вас особиста сімейна історія, пов’язана з Голодомором?</b></p>
      <p>— Так, є кілька історій. Вони різні, деякі з них дуже непрості. Хочеться, щоб таке ніде, ніколи і ні з ким не повторювалося.</p>
      <p>- <b>Чому ви не подали фільм на здобуття премії Оскар від України?</b></p>
      <p>— Ми не могли подавати фільм від України в номінацію Найкращий фільм іноземною мовою, бо він не відповідає критеріям відбору оскарівського комітету — фільм знятий англійською мовою.</p>
      <p><b>-</b> <b>У своєму інтерв'ю сценарист картини Андреа Халупа згадала, що побоювалася знімати фільм в Україні, пославшись на корупцію і «безліч жахливих історій», які вона чула. Чи були складності, з якими команда зіткнулася під час зйомок в Україні?</b></p>
      <p>— Так, дійсно, на жаль, досі у нашої країни не дуже хороший імідж, і нам весь час доводиться ламати подібні стереотипи і в певній мірі доводити протилежне.</p>
      <p>В цілому зйомки пройшли досить спокійно і на гідному рівні. Деякі складнощі були, але точно не пов’язані з корупцією. В основному це були важкі погодні умови: морози, дуже багато снігу, ожеледь і непроста логістика. Знімали по всій Україні - Київ, Житомирська область, Чернігівська область, Харків.</p>
      <p>Але складні погодні умови додали кадрам фільму правдоподібності, драматичності і обсягу. Були певні питання з перекриттям для зйомок площі Свободи в Харкові, особливо в зимові снігопади це зробити виявилося дуже непросто, але з рештою ми все вирішили.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/198/big/c35bd6d4d0f292e69f9e52bad1d89c47.png?stamp=20191114205235&amp;q=85&amp;output=jpg&amp;bg=white"/>
        <figcaption>Кадр з фільму Ціна правди / Фото: @FILM UA</figcaption>
      </figure>
      <p>- <b>Що виявилося несподівано легко?</b></p>
      <p>— Ось прямо зовсім легко точно не було. Але те, що, можливо, спочатку трохи здивувало — це легкість і невимушеність у роботі з акторами-зірками. Всій команді з ними було легко і комфортно працювати.</p>
      <p>- <b>У фільмі дійсно ціле сузір'я іменитих акторів. Чим Вам запам’яталася робота з ними?</b></p>
      <p>— Актори викладалися по повній. Іноді перебуваючи в дуже складних умовах. Наприклад, в одній зі сцен Джеймсу [Нортону] довелося просидіти досить довго високо на дереві при температурі повітря мінус 20. Після цього він трохи захворів, але на наступний день вийшов на майданчик і не скиглив. Всі бачили, що йому не дуже комфортно, намагалися максимально допомогти і підбадьорити. І Джеймс, і Ванесса [Кірбі] виявилися дуже комунікабельними і простими в спілкуванні, що мені здається дуже важливо для правильної командної роботи. З Пітером [Сарсгаардом] ми не перетиналися, бо його персонаж не був задіяний в українському блоці.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/196/big/067e933be7f2f7c5ebb095d5c2b6f21b.png?stamp=20191114205004&amp;q=85&amp;output=jpg&amp;bg=white"/>
        <figcaption>Джеймс Нортон на зйомках фільму / Фото: @FILM UA</figcaption>
      </figure>
      <p>- <b/> <b>Фільм створено у копродукції з Польщею і Великобританією. Як розподілилися обов’язки? Чи можете ви назвати бюджет фільму? І що виявилося найдорожчим?</b></p>
      <p>— Бюджет фільму 8.3 млн євро. У кожній країні знімали свій блок. 14 днів в Україні, 19 — в Польщі і 8 — в Шотландії. Найдорожчими були зйомки в Шотландії, в Единбурзі.</p>
      <p>- <b>У Польщі найбільша частка у фільмі, при цьому фільм до Польщі жодного стосунку не має. Як ви гадаєте, чому Польща взялася за тему Голодомору в Україні?</b></p>
      <p>— Це універсальна тема і історія. Фільм не тільки про Голодомор. Корумповані журналісти існували і будуть існувати. Влада у всіх країнах світу продовжує використовувати ЗМІ, щоб маніпулювати суспільством. Ти не можеш бути впевнений, чи можна довіряти інформації в газетах і з телевізора.</p>
      <p>Думаю, спрацював відразу ряд чинників — відомий польський режисер, великі міжнародні актори, теми фільму, потенціал міжнародної дистрибуції і т.д.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/200/big/07965e5e90be1b29810386e3521d3dff.png?stamp=20191114205345&amp;q=85&amp;output=jpg&amp;bg=white"/>
        <figcaption>Кадр з фільму Ціна правди / Фото: @FILM UA</figcaption>
      </figure>
      <p>- <b>Ваш улюблений фільм Агнешки Голланд?</b></p>
      <p>— <i>Як Бетховен</i> з Едом Харрісом і Даяною Крюгер. Дуже зворушливий і емоційний фільм, особливо фінал. Він про творчість і натхнення, про злети й падіння.</p>
      <p>- <b>У серіалі</b> <b>Netflix</b> <b><i>Чорнобиль</i> за реквізит відповідала українська компанія. Хто відповідав за реквізит і декорації у фільмі <i>Ціна правди?</i></b></p>
      <p>— За всю подібну роботу відповідав основний художник-постановник фільму Гжегож Пьонтковський. З боку української групи — художник Влад Дудко. Разом з Гжегошем вони готували і працювали над українським блоком зйомок.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/202/big/0e2095bb14efacfdf497e58c34a14a7e.png?stamp=20191114205429&amp;q=85&amp;output=jpg&amp;bg=white"/>
        <figcaption>Кадр з фільму Ціна правди / Фото: @FILM UA</figcaption>
      </figure>
      <p>- <b>Ми звернули увагу, що всюди в синопсисі зазначено, що Гарет Джонс не британський, а саме валлійський журналіст. Чому?</b></p>
      <p>— Гарет Джонс народився в Уельсі, там жила його сім'я, він говорив валлійською мовою. Мені здається, така згадка в синопсисі дає більш філігранну характеристику і додає автентичності головному герою. У подібних історіях це важливо. У фільмі є епізоди, де герої говорять з валлійським акцентом.</p>
      <p>- <b>Чому, на ваш погляд, саме зараз такий важливий вихід цього фільму?</b></p>
      <p>— Зараз дуже непростий час. Ми щодня стикаємося з досить великою кількістю інформаційних фейків, різних маніпуляцій, а іноді і просто відвертою брехнею. Хочеться вірити, що це якийсь перехідний період і людство коли-небудь прийде до іншого, більш гармонійного існування. Але поки ми повинні навчитися відрізняти справжню правду від «правди», штучно створеної в чиїхось інтересах, та й самі намагатися говорити правду.</p>
      <p>Читайте також:</p>
      <ul>
        <li>
          <a href="https://style.nv.ua/ukr/lyudi/golodomor-v-ukrajini-cina-pravdi-film-pro-gareta-dzhonsa-interv-yu-zi-scenaristom-novini-ukrajini-50049829.html">Ми не чекаємо, що наш фільм покажуть у путінській Росії. Інтерв'ю зі сценаристом трилера про Голодомор</a>
        </li>
        <li>
          <a href="https://style.nv.ua/ukr/kultura/dzhamala-zapisala-saundtrek-do-filmu-pro-golodomor-cina-pravdi-foto-50053502.html">Ціна правди. Джамала записала саундтрек до історичного трилера про Голодомор в Україні</a>
        </li>
      </ul>
    </article>
  </body>
</html>