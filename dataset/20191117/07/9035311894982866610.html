<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/17/volkan-patlamasinda-ailelerini-kaybeden-kolombiyal-iki-kiz-kardes-35-sene-sonra-birbirine"/>
    <meta property="og:site_name" content="euronews"/>
    <meta property="article:published_time" content="2019-11-17T07:30:29+00:00"/>
    <meta property="og:title" content="Ailelerini kaybeden iki kız kardeş 35 sene sonra birbirine kavuştu"/>
    <meta property="og:description" content="13 Kasım 1985'te Kolombiya'nın Armero şehrinde patlayan Nevado del Ruiz volkanı sebebiyle 30 bine yakın kişi hayatını kaybetti. Bu faciada binlerce kişi yıllarca kayıp akrabalarını aradı. Jenifer de la Rosa ve Angelo Rendon'un 35 sene sonra DNA testi sonrası kız kardeş olduğu anlaşıldı."/>
  </head>
  <body>
    <article>
      <h1>Ailelerini kaybeden iki kız kardeş 35 sene sonra birbirine kavuştu</h1>
      <address><time datetime="2019-11-17T07:30:29+00:00">17 Nov 2019, 07:30</time> by <a rel="author">Kerem Congar</a></address>
      <p>Bundan yaklaşık 35 sene önce 13 Kasım 1985'te Kolombiya'nın Armero şehrinde patlayan Nevado del Ruiz volkanı sebebiyle 30 bine yakın kişi hayatını kaybetti.</p>
      <p>Civarda bulunan köyleri bir çamur ve moloz deryası altında bırakan bu trajedik olay sebebiyle yüzlerce çocuk anne ve babasını kaybederek başka ailelere evlatlık verilmek zorunda kaldı.</p>
      <p>Bu çocuklardan biri olan ve facianın ardından Kızıl Haç'a teslim edilen Jenifer de la Rosa, daha sonra da İspanyol bir aileye evlatlık verilmişti. Yanardağ patladığı sırada henüz 2 haftalık olan Rosa bugün 35 yaşında ve uzun uğraşlar sonucunda ailesinden birinin izine rastladı.</p>
      <p>Jenifer, tam 35 sene sonra Kolombiya'ya gelerek ailesinden hayatta kalan tek kişi olan kız kardeşine kavuştu.</p>
      <figure>
        <iframe data-src="https://twitter.com/euronewses/status/1195710900487049217" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>İki kız kardeşin 35 sene sonra kavuşma anı.</figcaption>
      </figure>
      <p>Jenifer de la Rosa, İspanyol bir aile tarafından büyütülüp ergenlik çağına gelince kendisine gerçek hayat hikayesi anlatılmıştı. Gerçek ailesinin başına gelenleri duyan Rosa, büyüyünce gazeteci olmaya karar verdi ve "Armero trajedisi" olarak bilinen olayda kaybolan ailesinin izini sürdü.</p>
      <p>Bu olayda babası ve erkek kardeşini kaybeden Francisco Gonzalez, kurduğu dernek çatısı altında 478 kişiden topladığı bilgilerle o dönemde evlatlık verilen 65 çocuğun izinin bulunmasına yardımcı oldu.</p>
      <p>Rosa, Gonzalez'in yardımıyla biyolojik annesi olan Dorian Tapazco Tellez adlı kadının izini süren 35 yaşlarında başka bir kadının daha olduğunu öğrendi. Bu kadının adı Angelo Rendon'du. Rosa ve Angela, Gonzalez'in kurduğu dernek sayesinde 2018'de bir araya geldi. İkisi de birbirlerinin gerçek kardeş olduklarına inanıyorlardı. Ancak bu durumun ispatlanması için bazı testlerin yapılması gerekiyordu.</p>
      <p>Geçtiğimiz perşembe günü Kolombiya'nın başkenti Bogota'daki bir genetik enstitüsü, DNA incelemesinin sonucu açıkladı. Testin sonuçlarına göre iki kadının da aynı anneden doğduğu bilimsel olarak kanıtlandı.</p>
      <figure>
        <iframe src="https://www.youtube.com/embed/3XMS-quxdGg" width="640" height="360" data-service="Youtube" scrolling="no"/>
        <figcaption>Kolombiya'daki Nevado del Ruiz volkanı patlamadan önce bilim insanları yetkilileri ve çevre halkını uyarmış ancak hiçbir önlem alınmamıştı. Faciada 29 bini aşkın kişi hayatını kaybetti.</figcaption>
      </figure>
      <p>İki kız kardeş ilk buluşmalarında henüz biyolojik olarak kardeş olduklarını bilmiyorlardı. Ancak yaşanan ilginç benzerlikler Angelo Rendon adlı kız kardeşin ilgisini çekmişti. İki kadın da buluştuklarında benzer çiçekli beyaz ceketler giymişti. Birbirlerini tanımaya başlayan iki kız kardeş daha sonra sol kolları üzerinde birer dövme taşıdıklarını öğrendi.</p>
      <p>DNA testi sonrası iki kız kardeş anneleri Dorian Tapazco Tellez'in peşine düştü. Ancak tüm aramalarına rağmen anne Tellez'in izine rastlayamadılar. İki kız kardeş Armero faciası sonrası yaralanan annelerinin kendilerini farklı ailelere evlatlık verdiğini düşünüyor.</p>
      <ul>
        <li>
          <b>
            <a href="https://tr.euronews.com/2019/09/26/dunya-okyanus-sularini-yutuyor-deprem-riski-artabilir-istanbul-sarsinti-zelzele">Dünya tektonik hareketlerle okyanus sularını yutuyor: Deprem riski artabilir</a>
          </b>
        </li>
        <li>
          <b>
            <a href="https://tr.euronews.com/2019/09/21/video-sakurajima-yeniden-lav-puskurtmeye-basladi">Video: Sakurajima yeniden lav püskürtmeye başladı</a>
          </b>
        </li>
        <li>
          <a href="https://tr.euronews.com/2019/08/30/italya-daki-stromboli-yanardagi-patlamaya-devam-ediyor">
            <b>İtalya'daki Stromboli Yanardağı patlamaya devam ediyor</b>
          </a>
        </li>
      </ul>
    </article>
  </body>
</html>