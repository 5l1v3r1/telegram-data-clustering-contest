<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/blugeram-rezultativa-piespele-mazakuma-girgensons-partrauc-zaudejumu-seriju.d?id=51646731"/>
    <meta property="og:site_name" content="DELFI"/>
    <meta property="article:published_time" content="2019-11-17T07:39:56+00:00"/>
    <meta property="og:title" content="Bļugeram rezultatīva piespēle mazākumā; Girgensons pārtrauc zaudējumu sēriju "/>
    <meta property="og:description" content="Latvijas uzbrucējs Teodors Bļugers sestdien atzīmējās ar rezultatīvu piespēli Nacionālās hokeja līgas (NHL) regulārā čempionāta mačā, viņa pārstāvētajai Pitsburgas &quot;Penguins&quot; komandai svinot uzvaru."/>
  </head>
  <body>
    <article>
      <h1>Bļugeram rezultatīva piespēle mazākumā; Girgensons pārtrauc zaudējumu sēriju </h1>
      <address><time datetime="2019-11-17T07:39:56+00:00">17 Nov 2019, 07:39</time> by <a rel="author">LETA</a></address>
      <p>
        <b>Latvijas uzbrucējs Teodors Bļugers sestdien atzīmējās ar rezultatīvu piespēli Nacionālās hokeja līgas (<a href="https://www.delfi.lv/temas/nhl">NHL</a>) regulārā čempionāta mačā, viņa pārstāvētajai Pitsburgas "Penguins" komandai svinot uzvaru.</b>
      </p>
      <p>"Penguins" savā laukumā ar rezultātu 6:1 (2:0, 3:1, 1:0) pārspēja Toronto "Maple Leafs".</p>
      <p>Pirmajā periodā mājiniekiem vārtus guva Džeiks Gencels un Jevgēņijs Malkins, bet otrās trešdaļas pirmajā pusē divreiz izcēlās Dominiks Kahūns un vienu reizi precīzi meta Džereds Makens, kurš nopelnīja savu 100.punktu NHL. Līdz trešdaļas beigām Džeisons Speca vienus vārtus atguva.</p>
      <p>Trešā perioda ceturtajā minūtē Bļugers "Penguins" aizsardzības zonā pārtvēra ripu un kopā ar Braienu Rastu izslidoja divatā pret pretinieku aizsargu. Bļugers izvēlējās izdarīt piespēli komandas biedram, kurš panāca 6:1.</p>
      <p>Kahūns un Rasts šajā mačā iekrāja katrs pa trim punktiem.</p>
      <p>Jau ziņots, ka pusotru mēnesi "Penguins" komandai nevarēs palīdzēt Sidnijs Krosbijs, tāpat savainojumu dēļ sestdien laukumā nedevās Patriks Hērnkvists, Kriss Letangs un Niks Bjugstads.</p>
      <p>Bļugers šajā duelī uz ledus pavadīja 16 minūtes un 44 sekundes, kuru laikā divas reizes meta pa vārtiem, pielietoja vienu spēka paņēmienu, pārtvēra vienu ripu, uzvarēja divus no septiņiem iemetieniem un tika pie pozitīva lietderības koeficienta +1.</p>
      <p>Viņš šajā sezonā 20 spēlēs guvis divus vārtus, veicis četras rezultatīvas piespēles un iekrājis negatīvu lietderības koeficientu -4.</p>
      <p>Tikmēr uzbrucējs Zemgus Girgensons kopā ar Bufalo "Sabres" sestdien savā laukumā ar 4:2 (0:0, 2:1, 2:1) pārspēja Otavas "Senators", pārtraucot sešu zaudējumu sēriju.</p>
      <p>"Sabres" komandā visus četrus vārtus guva Džeks Aikels, bet ar divām rezultatīvām piespēlēm atzīmējās Sems Reinhārts.</p>
      <p>Girgensons šajā mačā nospēlēja 15 minūtes un 48 sekundes, kuru laikā pielietoja divus spēka paņēmienus, bloķēja vienu metienu, uzvarēja visos piecos iemetienos un tika pie pozitīva lietderības koeficienta +1.</p>
      <p>Latviešu uzbrucējs šosezon 19 mačos guvis vienus vārtus, veicis trīs rezultatīvas piespēles un ticis pie negatīva lietderības koeficienta -3.</p>
      <p>"Senators" sastāvā pēc savainojuma atgriezies cits pašmāju uzbrucējs Rūdolfs Balcers, bet viņš šobrīd atrodas Amerikas Hokeja līgā (AHL), kur atgūst spēļu praksi.</p>
      <p>Visas trīs Latvijas hokejistu pārstāvētās komandas spēlē Austrumu konferencē, kur "Penguins" ar 24 punktiem 20 spēlēs ieņem septīto vietu, "Sabres" ar 23 punktiem 19 dueļos ir devītā, bet "Senators" ar 17 punktiem 20 cīņās atrodama priekšpēdējā pozīcijā starp 16 vienībām.</p>
    </article>
  </body>
</html>