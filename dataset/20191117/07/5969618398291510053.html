<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Sports/Tennis/tsitsipas-to-asullhpto-dimhno-toy-koryfwnetai-sto-londino.5641294.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-17T07:08:00+00:00"/>
    <meta property="og:title" content="Τσιτσιπάς: Το ασύλληπτο δίμηνο του κορυφώνεται στο Λονδίνο"/>
    <meta property="og:description" content="Ο Στέφανος Τσιτσιπάς ολοκληρώνει το βράδυ της Κυριακής (17/11, 20.00) ένα τρομακτικό δίμηνο αφού θα αντιμετωπίσει τον Ντόμινικ Τιμ στον τελικό του ATP Finals."/>
  </head>
  <body>
    <article>
      <h1>Τσιτσιπάς: Το ασύλληπτο δίμηνο του κορυφώνεται στο Λονδίνο</h1>
      <h2>Ο Στέφανος Τσιτσιπάς ολοκληρώνει το βράδυ της Κυριακής (17/11, 20.00) ένα τρομακτικό δίμηνο αφού θα αντιμετωπίσει τον Ντόμινικ Τιμ στον τελικό του ATP Finals.</h2>
      <address><time datetime="2019-11-17T07:08:00+00:00">17 Nov 2019, 07:08</time> by <a rel="author">Κώστας Χολίδης</a></address>
      <p>Όσες λέξεις και να χρησιμοποιήσεις για τα κατορθώματα αυτού του αθλητή είναι πραγματικά λίγα. Το βράδυ της Κυριακής (17/11, 20.00 <a href="https://www.sport24.gr/tvprogram/">COSMOTE SPORT 6</a>) ο Στέφανος Τσιτσιπάς, μετά τη <a href="https://www.sport24.gr/Sports/Tennis/mythikos-tsitsipas-nikhse-ton-fenterer-kai-prokrithhke-ston-teliko.5641126.html">μεγάλη νίκη του επί του Φέντερερ</a>, θα αγωνιστεί κόντρα στον <a href="https://www.sport24.gr/Sports/Tennis/tsitsipas-kontra-se-tim-ston-teliko-toy-atp-finals.5641296.html">Ντόμινικ Τιμ </a>για να διεκδικήσει τον τίτλο στο ATP Finals του Λονδίνου.</p>
      <p>Ανεξάρτητα από το τι θα συμβεί ο Στέφανος Τσιτσιπάς έχει πετύχει σχεδόν όλα όσα ήθελε στην αρχή της σεζόν.</p>
      <p>Ημιτελικά Grand Slam, είσοδο στο Top 10, πρόκριση στο <a href="https://www.sport24.gr/Sports/Tennis/tsitsipas-egine-o-prwtos-ellhnas-sthn-istoria-poy-tha-paiksei-sto-atr-finals.5615707.html">ATP Finals</a> και έναν τίτλο σε Master ήταν οι στόχοι που είχε θέσει και πέτυχε τους τρεις εξ αυτών. Αυτά όμως που έκανε το τελευταίο δίμηνο όταν συνήλθε από την κάμψη του καλοκαιριού είναι πραγματικά εντυπωσιακά.</p>
      <p>Σε περίπτωση που δεν το έχετε αντιληφθεί ο Στεφ συμμετείχε σε πέντε τουρνουά από τα τέλη Σεπτεμβρίου και μετά. Τι έκανε σε αυτά; Σε δύο εξ αυτών έφτασε στον τελικό, στα άλλα δύο σταμάτησε στον ημιτελικό και στο άλλο στον προημιτελικό.</p>
      <p>Η αρχή έγινε στο Πεκίνο όπου έφτασε μέχρι τελικό, ακολούθησαν τα ημιτελικά σε Σαγκάη και Βασιλεία, ενώ πριν φτάσει στον τελικό του Λονδίνου είχε σταματήσει στα προημιτελικά του τουρνουά στο Παρίσι.</p>
      <p>
        <b>ΠΡΟΣΠΑΘΕΙ ΝΑ ΜΠΕΙ ΣΕ ΜΙΑ ΚΛΕΙΣΤΗ ΛΙΣΤΑ</b>
      </p>
      <p>Με τις τρομερές εμφανίσεις του στο Λονδίνο ο Τσιτσιπάς ετοιμάζεται να κλείσει ιδανικά τη σεζόν. Μετρά ήδη 53 νίκες μέσα στη χρονιά, έχει κατακτήσει δύο τίτλους και το βράδυ διεκδικεί τον τίτλο και μεγαλύτερο της καριέρας του.</p>
      <p>Παράλληλα, αυτός θα είναι ο έβδομος τελικός του μέσα στη σεζόν, ενώ θα ψάξει την ένατη νίκη απέναντι σε αθλητή Top 10. Αυτά είναι μόνο ορισμένα από τα κατορθώματα του κατά τη διάρκεια της σεζόν.</p>
      <p>Το βράδυ της Κυριακής (17/11) ο Στέφανος Τσιτσιπάς είναι ο δεύτερος μικρότερος μετά τον Ντελ Πότρο το 2019 που θα κυνηγήσει τον τίτλο στο ATP Finals. Ήδη, έγινε ο 13ος που κατάφερε στην πρώτη του συμμετοχή στο τουρνουά των κορυφαίων να φτάσει στον τελικό.</p>
      <p>Αν καταφέρει και το σηκώσει θα γίνει ο έβδομος που θα τα καταφέρει. Ποιοι ήταν οι προηγούμενοι; Οι Σταν Σμιθ (1970), Ίλιε Ναστάσε (1971, Γκιγιέρμο Βίγιας (1974), Τζον Μάκενρο (1978), Άλεξ Κορέτσα (1998) και Γκριγκόρ Ντιμίτροφ (2017).</p>
      <p>
        <b>ΠΕΤΑΞΑΝ ΕΚΤΟΣ ΤΟ BIG 3 ΓΙΑ ΜΟΛΙΣ ΤΡΙΤΗ ΦΟΡΑ ΣΕ 16 ΧΡΟΝΙΑ</b>
      </p>
      <p>Για να γίνει καλύτερα αντιληπτό το κατόρθωμα του Τσιτσιπά, αλλά και του 26χρονου Αυστριακού αρκεί να αναφέρουμε πως από το 2003 όταν αγωνίστηκε για πρώτη φορά κάποιος εκ των Φέντερερ, Ναδάλ και Τζόκοβιτς στον τελικό του ATP Finals μόλις δύο φορές δεν έχει φτάσει κάποιος εκ των τριών μέχρι το τέλος της διαδρομής. Η πρώτη ήταν το 2009 όταν ο Νταβιντένκο και ο Ντελ Πότρο διεκδίκησαν το τρόπαιο και η δεύτερη το 2017 όταν στον τελικό έφτασαν οι Ντίμιτροφ και Γκοφάν.</p>
      <p>Η τρίτη θα είναι το βράδυ της Κυριακής όπου οι δυο τους θα τεθούν αντιμέτωποι. Για να τα καταφέρουν οι δυο τους πέταξαν εκτός συνέχειας και τα τρία μέλη της τριανδρίας του τένις. Από τον όμιλο του Τιμ έμεινε εκτός ο Τζόκοβιτς, ενώ από εκείνον του Τσιτσιπά ο Ναδάλ, ενώ στον ημιτελικό ο Στεφ πέταξε εκτός τον Ρότζερ Φέντερερ.</p>
      <p>
        <b>ΘΕΛΕΙ ΡΕΒΑΝΣ ΓΙΑ ΤΟ ΠΕΚΙΝΟ</b>
      </p>
      <p>Ο Στέφανος Τσιτσιπάς και ο Ντόμινικ Τιμ έχουν τεθεί αντιμέτωποι άλλες έξι φορές με τον Αυστριακό να έχει πανηγυρίσει τις τέσσερις εξ αυτών και τον Στεφ άλλες δύο. Σε σκληρή επιφάνεια, όπως είναι αυτή του Λονδίνου, έχουν δώσει τέσσερις αγώνες με τον Τιμ να έχει επικρατήσει στους τρεις αγώνες.</p>
      <p>Η ιστορία των αναμετρήσεων των δύο αθλητών ξεκίνησε το 2018 στην Ντόχα με τον Τιμ να επικρατεί με 7-5, 6-4 και ακολούθησε ο αγώνας τους στο Indian Wells όπου o Αυστριακός πήρε τη νίκη με 6-2, 3-6, 6-3. Στον επόμενο αγώνα των δύο ο Στέφανος Τσιτσιπάς πανηγύρισε την πρώτη του νίκη.</p>
      <p>Αυτή την φορά ήταν στο χώμα όπου ο Στεφ επικράτησε με 6-3, 6-2 επί του Τιμ στη Βαρκελώνη. Ο Αυστριακός πήρε ρεβάνς στο Roland Garros όπου με 6-2, 2-6, 6-4, 6-4 πήρε το εισιτήριο για τους 32 του Grand Slam. Οι αναμετρήσεις των δύο για το 2018 έκλεισαν στον Καναδά με τον Τσιτσιπά να χαμογελά, αφού επικράτησε με 6-3, 7-6 (6).</p>
      <p>Φέτος, έχουν βρεθεί μία φορά αντιμέτωποι και αυτή ήταν στον τελικό του Πεκίνου πριν από λίγες ημέρες με τον Τιμ να κάνει την ανατροπή και να κατακτά το τρόπαιο με 3-6, 6-4, 6-1.</p>
    </article>
  </body>
</html>