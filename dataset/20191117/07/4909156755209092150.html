<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200475/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-17T07:02:00+00:00"/>
    <meta property="og:title" content="למען הדור הבא"/>
    <meta property="og:description" content="כ-70 נקודות ברחבי הארץ ישמשו נקודות איסוף לכלי הנשק, והמוסרים לא יחוייבו להזדהות ולא ישאו באחריות פלילית | &quot;רק באמצעות שיתוף פעולה נוכל לחזק את הביטחון ולהציל חיים רבים&quot;, אמר השר לבטחון הפנים ארדן"/>
  </head>
  <body>
    <article>
      <h6 class="kicker">המלחמה בנשק</h6>
      <h1>למען הדור הבא</h1>
      <h2>הקץ לנשק? מבצע איסוף נשק לא חוקי בחברה הערבית ימשך 10 ימים. <br/>כ-70 נקודות ברחבי הארץ ישמשו נקודות איסוף לכלי הנשק, והמוסרים לא יחוייבו להזדהות ולא ישאו באחריות פלילית | "רק באמצעות שיתוף פעולה נוכל לחזק את הביטחון ולהציל חיים רבים", אמר השר לבטחון הפנים ארדן</h2>
      <address><time datetime="2019-11-17T07:02:00+00:00">17 Nov 2019, 07:02</time> by <a rel="author">דבר</a></address>
      <p>לאחר למעלה מ-70 בני אדם שנרצחו במהלך השנה החולפת בקרב הציבור הערבי בישראל, המשרד לביטחון הפנים ומשטרת ישראל יפתחו החל ממחר (ראשון) במבצע שיאפר החזרת נשק תוך חסינות מהעמדה לדין למשך עשרה ימים.</p>
      <p>ב-70 נקודות בישובים הערבים ברחבי הארץ, אפשר יהיה להגיע ולהפקיד את הנשק, ללא הזדהות. כל הנקודות אינן תחנות משטרה: בכפר קאסם למשל ניתן יהיה להחזיר את הנשק לנקודה שתיפתח ברחבת בניין העירייה, ברהט תפתח נקודה במגרש הספורט החדש, בעכברה במתנ"ס, בנחף ברחבת בית הקברות, ובכפר מנדא במגרש הכדורגל. נקודות האיסוף יהיו פתוחות עד ה28/11 בין השעות 10 בבוקר ל- 18:00 אחר הצהריים.</p>
      <figure>
        <img src="https://www.davar1.co.il/wp-content/uploads/2018/04/230418_bedui.jpg"/>
        <figcaption>צילום מסך מתוך תיעוד של בדואים תושבי הנגב, יורים בנשק אוטומטי באין מפריע לאור היום (אפריל 2018)</figcaption>
      </figure>
      <p>כדי לראות את הודעת המשרד לבטחון הפנים במלואה, והרשימה המלאה של נקודות המסירה – לחצו <b><a href="https://www.gov.il/ar/departments/news/firearm-return-campaign-171119">כאן</a></b></p>
      <p>בעמותת יוזמות אברהם מברכים על השינויים עשה המשרד באופן האיסוף: "מבצע איסוף הנשק הקודם נכשל בגלל שהיה זה מבצע חד פעמי ללא בניית אמון ומתן שירותי שיטור הוגנים לאזרחים הערבים. כעת, לעומת זאת, המשטרה עשתה צעד חשוב קדימה בהתאם לדרישתנו, ומקיימת מבצע בפריסה גיאוגרפית רחבה תוך הבטחת אנונימיות מלאה. אולם, על מנת להצליח בתפיסת הנשק יש לקיים מבצעים אלה בתדירות קבועה, ולא באופן חד פעמי.</p>
      <p>העובדה שכל כך הרבה אזרחים נורמטיביים מחזיקים בנשק מעידה על חיים בצל איום מתמיד, ולכן מבצעי איסוף הנשק לא ישאו פרי ללא שיטור מועיל ומיטיב שישפר את תחושת הביטחון ויהפוך את אחזקת הנשק למיותרת.״</p>
      <p>השר לבטחון הפנים גלעד ארדן מסר: "אני מקווה שתחושת החירום תוביל הפעם רבים למסור את נשקם הלא חוקי ולסייע להפוך את הרחוב הערבי לבטוח יותר. רק באמצעות שיתוף פעולה עם הציבור הערבי והתגייסות מנהיגותו למאבק באלימות ובשינוי הנורמות, נוכל לחזק את הביטחון ולהציל חיים רבים".</p>
    </article>
  </body>
</html>