<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-vikram-rathour-on-prithvi-shaw-lets-see-how-batsman-shapes-up-post-suspension-2853772.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T07:18:32+00:00"/>
    <meta property="og:title" content="पृथ्वी शॉ की वापसी को लेकर कोच विक्रम राठौड़ ने दिया ये बयान"/>
    <meta property="og:description" content="भारत के बल्लेबाजी कोच विक्रम राठौड़ ने कहा कि पृथ्वी शॉ का राष्ट्रीय टीम में शामिल होना इस बात पर निर्भर करेगा कि वह डोपिंग निलंबन के बाद कैसा प्रदर्शन करता है। डोपिंग परीक्षण में पॉजीटिव पाये जाने..."/>
  </head>
  <body>
    <article>
      <h1>पृथ्वी शॉ की वापसी को लेकर कोच विक्रम राठौड़ ने दिया ये बयान</h1>
      <address><time datetime="2019-11-17T07:18:32+00:00">17 Nov 2019, 07:18</time> by <a rel="author">एजेंसी,इंदौर</a></address>
      <p>भारत के बल्लेबाजी कोच विक्रम राठौड़ ने कहा कि पृथ्वी शॉ का राष्ट्रीय टीम में शामिल होना इस बात पर निर्भर करेगा कि वह डोपिंग निलंबन के बाद कैसा प्रदर्शन करता है। डोपिंग परीक्षण में पॉजीटिव पाये जाने के कारण बैन हुए पृथ्वी ने घरेलू क्रिकेट में वापसी कर ली है। ऐसी भी रिपोर्ट आई थीं कि इस बल्लेबाज का भारत के पिछले ऑस्ट्रेलिया दौरे के दौरान ध्यान भटक रहा था, जिसमें वह अभ्यास मैच में चोटिल हो गए थे। </p>
      <p>अब मयंक अग्रवाल के टेस्ट करियर में शानदार शुरुआत और रोहित शर्मा के सलामी बल्लेबाज के तौर पर शानदार प्रदर्शन से मुंबई के 20 साल के खिलाड़ी के लिए वापसी करने में काफी मुश्किल होगी। टीम प्रबंधन के पृथ्वी को टीम में शामिल करने की योजना के बारे में बात करते हुए राठौड़ ने कहा, ''टीम में वापसी करना चयनकर्ताओं के फैसले पर निर्भर होगा। जहां तक टीम प्रबंधन का संबंध है तो मुझे लगता है कि वह शानदार खिलाड़ी है। इसलिए देखते हैं कि यह कैसे होता है, वह निलंबन के बाद कैसा प्रदर्शन करता है।''</p>
      <p>
        <b>
          <a href="https://www.livehindustan.com/cricket/story-kevin-koththiigoda-leaves-everyone-stunned-with-his-bowling-action-in-t10-league-2019-watch-video-2853764.html">इस श्रीलंकाई गेंदबाज का बॉलिंग एक्शन देख आप भी रह जाएंगे हैरान- VIDEO</a>
        </b>
      </p>
      <p><b><a href="https://www.livehindustan.com/cricket/story-ind-vs-ban-ishant-sharma-asks-mohammed-shami-what-are-you-eating-got-this-funny-answer-2852341.html">VIDEO: इशांत ने शमी से पूछा- क्या खा रहे हो, मिला ये मजेदार जवाब</a></b><br/> <br/>उन्होंने कहा, ''मुझे भरोसा है कि वह वापसी के लिए कड़ी मेहनत कर रहे हैं। वह कैसे वापसी करेंगे, यह कई अन्य कारकों पर भी निर्भर करेगा।'' बता दें कि डोप परीक्षण में विफल होने के कारण आठ महीने के लिए प्रतिबंधित किए गए युवा बल्लेबाज पृथ्वी शॉ को सैयद मुश्ताक अली टूर्नामेंट के लिए मुंबई की 15 सदस्यीय टीम में शामिल किया गया है।</p>
      <p>सैयद मुश्ताक अली टूर्नामेंट में खेलते हुए पृथ्वी शॉ ने असम के खिलाफ अर्धशतक जड़ा है। शॉ ने बेहतरीन बल्लेबाजी की और महज 32 गेंदों में ही अपना अर्धशतक पूरा कर लिया। 20 साल के इस बल्लेबाज पर डोपिंग के कारण 30 जुलाई को आठ महीनों का बैन लगाया था और वह रविवार को दोबारा खेलने के लिए उपलब्ध हुए।</p>
    </article>
  </body>
</html>