<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/incidente-auto-dirupo-1.4890260"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-17T07:18:44+00:00"/>
    <meta property="og:title" content="Incidente sospetto Bologna, donna denunciata dal marito: &quot;Trattata come un'assassina&quot;"/>
    <meta property="og:description" content="Parla la 47enne accusata di tentato omicidio: &quot;Lui è indagato per calunnia, finalmente la verità è venuta fuori. Ma mi ha distrutto&quot;. Chiesta l’archiviazione"/>
  </head>
  <body>
    <article>
      <h1>Incidente sospetto Bologna, donna denunciata dal marito: "Trattata come un'assassina"</h1>
      <h2>Parla la 47enne accusata di tentato omicidio: "Lui è indagato per calunnia, finalmente la verità è venuta fuori. Ma mi ha distrutto". Chiesta l’archiviazione</h2>
      <address><time datetime="2019-11-17T07:18:44+00:00">17 Nov 2019, 07:18</time> by <a rel="author">NICOLA BIANCHI</a></address>
      <p>Bologna, 17 novembre 2019 -<b> </b>Lui, <b>il denunciante di 76 anni</b> finito indagato per <b>calunnia</b>, ora preferisce non parlare. Lei, <b>l’accusata</b> ma con una richiesta di <b>archiviazione</b> ‘fresca fresca’, invece parla eccome. Per buttare fuori "tutta l’amarezza che ho provato in questi mesi", dove "mi sono sentita svuotata, <b>fatta a pezzi</b>". Tradita da quell’uomo che un paio d’anni fa aveva sposato, il quale però <b>a luglio l’aveva denunciata</b> con sua figlia per<b> </b>tentato omicidio dopo il <a href="https://www.ilrestodelcarlino.it/bologna/cronaca/incidente-auto-dirupo-1.4722297"><b>rocambolesco incidente</b></a> di <b>via Fondovalle Savena</b> a <b>Loiano</b>. "Tutto avrei immaginato, – attacca la <b>47enne</b> di Bologna – ma mai di essere accusata dal mio ex marito di <b>tentato omicidio</b> e <b>tentata estorsione</b>".<br/><br/><b>Ripartiamo dalla notte tra il 7 e 8 luglio: l’auto che lei guidava, con dietro suo marito e accanto sua figlia, finisce nella scarpata. Tutti e tre fornite un’identica versione, quella del cervo che vi attraversa la strada. Come vi è venuta in mente?</b><br/><br/>"L’abbiamo decisa insieme, sicuri che nei giorni successivi avremmo sistemato quella cosa con calma".<br/><br/><b>Esattamente?</b><br/><br/>"Senta, come è andata l’ho raccontata alla polizia. Tutto ciò che c’è davvero dietro a questa faccenda, l’ho spiegato in questura. Le posso dire che da tempo c’erano grandi dissapori tra noi e lui continuava a minacciarmi".<br/><br/><b>Negli atti e nelle intercettazioni, parla di minacce di morte...</b><br/><br/>"Mi condizionava, mi chiedeva in quale cimitero volevo essere sepolta. Se fuori era una persona gentile, nell’ambito familiare si è dimostrato meschino e subdolo".<br/><br/><b>E sua figlia che c’entra?</b><br/><br/>"Presa in mezzo solo quella sera perché era in auto con me. Anche se, secondo la denuncia di quell’uomo, mi avrebbe aiutato a legarlo, picchiarlo e a spingere giù l’auto nel dirupo. Ma si rende conto?".<br/><br/><b>La denuncia in Commissariato è del 10 luglio, tre giorni dopo i fatti. Se, come conferma ora pure la Procura, quelle bordate non erano vere, si è chiesta perché mettere in scena il tutto?</b><br/><br/>"L’ho pensato mille volte, ma ancora non mi sono data una spiegazione. Le posso dire che nei giorni successivi all’incidente, io ero ferma in casa, a letto e stavo molto male".<br/><br/><b>Quindi, lo schianto è avvenuto perché?</b><br/><br/>"C’è stato un violento diverbio che ha coinvolto tutti, un contatto fisico, e non sono più riuscita a tenere in strada l’auto. Gli altri dettagli li conoscono il magistrato e la polizia".<br/><br/><b>Come ha vissuto questi mesi con il macigno di essere quasi un’assassina?</b><br/><br/>"Malissimo, psicologicamente, è stata durissima. Non ti senti una donna normale per colpa di una persona che decide di diffamarti quando si sveglia alla mattina".<br/><br/><b>E ora, di fronte a questa richiesta di archiviazione?</b><br/><br/>"Sto tornando a vivere, sono più leggera anche grazie ai miei cari. Ho ricevuto tanta solidarietà in questi mesi e mi sono sempre sentita al sicuro grazie al lavoro del mio avvocato".<br/><br/><b>Senta, suo marito...</b><br/><br/>"Ex, prego...".<br/><br/><b>Sì, scusi, ex. Dicevo, l’ha più sentito?</b><br/><br/>"No e non lo farò più".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/incidente-auto-dirupo-1.4722297"/>
      </related>
    </article>
  </body>
</html>