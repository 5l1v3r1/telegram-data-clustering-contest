<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/17/acqua-alta-venezia-atteso-nuovo-picco-marea_wnuZKZFdjT9huP5HPPhtbP.html"/>
    <meta property="og:site_name" content="Adnkronos"/>
    <meta property="article:published_time" content="2019-11-17T07:13:00+00:00"/>
    <meta property="og:title" content="Acqua alta a Venezia, atteso nuovo picco marea"/>
    <meta property="og:description" content="A causa di un rinforzo di venti di scirocco si prevedono 160 cm in tarda mattinata"/>
  </head>
  <body>
    <article>
      <h1>Acqua alta a Venezia, atteso nuovo picco marea</h1>
      <address>
        <time datetime="2019-11-17T07:13:00+00:00">17 Nov 2019, 07:13</time>
      </address>
      <p>Un'altra giornata difficile per <a href="https://www.adnkronos.com/Search/Link/keyword/Venezia">Venezia</a>. A causa di un "rinforzo di venti di scirocco" è prevista per oggi una marea di 155-160 cm. Lo ha segnalato ieri il Centro Previsioni e Segnalazioni Maree del Comune di Venezia, avvertendo che l'acqua alta si manterrà su valori elevati "per diversi giorni".</p>
      <p>Le previsioni indicano per domenica mattina, "verso le 12.30, un’alta marea che a Venezia è prevista di 1,60 m - ha detto l'assessore regionale alla Protezione civile, Gianpaolo Bottacin - Questo elemento, al di là delle ripercussioni sull’area di Venezia e della laguna, viene attenzionato anche relativamente al deflusso dei fiumi, soprattutto per quanto riguarda i livelli del Piave, del bacino del Livenza-Tagliamento, del Brenta-Bacchiglione e degli altri corsi d’acqua".</p>
      <p>Oggi è <b>allerta rossa in tre regioni</b>. Sulla base dei fenomeni previsti e in atto è stata valutata, spiega il Dipartimento della Protezione Civile, <a href="https://www.adnkronos.com/fatti/cronaca/2019/11/16/maltempo-nuova-allerta-rossa_AVR1UztCF28JNs7OURAZhM.html">allerta rossa</a> sul bacino dell’Alto Piave in Veneto, sul Bacino del Livenza in Friuli Venezia Giulia e sulla Pianura emiliana orientale e costa Ferrarese in Emilia Romagna. Allerta arancione sulle restanti zone del Friuli Venezia Giulia, sulla Provincia Autonoma di Bolzano, su alcuni settori del Veneto, su gran parte di Emilia-Romagna e Toscana, sull’Umbria e sul litorale del Lazio. Allerta gialla su gran parte del Paese.</p>
    </article>
  </body>
</html>