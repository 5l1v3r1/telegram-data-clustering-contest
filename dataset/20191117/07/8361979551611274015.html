<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/efektivne-navchannya-vazhlivist-metafor-dva-rezhimi-mozku-i-sposib-pomodoro-barbara-okli-50053964.html"/>
    <meta property="og:site_name" content="НВ"/>
    <meta property="article:published_time" content="2019-11-17T07:00:00+00:00"/>
    <meta property="og:title" content="Як не відкладати важливі справи і вчитися новому"/>
    <meta property="og:description" content="Вчитися новому та ефективно використовувати свій час не складно, але якщо знаєш певні тонкощі роботи мозку"/>
  </head>
  <body>
    <article>
      <h1>Як не відкладати важливі справи і вчитися новому</h1>
      <h2>Вчитися новому та ефективно використовувати свій час не складно, але якщо знаєш певні тонкощі роботи мозку</h2>
      <address><time datetime="2019-11-17T07:00:00+00:00">17 Nov 2019, 07:00</time> by <a rel="author">Барбара Оклі</a></address>
      <p>
        <i>Матеріал записаний під час майстер-класу, організованого платформою онлайн-курсів Prometheus і видавництвом Наш Формат. Приїзд Барбари до Києва став можливим завдяки освітній платформі Освіторія</i>
      </p>
      <p>У США постійно кажуть «йди за своїм серцем». Колись я так і зробила. Але потім не змогла знайти роботу, тому що нікому не був цікавий спеціаліст зі слов’янських мов та літератури. Я зрозуміла, якщо додати аналітичні навики до мови, буде профіт. А ще я подумала, що відкрита до нових пригод. І у 26 років почала вчити нову сферу — математику і природничі науки. Це було нелегко. Але якби я тоді знала те, що знаю тепер, було б набагато краще.</p>
      <p>Колись мій студент запитав, як я змогла тоді змінити свій мозок. Я подумала — а й справді як. Написавши у відповідь довгий е-мейл, я зрозуміла, що мені подобається писати книжки. Так я написала книжку «Навчитися вчитися». Я відправила тисячі листів професорам з математики, психології, питаючи чи хочуть вони це почитати, і неймовірна кількість відповіли «з радістю».</p>
      <p>Важливість метафор і порівняння</p>
      <p>В кінці майже кожного листа було дещо дивне. Вони всі казали — в мене теж є трюк для викладання, але я не ділюся ним з колегами, щоб з мене не сміялись, це — використання метафор і аналогій. З мене теж сміялися, казавши «ти занадто полегшуєш роботу студентам». Але чи не це основна робота вчителя? Якщо ми знаємо, що існуючий набір нейронних зв’язків нашого мозку формує новий набір, то саме це і робить метафора.</p>
      <p>Два режими мозку</p>
      <p>Мозок складний, але його роботу можна спростити до двох режимів:</p>
      <p>Перший режим сфокусований, коли ви зосереджені.</p>
      <p>Другий — розсіяний. Це коли ви думаєте про щось в душі, на прогулянці, перед сном.</p>
      <p>Щоб зрозуміти ці два режими нам знадобиться саме метафора. Уявіть собі пінбольну машина. Якщо ви занадто молоді для цього, я поясню — це такий автомат-гра. Коли ви починаєте грати, м`ячик вкидається на поле, він змінює напрям руху, стукаючи о бампери, ви заробляєте бали і намагаєтесь втримати м’ячик на полі якомога довше.</p>
      <p>У сфокусованому режимі мозку функціонують певні схеми, які виникли, тому що ви вже щось вчили. Якби я попросила вас помножити 47 на 92, ваші думки були б як м’ячик в пінболі, нейрони швидко створювали б певну схему руху.</p>
      <p>Це дуже допомагає, коли ви працюєте над проблемою, яку добре знаєте. А як щодо нового? Скажімо, ви знаєте як множити, але ніколи не вчилися ділити. Ми часто використовуємо старі схеми, вирішуючи нову проблеми. Це зручно, але інколи не працює. У вас нічого не виходить і ви починаєте дратуватися. Ви вимикаєте ноутбук і йдете займатися чимось іншим. І саме тут відкривається розсіяний спосіб мислення. Коли ви думаєте, думка-м'ячик довго подорожує, перед тим, як наштовхнутися на бампер. Саме в цьому режимі ви можете добратися у місце в мозку, що допоможе вирішити нову проблему.</p>
      <p>Тому навчаючись новому, важливо переключатися. Одночасно думати у сфокусованому і розсіяному режимі неможливо, якщо ви не вживаєте певний вид грибів.</p>
      <p>Як не відкласти важливі справи на потім</p>
      <p>Ми дуже багато працюємо та навчаємось новому, а ще дуже багато прокрастинуємо. Це по всьому світу актуально. Психологи часто дають поради як вчитися ефективніше. Наприклад, про важливість практики. Але головна проблема — саме прокрастинація. Як тільки ми починаємо думати про те, що нам треба робити щось, що нам не подобається, ми відчуваємо біль, і мозок природньо намагається це припинити. Ви почуваєтеся нещасними, тому переключаєтесь на інше і стаєте щасливішими. Якщо ви робите це часто, це шкідливо для вашого життя.</p>
      <p>Найкраща техніка боротьби з прокрастинацією — спосіб Pomodoro. Її винайшов італієць Франческо Чірило. Працює вона так:</p>
      <p>1. Спершу прибираєте все, що відволікає - телефон, нагадування на ноутбуку</p>
      <p>2 Ставите таймер на 25 хвилин. і зосереджуєтесь настільки, наскільки можливо на тому, що вам треба зробити</p>
      <p>3 Коли закінчився час — даєте собі 5 хвилин винагороди і розслаблення. Це важливо. Нам здається, що зосередитись — єдиний спосіб працювати ефективно. Але ми знаємо, що розсіяний режим допомагає вчитися і знаходити нові рішення. Якщо ви хапаєте телефон замість релаксу, ви постійно повертаєтесь до зосередженого режиму — ви помічаєте повідомлення, чи лист і фокусуєтесь на цьому. Ви не переходите у розсіяний режим.</p>
      <p>Краще зробіть чотири цикли Pomodoro. А вкінці двох годин можна взятися за телефон. Ефективно перейти у розсіяний режим можна так — погладьте кота, випийте кави, послухайте улюблену пісню, поспілкуйтеся. Не обманюйте себе, що соцмережі теж розслабляють мозок. Ні, це залежність, яка фокусує мозок.</p>
      <p>Поговоримо про нейрони</p>
      <p>Коли ви навчаєтесь новому, ви створюєте зв’язки нейронів у довготривалій пам’яті. Вони на початку слабкі, а потім, з практикою, все більше посилюються.</p>
      <p>Є такі корисні техніки навчання. Оберіть яка краща для вас.</p>
      <p>1. Перечитування</p>
      <p>2. Підкреслювання тексту</p>
      <p>3. Згадувати інформацію, закриваючи книжку і переказуючи ключову ідею прочитаного.</p>
      <p>4. Створення ментальної мапи, де ви поєднуєте ключові концепти</p>
      <p>Насправді найкраща з них — третя. Ви думаєте, що вивчаючи щось, ви просто вкладаєте це в голову. Але це тільки зернятко. Щоб його зростити, треба згадувати і згадувати. Нейронні зв’язки стають сильнішими тільки поступово. Якщо після отримання нової інформації, думати яка ключова ідея з почутого, це дуже допомагає нейронам.</p>
      <p>Кажуть найкращий спосіб навчитися, навчити когось іншого. Саме тому що це і є пригадування. Згадування — найефективніший спосіб вчитися, тому що якщо ви не використовуєте набуті зв’язки, вони зникають.</p>
      <p>По-справжньому їх закріпити допомагає сон. Якщо ви недостатньо спите, у ваших клітинах недостатньо часу виростити зв’язки.</p>
      <p>Якщо у вас є 5 годин на вивчення чогось, краще розділити процес по годині протягом 5 днів. Інтервали у навчанні дуже важливі.</p>
    </article>
  </body>
</html>