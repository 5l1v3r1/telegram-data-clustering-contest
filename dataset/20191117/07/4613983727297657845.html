<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/shte-se-vzrivi-li-maykata-na-vsichki-baloni.html"/>
    <meta property="og:site_name" content="Money.bg"/>
    <meta property="article:published_time" content="2019-11-17T07:00:56+00:00"/>
    <meta property="og:title" content="Ще се взриви ли „майката на всички балони“?"/>
    <meta property="og:description" content="Федералният резерв инжектира все повече пари в икономика в паника да не се повтори сценарият от 2008 г."/>
  </head>
  <body>
    <article>
      <h1>Ще се взриви ли „майката на всички балони“?</h1>
      <address><time datetime="2019-11-17T07:00:56+00:00">17 Nov 2019, 07:00</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Когато Федералният резерв на Ню Йорк започна да напомпва милиарди долари дневно в репо пазарите (сегмента на кредитния пазар, на който банките си отпускат краткосрочни заеми помежду си) през септември, от централната банка посочиха, че това е мярка, необходима само за няколко седмици, <a href="https://mises.org/power-market/%E2%80%98mother-all-bubbles%E2%80%99-about-pop?utm_source=Mises+Institute+Subscriptions&amp;utm_campaign=a66cb00eae-EMAIL_CAMPAIGN_9_21_2018_9_59_COPY_01&amp;utm_medium=email&amp;utm_term=0_8b52b2e1c0-a66cb00eae-228775427">пише</a> бившият конгресмен Рон Пол. Но миналата сряда, почти два месеца след първоначалната интервенция на централната банка, Федералният резерв на Ню Йорк инжектира още 62,5 млрд. долара на репо пазара.</p>
      <p>Клонът на централната банка продължава с тези спешни интервенции, за да гарантира, че "паричният недостиг" между банките няма повече да доведе до ръст на лихвите по репо сделките от 10%, което е значително над целта на регулатора.</p>
      <p>Бейлаутите от Федералния резерв увеличиха баланса му с повече от 200 млрд. долара от септември. Инвестиционният консултант Майкъл Пенто определи скорошните действия на банката като "количествени улеснения на стероиди".</p>
      <p>Една от причините за резкия недостиг на средства на репо пазара беше огромният размер дългови инструменти, емитирани от хазната в края на лятото и началото на есента. Тогава банките използваха ресурсите, които иначе биха отпуснали за частния сектор, за да купуват държавни дългови инструменти. Този сценарий вероятно ще продължи да се наблюдава, тъй като хазната ще трябва да емитира нови дългови инструменти, за да финансира постоянно растящите правителствени разходи.</p>
      <p>Макар че бюджетният дефицит на федералния бюджет вече е над 1 трилион долара (и расте), президентът Тръмп и конгреса нямат намерение да понижат разходите, особено преди избори. Ако Тръмп спечели е малко вероятно да обърне курса и да настоява за фискални ограничения, а никой от кандидатите на демократите не изглежда заинтересуван от дефицита. Вместо това те обещават трилиони долари за нови правителствени програми.</p>
      <p>Стратегът от Blackstone Джоузеф Зидл нарече правителствения дългов балон "майката на всички балони". Когато той неизбежно се взриви, ще причини по-голямо стапяне на активи от това през 2008 г.</p>
      <p>Потребителският дълг в САЩ - в който се включват кредитните карти, студентските и автомобилните заеми и ипотеките - сега е 14 трилиона долара. Масивните правителствен и частен дълг оказват съществен натиск върху Федералния резерв да продължи да поддържа лихвите ниски или дори "да експериментира" с отрицателни равнища. Но централната банка може да го прави само за определен период от време, преди да се случат сериозни икономически последици.</p>
      <p>Според Майкъл Пенто, Федералният резерв е в панически опит да предотврати настъпването на по-тежки икономически феномени, отколкото изпитахме през 2008 г. "Това е количествено улеснение на стероиди, защото всеки знае, че това количествено улеснение е постоянно, точно както би го направила всяка бананова република или поне както те го правиха в миналото."</p>
      <p>Конгресът няма да понижи разходите докато критичен брой американци не настояват за това или докато не настъпи тежка икономическа криза. В случая на криза, конгресът ще избегне директното понижаване на разходите. Вместо това той ще остави Федералния резерв да свърши мръсната работа чрез обезценяването на валутата. Това ще влоши кризата и ще увеличи подкрепата за авторитарни демагози.</p>
    </article>
  </body>
</html>