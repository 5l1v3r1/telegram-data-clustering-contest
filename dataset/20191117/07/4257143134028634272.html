<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/17/a-csatat-a-dizajnerdrogok-nyertek-de-a-haboruban-a-heroin-all-nyeresre"/>
    <meta property="og:site_name" content="infostart"/>
    <meta property="article:published_time" content="2019-11-17T07:00:00+00:00"/>
    <meta property="og:title" content="A csatát a dizájnerdrogok nyerték, de a háborúban a heroin áll nyerésre"/>
    <meta property="og:description" content="A dizájnerdrogok után ismét egyre több ember használ heroint – tudta meg az InfoRádió, miután kiderült, hogy a napokban egy több mint 17,5 milliárd forintot érő heroinszállítmányt foglalt le együttműködésben a szlovén és a magyar rendőrség."/>
  </head>
  <body>
    <article>
      <h1>A csatát a dizájnerdrogok nyerték, de a háborúban a heroin áll nyerésre</h1>
      <address><time datetime="2019-11-17T07:00:00+00:00">17 Nov 2019, 07:00</time> by <a rel="author">Infostart / InfoRádió - Dzsubák Tamás</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/bunugyek/2019/11/13/az-utobbi-20-ev-legnagyobb-heroinfogasa-videok"/>
      </related>
      <h3>A dizájnerdrogok után ismét egyre több ember használ heroint – tudta meg az InfoRádió, miután kiderült, hogy a napokban egy több mint 17,5 milliárd forintot érő heroinszállítmányt foglalt le együttműködésben a szlovén és a magyar rendőrség.</h3>
      <p>Magyarországon 2000-től egészen 2013-ig folyamatosan csökkent a heroinfogyasztás, majd ismét növekedésnek indult – mondta az InfoRádióban Szemelyácz János, a Magyar Addiktológiai Társaság elnöke. A kezelésbe vettek számából az derül ki, hogy körülbelül negyedénél tartanak a 2000-es szintnek.</p>
      <blockquote>"A dizájnerőrület után jönnek vissza a klasszikus kábítószerek, és a heroinról tudjuk: nem játékszer"</blockquote>
      <p>– momdta a szakember, és felhívta a figyelmet arra, hogy a heroin több szempontból is függővé teheti az embert, főleg a magas euforizáló hatása miatt lehet veszélyes.</p>
      <p>"Az elviselhetetlenség határáig emeli a fájdalmat, hideg-meleg váltakozást idéz elő, alvászavart, állandó nyűgösséget, fizikai rosszullétet okoz, amit az ember segítség nélkül nem tud kezelni" – mondta az elnök.</p>
      <p>Világszerte a legtöbb túladagolás a heroin miatt van. Szemelyácz János úgy véli, hogy legtöbbször</p>
      <p>
        <mark>a szegények és a hajléktalanok fogyasztják,</mark>
      </p>
      <p>de már a fiatalok körében is egyre elterjedtebb lett ez a kábítószer.</p>
      <p>Az elmúlt néhány évben mintákat tudtak venni a tűcsereszolgáltatókhoz bekerülő fecskendőkből. A laboratóriumi vizsgálatokból kiderült, hogy a fecskendőkben túlnyomó részt dizájnerserkentők voltak, de a heroin mellett másfajta ópiátokat is találtak.</p>
      <p>A Magyar Addiktológiai Társaság elnöke elmondta azt is, hogy a fogyasztók már kevesebbszer keresik fel a drogdílereket, mert az interneten akár nagy mennyiségben is megrendelhetik a kábítószert külföldről.</p>
      <p>
        <i>Nyitókép: MTI/AP/Sakarnews/Ivan Atanassov</i>
      </p>
      <p>
        <b>Kapcsolódó hang</b>
      </p>
      <p>Újra egyre több a heroinfogyasztó</p>
      <figure>
        <audio src="https://infostart.hu/audio/00005/00005177b.mp3"/>
      </figure>
      <p> </p>
    </article>
  </body>
</html>