<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/politica/esami-medico-di-base-1.4890537"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-17T07:39:25+00:00"/>
    <meta property="og:title" content="Esami dal medico di base? Ecco quali"/>
    <meta property="og:description" content="Elettrocardiogramma, spirometro, dermatoscopio e holter pressorio. La manovra stanzia 235 milioni per i macchinari, obiettivo ridurre le attese"/>
  </head>
  <body>
    <article>
      <h1>Esami dal medico di base? Ecco quali</h1>
      <h2>Elettrocardiogramma, spirometro, dermatoscopio e holter pressorio. La manovra stanzia 235 milioni per i macchinari, obiettivo ridurre le attese</h2>
      <address><time datetime="2019-11-17T07:39:25+00:00">17 Nov 2019, 07:39</time> by <a rel="author">VERONICA PASSERI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4890552.1573976366!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Medici di famiglia, foto generica (Dire)</figcaption>
      </figure>
      <p>Roma, 17 novembre 2019 - Un plafond d<b>i 235,8 milioni di euro</b>, da destinare alla apparecchiature sanitarie di medicina generale. Lo prevede la bozza della <b>legge di bilancio 2020</b> ed è una piccola rivoluzione perché, se tutto sarà confermato dal passaggio parlamentare, già dai prossimi mesi sarà possibile andare nello studio del medico di famiglia e poter fare subito un <a href="https://www.quotidiano.net/politica/manovra-2020-sanita-1.4863981"><b>elettrocardiogramma o una spirometria</b></a>. Esami di primo livello che, laddove necessario, proprio grazie al coinvolgimento del medico di famiglia si potranno fare <b>anche a casa</b>. Le risorse saranno affidate alle Regioni e divise sulla base "di un piano dei fabbisogni predisposto e approvato nel rispetto dei parametri fissati con decreto del Ministro della salute" che sarà messo a punto entro la fine dell’anno.</p>
      <p>Questa novità si somma alle altre previste dalla manovra in campo sanitario: aumento di<b> </b>2 miliardi del Fondo sanitario nazionale, <b>abolizione del superticket</b> dal prossimo 1° settembre e conferma dei due fondi, da 500 milioni ciascuno, per i <b>farmaci innovativi e innovativi oncologici</b>. La misura viene adottata, spiega il testo di legge, per "migliorare il processo di messa in cura dei pazienti nonché ridurre il fenomeno delle<b> liste di attesa</b>". Aspetto, questo, su cui il dibattito è aperto visto che secondo alcune associazioni dei medici l’intervento per quanto positivo non inciderà sull’annoso problema del Sistema sanitario nazionale.</p>
      <p>Comunque sia si tratta di un importante passo avanti "per l’intero sistema sanitario nazionale" perché, spiega <b>Silvestro Scotti</b>, segretario nazionale della Federazione italiana di medicina generale (<b>Fimmg</b>), "finalmente si apre la strada a un cambiamento orientato a un’assistenza di prossimità, snella e capace di farsi carico delle cronicità". Negli studi dei medici di base arriveranno, insomma, strumenti come lo<b> spirometro</b> che serve a misurare la capacità respiratoria e a fare, ad esempio, diagnosi tempestive di patologie come la <b>Bpco</b> (broncopneumopatia cronica ostruttiva) che spesso viene trascurata. Ma si potranno trovare anche dermatoscopi per la diagnosi precoce dei tumori della pelle e, ovviamente, elettrocardiografi.</p>
      <p>"Da tempo ci spendiamo affinché la medicina di famiglia possa essere dotata di una <b>diagnostica ‘in-office’</b> il che significa portare negli studi della medicina generale un pacchetto modulabile di strumenti diagnostici che possano integrare l’intelligenza artificiale, la digitalizzazione e la telemedicina, a seconda delle esigenze del singolo professionista e della forma associativa secondo la logica del micro-team professionale", aggiunge Scotti. <br/>Per <b>Federico Gelli</b>, esponente del Pd e presidente della Fondazione Italia in Salute, "questo è il primo passo di una <b>riforma potenzialmente epocale</b>". "Per i <b>medici di famiglia</b> che lavorano da soli nel proprio studio (circa 13 mila) la dotazione finanziaria per l’acquisto dei dispositivi diagnostici sarà di <b>10 mila euro</b> – sottolinea - mentre per gli <b>studi aggregati </b>(circa 8 mila) di medici di famiglia (dove convivono più di 32 mila professionisti) avranno una dotazione finanziaria di <b>12 mila euro</b>. Tutto questo, nel tempo, si potrà tradurre non solo in un’attenzione sempre maggiore verso il paziente, ma anche in risparmi per il Ssn".</p>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4890563.1573976974!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>Tempi di attesa nel Servizio Sanitario nazionale</figcaption>
      </figure>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4890564.1573976974!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>I costi medi delle apparecchiature</figcaption>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/politica/manovra-2020-sanita-1.4863981"/>
      </related>
    </article>
  </body>
</html>