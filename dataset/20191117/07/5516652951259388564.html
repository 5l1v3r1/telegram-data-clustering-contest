<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426020/tzampa-htta-gia-ton-kolosso"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-17T07:40:01+00:00"/>
    <meta property="og:title" content="Τζάμπα ήττα για τον Κολοσσό"/>
    <meta property="og:description" content="Στον… κάλαθο των αχρήστων πέταξε τους βαθμούς από τη νίκη με τον Άρη στη Θεσσαλονίκη ο Κολοσσός και δεν κατάφερε να την αξιοποιήσει χθες στο κλειστό της Καλλιθέας, όπου ηττήθηκε από τη Λάρισα του Βαγγέλη Αγγέλου με 80-83."/>
  </head>
  <body>
    <article>
      <h1>Τζάμπα ήττα για τον Κολοσσό</h1>
      <h2>Η απόδοσή του στην 3η και 4η περίοδο στοίχισαν απέναντι σε μια Λάρισα που διαχειρίστηκε καλύτερα τις κρίσιμες στιγμές του αγώνα</h2>
      <address>
        <time datetime="2019-11-17T07:40:01+00:00">17 Nov 2019, 07:40</time>
      </address>
      <p>
        <b>Στον… κάλαθο των αχρήστων πέταξε τους βαθμούς από τη νίκη με τον Άρη στη Θεσσαλονίκη ο Κολοσσός και δεν κατάφερε να την αξιοποιήσει χθες στο κλειστό της Καλλιθέας, όπου ηττήθηκε από τη Λάρισα του Βαγγέλη Αγγέλου με 80-83.</b>
      </p>
      <p>Το ξεκίνημα ήταν ιδανικό για τους «θαλασσί» με το 10-2 στα 6.39’’ πριν ολοκληρωθεί η πρώτη περίοδος, ενώ το 27-19 στη λήξη της έδειχνε πως με την απαραίτητη προσοχή και συγκέντρωση ο αγώνας θα κυλούσε υπέρ τους.</p>
      <p>Οι παίκτες του Άρη Λυκογιάννη με καλή άμυνα κι ευστοχία ανάγκασαν τον αντίπαλο σε πολλά λάθη αλλά είχαν την ευκαιρία να δημιουργήσουν και την απαραίτητη διαφορά ασφαλείας. <br/>Οι τρεις πόντοι διαφορά (37-34) στα 2.01’’ πριν τη λήξη της 2ης περιόδου έδειχνε ωστόσο πως οι Θεσσαλοί ανακτούσαν δυνάμεις και μπορούσαν να γίνουν… επικίνδυνοι.</p>
      <p>Η 3η περίοδος και ειδικά το ξεκίνημά της, ήταν ό, τι χειρότερο για τον Κολοσσό αφού έχανε τα …απίστευτα, ανάμεσα σ’ αυτά ακόμα και τις βολές με αποτέλεσμα να προβληματίζει για τη συνέχεια. <br/>Στα 7.44’’ πριν ολοκληρωθεί η περίοδος αυτή, η Λάρισα πέρασε μπροστά πρώτη φορά στον αγώνα με 41-42, για να πάει από εκείνο το σημείο και για κάποια λεπτά μετά ο αγώνας πόντο-πόντο. Τζάκσον και Μπρούσεβιτς δεν μπόρεσαν να βρουν ποτέ τον καλό εαυτό τους από πλευράς Κολοσσού σε αντίθεση με τον Κρομάν, ενώ για τη Λάρισα Ρέινολντς, Φλόιντ και Παπαντωνίου ήταν σε απίστευτη μέρα. Ο τελευταίος δε, σημείωσε τρία τρίποντα σε καθοριστικότατα σημεία και είχε απίστευτη συμμετοχή στη νίκη της ομάδας του.</p>
      <p>Στην 4η περίοδο η Λάρισα προηγήθηκε ακόμα και με 67-73, αλλά ο αντεπίθεση του Κολοσσού, με τρίποντα από Τζάκσον και Κρομάν έφεραν το παιχνίδι και πάλι στα ίσια στα 2.01’’ πριν το τέλος του αγώνα. Ακόμα κι όταν οι «θαλασσί» …ξύπνησαν και μπήκαν μπροστά με 78-75 χάρις σε τρίποντο του Τσαλμπούρη στο 1.13’΄’ πριν την κόρνα της λήξης, ο Παπαντωνίου ήταν εκεί για να φέρει το σκορ στα ίσια, αλλά και στα 20 δεύτερα με νέα «βόμβα» να κάνει το 79-81.</p>
      <p>Σημαντικό για την τελική έκβαση της αναμέτρησης ήταν το «στοπ» του Χάμιλτον στον Τζάκσον, κερδίζοντας στη συνέχεια ο συγκεκριμένος παίκτης της Λάρισας φάουλ. Έτσι με ½ βολές έκανε πια το 79-82. Τα κερδισμένα φάουλ από Μπρέιζελτον και Φλόιντ στη συνέχεια είχαν απλώς αποτέλεσμα να φτάσει το σκορ στο 80-83.</p>
      <p>Διαιτητές ήταν οι Πουρσανίδης Γ.-Ανδρικόπουλος-Κάρδαρης, για τα σφυρίγματα των οποίων διαμαρτυρήθηκαν αρκετά οι γηπεδούχοι.<br/>Τα δεκάλεπτα: 27-19, 40-36, 54-58, 80-83.</p>
      <p><b>Κολοσσός H Hotels (Λυκογιάννης): </b>Αγκμπελέσε 11, Μπρέιζελτον 11 (2τρ., 10ασ.), Τζάκσον 12 (2), Μπρούσεβιτς, Κρομά 26 (3), Τσαλμπούρης 8 (2), Πουλιανίτης, Καλογιαννίδης, Μωραΐτης 6 (2), Ντάνιελς 1, Τουτζιαράκης 5, Παύλος.<br/><b>Λάρισα (Αγγέλου):</b> Χάμιλτον 5, Μπερχανεμέσκελ 8, Χάρις 8 (2), Φλόιντ 10, Παπαντωνίου 14 (3), Ρέινολντς 13 (3), Χείλαρης 4, Τσιλούλης 2, Παρκς 19.</p>
    </article>
  </body>
</html>