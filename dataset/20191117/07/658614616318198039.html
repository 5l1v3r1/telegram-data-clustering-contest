<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175878/pensioenfonds-vreest-verplaatsen-albert-heijn"/>
    <meta property="og:site_name" content="omroep flevoland"/>
    <meta property="article:published_time" content="2019-11-17T07:35:00+00:00"/>
    <meta property="og:title" content="Pensioenfonds vreest verplaatsen Albert Heijn"/>
    <meta property="og:description" content="Het Spoorwegpensioenfonds (SPF) wil niet dat er een supermarkt komt op de velden van de tennisvereniging in de Almeerse Stedenwijk. Tennisvereniging Het Nieuwe Land (HNL) wil graag verhuizen naar Almere Poort, waardoor het goed bereikbare terrein vrijkomt. Het plan is de Albert Heijn die nu al gevestigd is in de Stedenwijk, te verhuizen naar de rand van de wijk. En juist dat wil het Spoorwegpensioenfonds niet, omdat die vreest dat zo'n goed bereikbare supermarkt klanten wegsnoept van andere supermarkten."/>
  </head>
  <body>
    <article>
      <h1>Pensioenfonds vreest verplaatsen Albert Heijn</h1>
      <address>
        <time datetime="2019-11-17T07:35:00+00:00">17 Nov 2019, 07:35</time>
      </address>
      <p>
        <b>Het Spoorwegpensioenfonds (SPF) wil niet dat er een supermarkt komt op de velden van de tennisvereniging in de Almeerse Stedenwijk. Tennisvereniging Het Nieuwe Land (HNL) wil graag verhuizen naar Almere Poort, waardoor het goed bereikbare terrein vrijkomt. Het plan is de Albert Heijn die nu al gevestigd is in de Stedenwijk, te verhuizen naar de rand van de wijk. En juist dat wil het Spoorwegpensioenfonds niet, omdat die vreest dat zo'n goed bereikbare supermarkt klanten wegsnoept van andere supermarkten.</b>
      </p>
      <p>Het SPF is vooral bang voor daling van de omzet van de supermarkt in winkelcentrum Muziekwijk. Dat winkelcentrum is eigendom van het pensioenfonds. "Verplaatsing zal leiden tot omzetderving en een verplaatsing van de supermarkt moet op voorhand worden afgewezen", schrijft het SPF aan de gemeenteraad.</p>
      <p>Naast de klacht van het pensioenfonds ontving de gemeenteraad nog een klacht van een projectontwikkelaar. Vastgoedmeesters meldt dat zij al meer dan twee jaar probeert met de gemeente in gesprek te komen over woningbouw op het tennispark. De projectontwikkelaar beklaagt zich over het feit dat er geen marktwerking is en dat alleen met de supermarkt wordt gesproken.</p>
      <p><b>Nog geen overeenstemming</b><br/>Begin november liet tennisvereniging Het Nieuwe Land aan de gemeenteraad weten <a href="https://www.omroepflevoland.nl/nieuws/175533/tennisvereniging-vraagt-hulp-bij-verhuizing">haast</a> te willen maken met de verhuizing naar Almere Poort. Gesprekken daarover lopen al acht jaar. Voorwaarde voor verhuizing is wel dat een bedrijf de grond opkoopt waar de tennisvereniging nu al jaren gehuisvest is. Supermarkteigenaar BUN is dat van plan, maar er is officieel nog geen overeenstemming bereikt. In die overeenkomst zou ook een geldbedrag zitten voor de tennisvereniging om een nieuw bestaan in Almere Poort op te bouwen.</p>
      <p>De gemeenteraad is de enige die kan beslissen over vroegtijdige uitkoping. Dat is een risico voor de gemeente Almere, omdat nog niet zeker is wat de grond waarop de tennisvereniging nu staat waard is. Wanneer de gemeenteraad het besluit neemt, is nog niet bekend.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>