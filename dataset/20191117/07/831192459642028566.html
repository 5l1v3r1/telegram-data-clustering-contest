<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/polytechneio-2019-nekro-froyrio-to-kentro-tis-athinas-astynomia-pantoy-kykloforiakes-rythmiseis-kai-kleista-metro/"/>
    <meta property="og:site_name" content="europost.gr"/>
    <meta property="article:published_time" content="2019-11-17T07:45:50+00:00"/>
    <meta property="og:title" content="Πολυτεχνείο 2019: «Νεκρό φρούριο» το κέντρο της Αθήνας! Αστυνομία παντού, κυκλοφοριακές ρυθμίσεις και κλειστά Μετρό!"/>
    <meta property="og:description" content="Φρούριο η Αθήνα για την πορεία για το Πολυτεχνείο. 5.000 αστυνομικοί, drones και ελικόπτερα. Κλείνουν δρόμοι λόγω των μαζικών διαδηλώσεων. Ποιοι σταθμοί του μετρό θα είναι κλειστοί. Τι ώρα είναι οι συγκεντρώσεις. “Αστακός” γίνεται το"/>
  </head>
  <body>
    <article>
      <h1>Πολυτεχνείο 2019: «Νεκρό φρούριο» το κέντρο της Αθήνας! Αστυνομία παντού, κυκλοφοριακές ρυθμίσεις και κλειστά Μετρό!</h1>
      <address>
        <time datetime="2019-11-17T07:45:50+00:00">17 Nov 2019, 07:45</time>
      </address>
      <p>Φρούριο η Αθήνα για την πορεία για το Πολυτεχνείο. 5.000 αστυνομικοί, drones και ελικόπτερα. Κλείνουν δρόμοι λόγω των μαζικών διαδηλώσεων. Ποιοι σταθμοί του μετρό θα είναι κλειστοί. Τι ώρα είναι οι συγκεντρώσεις.</p>
      <p>“Αστακός” γίνεται το κέντρο της Αθήνας για το Πολυτεχνείο και την κορύφωση των τριήμερων εκδηλώσεων μνήμης για την 46η επέτειο της εξέγερσης.</p>
      <p>Η ΕΛΑΣ έχει λάβει αυστηρά μέτρα ασφαλείας, στα οποία θα συμμετέχουν 5.000 αστυνομικοί, drones και ελικόπτερο. Παράλληλα θα ισχύσουν έκτακτες κυκλοφοριακές ρυθμίσεις. αφού δεκάδες χιλιάδες θα διαδηλώσουν, ενώ κλειστοί θα παραμείνουν και σταθμοί του μετρό.</p>
      <p>Το ΚΚΕ καλεί σε συγκέντρωση στις 17:00 στην Σταδίου και θα ακολουθήσει πορεία προς την Αμερικάνικη πρεσβεία, ενώ άλλες συλλογικότητες και οργανώσεις θα συγκεντρωθούν στις 16:00.</p>
      <p>“Μάτια” της ΕΛΑΣ… παντού<br/>Η ΕΛ.ΑΣ. έχει κάνει ειδικό σχεδιασμό για το Πολυτεχνείο και για την αντιμετώπιση όσων ανεβαίνουν σε ταράτσες πολυκατοικιών στα Εξάρχεια όπου κρύβουν «πολεμοφόδια», ενώ πετούν από εκεί διάφορα αντικείμενα με στόχο αστυνομικούς.</p>
      <p>Τα δύο drones και το ελικόπτερο θα μεταδίδουν συνεχώς εικόνες στο Κέντρο Επιχειρήσεων. Σημειώνεται, ότι στην ευρύτερη περιοχή των Εξαρχείων θα βρίσκονται και αστυνομικοί με πολιτικά.</p>
      <p>Ισχυρές δυνάμεις έξω από την ΑΣΟΕΕ<br/>Παράλληλα, θα υπάρχουν ισχυρές αστυνομικές δυνάμεις έξω από κυβερνητικά κτίρια, πρεσβείες, πανεπιστημιακά ιδρύματα και ειδικά στο Οικονομικό Πανεπιστήμιο Αθηνών(πρώην ΑΣΟΕΕ) όπου σημειώθηκαν επεισόδια τις προηγούμενες ημέρες. Υπενθυμίζεται, ότι έπειτα από ειδική αστυνομική επιχείρηση σε εσωτερικούς χώρους της ΑΣΟΕΕ βρέθηκαν κράνη, κοντάρια, κουκούλες και διάφορα άλλα είδη. Η ΕΛ.ΑΣ. εκτιμά ότι οι χώροι αυτοί αποτελούσαν το ορμητήριο για επιθέσεις κατά αστυνομικών δυνάμεων. Η διαφορά φέτος, με την κατάργηση του ασύλου, είναι ότι η αστυνομία θα μπορεί να επιχειρήσει και μέσα σε πανεπιστημιακούς χώρους.</p>
      <p>Αναλαμβάνει… δράση η “Δράση”<br/>Επίσης, για πρώτη φορά θα είναι στους δρόμους και η νεοσύστατη Ομάδα «Δράση» που αντικατέστησε την «ΔΕΛΤΑ». Πενήντα αστυνομικοί, σε πέντε ομάδες των δέκα, που θα επιβαίνουν σε δίκυκλα, θα κινούνται διαρκώς σε όλους τους χώρους του κέντρου της Αθήνας και ειδικότερα στα Εξάρχεια, ενώ θα υποστηρίζουν τις ενέργειες των ΜΑΤ.</p>
      <p>Σημειώνεται, ότι η ηγεσία της ΕΛ.ΑΣ έχει δώσει εντολές στου αστυνομικούς που θα πραγματοποιούν περιπολίες να λαμβάνουν μέτρα αυτοπροστασίας, γιατί υπάρχει φόβος για επιθέσεις εναντίον τους.</p>
      <p>«Η αστυνομία έχει λάβει όλα τα απαραίτητα μέτρα και θα κάνει ό,τι είναι εφικτό για να διεξαχθούν ομαλά οι εκδηλώσεις για το Πολυτεχνείο. Είναι σε ετοιμότητα και θα διαφυλάξει, μεταξύ άλλων, τα δημόσια κτίρια και ειδικά τα πανεπιστημιακά ιδρύματα», τονίζουν πηγές της ΕΛ.ΑΣ.</p>
      <p>Κυκλοφοριακές ρυθμίσεις και κλείσιμο σταθμών του Μετρό<br/>Εξαιτίας των μαζικών διαδηλώσεων θα υπάρξουν κυκλοφοριακές ρυθμίσεις, καθώς επίσης και το κλείσιμο κάποιων σταθμών μετρό στο κέντρο της Αθήνας. Συγκεκριμένα με εντολή της αστυνομίας, στις 15.00, θα κλείσει ο σταθμός του ΜΕΤΡΟ Μέγαρο Μουσικής. Στις 16.30 θα κλείσουν επίσης οι σταθμοί του ΜΕΤΡΟ Σύνταγμα και Ευαγγελισμός.</p>
      <p>Οι κυκλοφοριακές ρυθμίσεις θα τεθούν σε εφαρμογή και από τις 12:00 ημέρα της πορείας, ενώ θα επεκταθούν στην ευρύτερη περιοχή του κέντρου στους οδικούς άξονες της Πατησίων, Σταδίου, Βασ. Σοφίας, Λεωφόρου Αλεξάνδρας, καθώς και στις παράλληλες και καθέτους αυτών.</p>
      <p>Οι κυκλοφοριακές ρυθμίσεις θα πραγματοποιούνται σταδιακά και ανάλογα με τις εκάστοτε κυκλοφοριακές συνθήκες.</p>
      <p>Ακόμη, σύμφωνα με απόφαση της «Οδικές Συγκοινωνίες Α.Ε.», θα πραγματοποιηθούν τροποποιήσεις στα δρομολόγια και τις στάσεις των συγκοινωνιακών μέσων (λεωφορεία – τρόλεϊ).</p>
      <p>Από τη Διεύθυνση Τροχαίας Αττικής σχεδιάστηκαν και θα ληφθούν μέτρα διευκόλυνσης της κυκλοφορίας στην ευρύτερη περιοχή του κέντρου της Αθήνας.</p>
    </article>
  </body>
</html>