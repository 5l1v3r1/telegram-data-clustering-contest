<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/fred-hivern-no-marxara-facilment_0_2345765506.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T07:25:53+00:00"/>
    <meta property="og:title" content="El fred d'hivern no marxarà fàcilment"/>
    <meta property="og:description" content="Aquesta tarda i nit s'escaparan algunes gotes, però no tornarà a ploure amb ganes fins dimecres"/>
  </head>
  <body>
    <article>
      <h1>El fred d'hivern no marxarà fàcilment</h1>
      <h2>Aquesta tarda i nit s'escaparan algunes gotes, però no tornarà a ploure amb ganes fins dimecres</h2>
      <address>
        <time datetime="2019-11-17T07:25:53+00:00">17 Nov 2019, 07:25</time>
      </address>
      <p>Aquest diumenge ha començat altre cop amb glaçades en moltes comarques. El fred ja no és tan intens com els últims dies a les cotes altes del Pirineu, però, en canvi, es va encaixonant cada cop a més a les valls. En les últimes matinades la temperatura havia baixat fins als -10 graus a Núria, i avui la mínima s'ha quedat en -4º. Tot i això, per exemple, avui a la conca de Tremp la temperatura ha baixat fins a -3º graus per primer cop en aquesta tardor. Aquestes són algunes de les temperatures mínimes més destacables d'aquest matí (en ºC):</p>
      <ul>
        <li>Puigcerdà, -5º</li>
        <li>El Pont de Suert, -5</li>
        <li>Tremp, -3º</li>
        <li>Ripoll, -3º</li>
        <li>Vic, -2º</li>
        <li>Berga, -2º</li>
        <li>Olot, -2º</li>
        <li>Girona, -2º</li>
        <li>Manresa, -1º</li>
        <li>Vilanova del Vallès, -1º</li>
        <li>Solsona, -1º</li>
        <li>Lleida, 2º</li>
        <li>Barcelona, 7º</li>
        <li>Tarragona, 9º</li>
        <li>Tortosa, 9º</li>
      </ul>
      <p>Al sud i a Ponent l'entrada del mestral ha fet pujar la temperatura. Aquesta nit el vent ha bufat amb cops de 94 km/h a Mont-roig del Camp, 74 a Vandellòs, 64 al Vendrell i també 64 a Valls.</p>
      <p>Avui el pas d'un front farà que a la tarda hi hagi més núvols que al matí. Les nevades continuaran apareixent de manera intermitent al vessant nord del Pirineu, amb una cota de neu que ja se situarà per sobre dels 1.000 metres. A la tarda també s'escaparan algunes gotes a Ponent i en algunes comarques del sud, amb pluges sempre minses.</p>
      <figure>
        <a href="https://www.ara.cat/2019/11/17/societat/meteo/previsions/Diferencia-prevista-temperatura-maxima-ahir_2345775534_67450112_630x486.png">
          <img src="https://www.ara.cat/2019/11/17/societat/meteo/previsions/Diferencia-prevista-temperatura-maxima-ahir_2345775534_67450112_630x486.png"/>
        </a>
        <figcaption>Diferència prevista entre la temperatura màxima d'ahir i la d'avui</figcaption>
      </figure>
      <p>El fred d'hivern costarà de fer marxar. Aquest migdia la temperatura pujarà una mica més que ahir a Ponent i al sud, però el front que arriba avui reactivarà les baixes temperatures i mantindrà l'ambient hivernal durant tota la primera part de la setmana que ve. Les glaçades continuaran les pròximes nits i no serà fins dijous que una entrada d'aire més càlid ens tornarà cap a un ambient més de tardor una altra vegada.</p>
      <p>La setmana que ve arribaran més tongades de pluja, tot i que avui els mapes del temps han rebaixat les opcions de precipitacions molt extenses i abundants. Demà a primera hora hi haurà alguns ruixats puntuals a la Costa Brava i el Maresme, tot i que aquest dilluns els xàfecs irregulars sobretot afectaran Menorca i Mallorca.</p>
      <figure>
        <a href="https://www.ara.cat/2019/11/17/societat/meteo/previsions/Acumulacions-precipitacio-previstes-aquest-dilluns_2345775532_67449956_630x486.png">
          <img src="https://www.ara.cat/2019/11/17/societat/meteo/previsions/Acumulacions-precipitacio-previstes-aquest-dilluns_2345775532_67449956_630x486.png"/>
        </a>
        <figcaption>Acumulacions de precipitació previstes per aquest dilluns</figcaption>
      </figure>
      <p>La tongada de pluges més extensa, més abundant i també la més segura a hores d'ara arribaria dimecres a la tarda o a la nit, i sembla que podria regar la majoria de comarques amb precipitacions com a mínim destacables. No és descartable que entre dijous i divendres, o fins i tot durant el cap de setmana, hi hagi més plogudes, però amb els mapes del temps aquest no és l'escenari més probable a hores d'ara. En aquesta ocasió les nevades ja no afectaran cotes tan baixes del Pirineu, sinó més aviat cotes mitjanes i altes. Al centre de la setmana la cota de neu segurament es mourà entre els 1.300 i els 1.500 metres.</p>
      <figure>
        <a href="https://www.ara.cat/2019/11/17/societat/meteo/previsions/Probabilitat-precipitacio-Barcelona-trams-hores_2345775533_67450034_945x511.png">
          <img src="https://www.ara.cat/2019/11/17/societat/meteo/previsions/Probabilitat-precipitacio-Barcelona-trams-hores_2345775533_67450034_945x511.png"/>
        </a>
        <figcaption>Probabilitat de precipitació a Barcelona en tant per cent per trams de 6 hores</figcaption>
      </figure>
    </article>
  </body>
</html>