<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/nova-zaroka-na-britanskem-dvoru-249399"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T07:31:00+00:00"/>
    <meta property="og:title" content="Nova zaroka na britanskem dvoru"/>
    <meta property="og:description" content="Princ Harry ni edini britanski plemič, ki je ljubezen našel zunaj meja svoje domovine. Tudi njegova sestrična Flora Ogilvy je zaljubljena v tujca, nekdanjega švedskega profesionalnega hokejista Ti..."/>
  </head>
  <body>
    <article>
      <h1>Nova zaroka na britanskem dvoru</h1>
      <h2>Sestrična princev Williama in Harryja se bo poročila. Srečo je našla s postavnim švedskim športnikom.</h2>
      <address><time datetime="2019-11-17T07:31:00+00:00">17 Nov 2019, 07:31</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/15/1647147.jpg"/>
          <figcaption>Florin zaročenec je po rodu Šved. FOTO: Instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1647148.jpg"/>
          <figcaption>Dela kot svetovalka za umetnine. FOTO: Instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/220639.jpg"/>
          <figcaption>V kapeli, v kateri sta se poročila Meghan in Harry, je prostora za 800 ljudi, kljub temu ga za otroke in vnuke kraljičinih bratrancev in sestričen ni bilo. FOTO: Guliver/Getty Images</figcaption>
        </figure>
      </slideshow>
      <p>Princ<b> </b>Harry<b> </b>ni edini britanski plemič, ki je ljubezen našel zunaj meja svoje domovine. Tudi njegova sestrična <b>Flora Ogilvy </b>je zaljubljena v tujca, nekdanjega švedskega profesionalnega hokejista <b>Timothyja Vesterberga</b>. Par pa ni le zaljubljen, ampak načrtujeta celo poroko. »Moj predragi Timothy me je vprašal, ali bi se poročila z njim, presrečna sva,« je na svojem profilu na družabnem omrežju zapisala 24-letna Flora. Ob zapisu je objavila fotografijo, na kateri z ogromnim diamantnim prstanom na prstancu leve roke objema dve leti starejšega bodočega moža. Posnel jo je njen oče<b> James Ogilvy</b>, krajinski arhitekt in fotograf. Objavo je seveda takoj komentiral postavni Šved.</p>
      <blockquote>6 mesecev po zaroki so običajno poroke na britanskem dvoru.</blockquote>
      <figure>
        <img src="https://www.slovenskenovice.si/images/slike/2019/11/15/1647148.jpg"/>
        <figcaption>Dela kot svetovalka za umetnine. FOTO: Instagram</figcaption>
      </figure>
      <p>»Za vedno,« je bil kratek in jedrnat Vesterberg, ki se, odkar je drsalke postavil v omaro, ukvarja z upravljanjem naložb. Da bi bil bližje svoji dragi, se je preselil v London, kjer Flora dela kot svetovalka za umetnine. Kdaj bo poroka, ni znano, prav tako ne, kje. A poroke na britanskem dvoru so običajno približno šest mesecev po zaroki, tako da lahko, če se bosta Flora in Timothy držala tradicije, naslednje leto pričakujemo kar dve. Glede na to, da je bila Ogilvyjeva gostja na mnogo porokah svojih kraljevih sorodnikov, se Britanci že veselijo, da bo tudi seznam povabljencev na njeni poln visokih gostov. Med njimi pa najbrž ne bo princa Harryja in<b> Meghan</b>, poroka Sussexovih je bila namreč ena redkih, na katero Flora ni bila povabljena, par se je odločil, da vabila ne bodo dobili otroci in vnuki kraljičinih bratrancev in sestričen. Zakaj takšna odločitev, vesta le onadva, prostora je bilo v kapeli sv. Jurija, ki sprejme 800 ljudi, vsekakor dovolj.<br/><br/>Flora Ogilvy je v sorodu s kraljico Elizabeto II. po očetovi strani, James je namreč sin <b>Angusa Ogilvyja</b> in princese <b>Aleksandre Kentske</b>, kraljičine sestrične.</p>
    </article>
  </body>
</html>