<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742096"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T07:58:00+00:00"/>
    <meta property="og:title" content="ไทย-สหรัฐฯร่วมพันธมิตรการป้องกันประเทศ"/>
    <meta property="og:description" content="ไทย-สหรัฐฯร่วมเซ็นแถลงการณ์วิสัยทัศน์พันธมิตรด้านการป้องกันประเทศ ค.ศ.2020 ยกระดับความเป็นหุ้นส่วนทางยุทธศาสตร์ระหว่างสองประเทศ"/>
  </head>
  <body>
    <article>
      <h1>ไทย-สหรัฐฯร่วมพันธมิตรการป้องกันประเทศ</h1>
      <address>
        <time datetime="2019-11-17T07:58:00+00:00">17 Nov 2019, 07:58</time>
      </address>
      <p>
        <b>ไทย-สหรัฐฯร่วมเซ็นแถลงการณ์วิสัยทัศน์พันธมิตรด้านการป้องกันประเทศ ค.ศ.2020 ยกระดับความเป็นหุ้นส่วนทางยุทธศาสตร์ระหว่างสองประเทศ</b>
      </p>
      <p>เมื่อวันที่ 17 พ.ย.  ที่ห้องรับรอง กระทรวงกลาโหม  นายมาร์ค เอสเปอร์ รมว.กลาโหมสหรัฐอเมริกา เข้าเยี่ยมคารวะพล.อ.ประยุทธ์ จันทร์โอชา นายกรัฐมนตรี ในฐานะรมว.กลาโหม  เนื่องในโอกาสการร่วมการประชุมรัฐมนตรีกลาโหมอาเซียนกับรัฐมนตรีกลาโหมประเทศคู่เจรจา (ADMM-Plus)  ทั้งนี้ พล.ท.คงชีพ ตันตระวาณิชย์ โฆษกกระทรวงกลาโหม กล่าวถึงผลการหารือว่า พล.อ.ประยุทธ์ ยืนยันว่าความสัมพันธ์ระหว่างไทยกับสหรัฐฯ มีความผูกพันมายาวนาน และมีรากฐานที่มั่นคง ที่พัฒนามาจากความร่วมมือทางทหาร เศรษฐกิจ และการค้า ทั้งนี้ความร่วมมือทางทหารระหว่างสองประเทศ โดยเฉพาะอย่างยิ่งการศึกษา และการฝึกคอบรา โกลด์ที่มีส่วนสำคัญในการเสริมสร้างศักยภาพของกองทัพ และขีดความสามารถในการปฏิบัติการร่วมกัน  ด้าน รมว.กลาโหมสหรัฐฯ ขอบคุณไทยที่ร่วมเป็นเจ้าภาพจัดการฝึกร่วมผสมทางทะเลระหว่างอาเซียนกับสหรัฐฯ และการจะเป็นประธานร่วมคณะทำงานผู้เชี่ยวชาญด้านความมั่นคงทางทะเลในวงรอบถัดไป ทั้งนี้ สหรัฐฯ ยึดมั่นในการสนับสนุนความเป็นแกนกลางของอาเซียน และบทบาทของไทยในการขับเคลื่อนความร่วมมือ เพื่อเสริมสร้างเสถียรภาพและความมั่นคงใ นภูมิภาค<br/><br/>พล.ท.คงชีพ กล่าวต่อว่า  นอกจากนี้ รมว.กลาโหมไทยและสหรัฐฯ ได้ร่วมลงนามในแถลงการณ์วิสัยทัศน์ร่วมระหว่างไทย-สหรัฐอเมริกา ค.ศ. 2020 ว่าด้วยการเป็นพันธมิตรด้านการป้องกันประเทศ โดยเน้นย้ำถึง ความสำคัญของการเป็นพันธมิตรด้านการป้องกันประเทศระหว่างกันที่ยาวนาน ความเป็นหุ้นส่วนเสริมสร้างความร่วมมือด้านความมั่นคงที่ยั่งยืน ซึ่งรวมถึงการฝึกและศึกษา การเสริมสร้างขีดความสามารถการปฏิบัติการร่วมกัน และการพัฒนาหน่วยงานความมั่นคงและการทหารให้มีความทันสมัย เพื่อการเติบโตและแข็งแกร่งไปด้วยกัน ซึ่งการร่วมลงนามในแถลงการณ์วิสัยทัศน์ร่วมฯ เป็นสิ่งที่สะท้อนถึงการยกระดับความเป็นพันธมิตรและความเป็นหุ้นส่วนทางยุทธศาสตร์ระหว่างทั้งสองประเทศได้เป็นอย่างดี อีกทั้งจะเป็นประโยชน์ต่อการพัฒนาความสัมพันธ์ทางทหารที่แน่นแฟ้น โดยเป็นส่วนหนึ่งของความสัมพันธ์ในมิติอื่นๆ ทั้งทางการทูต เศรษฐกิจและวัฒนธรรม ที่มุ่งมั่นให้มีความเข้มแข็งและยั่งยืนไปด้วยกัน</p>
    </article>
  </body>
</html>