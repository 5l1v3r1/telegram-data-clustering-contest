<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%90%d7%99%d7%a9%d7%94-%d7%91%d7%94%d7%a8%d7%99%d7%95%d7%9f-%d7%a7%d7%99%d7%91%d7%9c%d7%94-%d7%a9%d7%99%d7%97%d7%aa-%d7%98%d7%9c%d7%a4%d7%95%d7%9f-%d7%9e%d7%a4%d7%aa%d7%99%d7%a2%d7%94-%d7%a9%d7%9c%d7%95%d7%9d-%d7%90%d7%a0%d7%99-%d7%94%d7%9e%d7%90%d7%94%d7%91-%d7%a9%d7%9c-%d7%91%d7%a2%d7%9c%d7%9a-417576/6"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-17T07:40:00+00:00"/>
    <meta property="og:title" content="אישה בהריון קיבלה שיחת טלפון מפתיעה: &quot;שלום, אני המאהב של בעלך&quot;"/>
    <meta property="og:description" content="אישה בהיריון מהאזור הופתעה לקבל שיחת טלפון מאדם שהציג את עצמו כמאהב של בעלה וסיפר לה על הקשר ביניהם. היא בדקה את המחשב של בעלה וגילתה כי הוא גולש באתרי היכרויות לגייז. כשהתעמתה איתו לא הכחיש את הדברים, הציע להישאר נשוי לה ובמקביל להמשיך ביחסיו עם מאהבו. נחשו כיצד הגיבה אשתו להצעה"/>
  </head>
  <body>
    <article>
      <h1>אישה בהריון קיבלה שיחת טלפון מפתיעה: "שלום, אני המאהב של בעלך"</h1>
      <h2>אישה בהיריון מהאזור הופתעה לקבל שיחת טלפון מאדם שהציג את עצמו כמאהב של בעלה וסיפר לה על הקשר ביניהם. היא בדקה את המחשב של בעלה וגילתה כי הוא גולש באתרי היכרויות לגייז. כשהתעמתה איתו לא הכחיש את הדברים, הציע להישאר נשוי לה ובמקביל להמשיך ביחסיו עם מאהבו. נחשו כיצד הגיבה אשתו להצעה</h2>
      <address><time datetime="2019-11-17T07:40:00+00:00">17 Nov 2019, 07:40</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2017/7/25/d02f0d88-52fa-4cde-a329-becfb21b0fb5.JPG"/>
        <figcaption>צילום המחשה: shutterstock</figcaption>
      </figure>
      <p>אישה נשואה מהאזור קיבלה בזמן האחרון שיחת טלפון מפתיעה מאדם אשר הציג את עצמו כמאהב של בעלה. האישה ההמומה התקשתה להאמין למשמע אוזניה, אבל לאחר תחקיר קצר שעשתה בנושא התברר לה כי הוא דובר אמת. מכאן הייתה הדרך לגירושים קצרה. </p>
      <p>"המאהב סיפר לי כי כבר שלושה חודשים הוא מנהל קשר מיני עם בעלי מאחורי גבי", אמרה האישה לפרקליטתה, עו"ד זהר רון. לדברי עו"ד רון, "האיש הסביר לה בטלפון שבעלה חושש לספר לה על כך ומודאג מתגובתה, ולכן הוא רוצה להקל על אהובו וחושף לפניה את הרומן הסודי. שיחת הטלפון נעשתה ממספר חסוי, והמתקשר האלמוני לא הסכים למסור פרטים נוספים, אפילו לא את שמו".</p>
      <p>
        <b>עו"ד רון, כיצד הגיבה האישה?</b>
      </p>
      <p>"היא לא האמינה למשמע אוזניה והייתה בטוחה שמישהו מנסה ל'עבוד' עליה ולשגע אותה. למרות זאת היא החליטה לבלוש קצת אחרי בעלה לפני שתשתף אותו בשיחת הטלפון המפתיעה".</p>
      <p>
        <b>כמה זמן הם נשואים?</b>
      </p>
      <p>"שנה בערך, והאישה בהיריון. הם הכירו חודשים אחדים בלבד לפני שהתחתנו, ובעלה סיפר לה שהיא החברה הרצינית הראשונה שלו. עד אותה שיחה היא לא חשדה בנטיותיו המיניות כי הוא תמיד התייחס אליה יפה ותפקד כבן זוג נהדר, אבל אחרי שיחת הטלפון האורות התחילו להבהב, אם כי באיחור של שנה".</p>
      <p>
        <b>מה היא עשתה?</b>
      </p>
      <p>"היא בדקה במחשב של בעלה וכשראתה את היסטוריית הגלישה שלו היא נדהמה לגלות שהוא רשום לאתר היכרויות ייעודי לגייז. כשבעלה חזר הביתה היא אמרה לו שהיא רוצה לדבר איתו ושאלה אותו אם יש לו משהו שהוא רוצה לספר לה. הוא התחיל לספר לה על יום העבודה שחלף, והיא הבהירה לו שכוונתה שיתוודה על מעלליו.</p>
      <p>"הוא העמיד פני שה תמים, ואז היא הטיחה בו שהיא יודעת הכול: על הנטייה המינית שלו, על אתר ההיכרויות ועל המאהב שחשף לפניה את הקשר הסודי שלהם".</p>
      <p>
        <b>ואיך הוא הגיב?</b>
      </p>
      <p>"למרבה ההפתעה, הבעל לא הכחיש ואמר שהוא אוהב גם את המאהב וגם אותה ויש הרבה מקום בלבו. הוא אף הוסיף ואמר שהיא לא צריכה להתרגש מזה כי הוא רוצה להישאר נשוי לה ולהוליד איתה את הילד שברחמה. הוא אף הסביר שמבחינתו זה טבעי, ועכשיו, כשהכול פתוח, יהיה להם הרבה יותר נחמד וקל לחיות יחד. האישה החליטה שמבחינתה הקשר נגמר. האמון שלה בו אבד והיא לא מוכנה לחלוק את בעלה עם עוד מישהו. היא ביקשה ממני לעזור לה לקבל גט כמה שיותר מהר והיא אף שוקלת לעבור הפלה".</p>
      <figure>
        <img src="http://mynetpetahtikva.co.il/dyncontent/2018/3/25/4cef5945-a75b-4726-8963-2d6781e422e3.jpeg"/>
        <figcaption>עורכת הדין זהר רון. צילום: באדיבות עו"ד רון</figcaption>
      </figure>
      <p>לדברי עו"ד רון, "מדובר במקרה קשה של ניהול חיים כפולים מאחורי גבה של מרשתי. היא מרגישה מרומה ופגועה מבעלה שלא סיפר לה על נטיות לבו וגופו וניהל רומן עם גבר אחר בד בבד עם ניהול חיי הנישואים הטריים שלהם. אני שמחה בשבילם שבסופו של דבר הם הגיעו להבנות בעניין הפרידה והגט".</p>
    </article>
  </body>
</html>