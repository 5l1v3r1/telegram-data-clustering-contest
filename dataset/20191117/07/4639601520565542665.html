<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/vimatv/v-liakos-sto-one-channel-o-politis-apaitei-apo-tous-politikous-to-dialogo-me-tin-koinonia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T07:33:43+00:00"/>
    <meta property="og:title" content="Β. Λιάκος στο One Channel: Ο πολίτης απαιτεί από τους πολιτικούς το διάλογο με την κοινωνία"/>
    <meta property="og:description" content="Καλεσμένος στην εκπομπή One Talk Weekend βρέθηκε το βράδυ του Σαββάτου 16 Νοεμβρίου ο βουλευτής ΝΔ, Βαγγέλης Λιάκος όπου μίλησε για την απόφασή του να ασχοληθεί με την πολιτική και την έως τώρα εμπειρία του, για τη Μάνδρα με αφορμή τα δύο χρόνια από τη φονική πλημμύρα, αλλά και το ζήτημα του προσφυγικού μετά την είδηση για το θάνατο ενός εννέα μηνών μωρού από σφυξία"/>
  </head>
  <body>
    <article>
      <h1>Β. Λιάκος στο One Channel: Ο πολίτης απαιτεί από τους πολιτικούς το διάλογο με την κοινωνία</h1>
      <h2>Καλεσμένος στην εκπομπή One Talk Weekend βρέθηκε το βράδυ του Σαββάτου 16 Νοεμβρίου ο βουλευτής ΝΔ, Βαγγέλης Λιάκος όπου μίλησε για την απόφασή του να ασχοληθεί με την πολιτική και την έως τώρα εμπειρία του, για τη Μάνδρα με αφορμή τα δύο χρόνια από τη φονική πλημμύρα, αλλά και το ζήτημα του προσφυγικού μετά την είδηση για το θάνατο ενός εννέα μηνών μωρού από σφυξία</h2>
      <address><time datetime="2019-11-17T07:33:43+00:00">17 Nov 2019, 07:33</time> by <a rel="author">ΤοΒΗΜΑ Team</a></address>
      <p>Καλεσμένος στην εκπομπή One Talk Weekend βρέθηκε το βράδυ του Σαββάτου 16 Νοεμβρίου ο βουλευτής ΝΔ, Βαγγέλης Λιάκος όπου μίλησε για την απόφασή του να ασχοληθεί με την πολιτική και την έως τώρα εμπειρία του, για τη Μάνδρα με αφορμή τα δύο χρόνια από τη φονική πλημμύρα, αλλά και το ζήτημα του προσφυγικού μετά την είδηση για το θάνατο ενός εννέα μηνών μωρού από σφυξία. Για τον κ. Λιάκο, το βάρος της Μάνδρας είναι αρκετά μεγάλο, καθώς οι πληγές έχουν μείνει ανοιχτές.</p>
      <p>Καταγόμενος από τη Δυτική Αττική ο ίδιος, είχε άμεση επικοινωνία με τους κατοίκους της περιοχής από την πρώτη στιγμή και τα μηνύματα που έλαβε από τον κόσμο ήταν κυρίως η ανάγκη να ακουστούν ώστε να βρεθεί μια λύση και η επιθυμία να μην ξεχαστούν. Υπενθύμισε μάλιστα πως τα αντιπλημμυρικά έργα έχουν ήδη ξεκινήσει στις περιοχές που επλήγησαν. Μιλώντας τώρα για την πολιτική, ο κ. Λιάκος εκμυστηρεύτηκε πως η απόφασή του να ασχοληθεί με την πολιτική προέκυψε από την πηγαία του ανάγκη να προσφέρει στο κοινωνικό σύνολο και να βοηθάει τον συνάνθρωπό του. Όντας μόνο 29 χρονών, σχολίασε την τακτική των παλαιότερης γενιάς πολιτικών να επενδύουν στο ψέμα ή στο κατά συνθήκη ψέμα προκειμένου να απευθυνθούν και να εισακουστούν στον κόσμο. Για τον ίδιο, αυτό που έχει σημασία είναι η επαφή με την κοινωνία και η απλή επικοινωνία, γιατί αυτό που πραγματικά απαιτεί ο πολίτης από τους πολιτικούς είναι να είσαι μέσα στην κοινωνία.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Επειδή ανήκει στη νέα γενιά πολιτικών της ΝΔ και ταυτόχρονα επειδή κατάγεται από τη Δυτική Αττική, θεωρεί ότι ο ίδιος φαίνεται ως εκφραστής μιας ομάδας νέων, ο οποίος εκπροσωπεί στο ελληνικό κοινοβούλιο τους ανθρώπους της Δυτικής Αττικής, οι οποίοι έως τώρα δεν εκπροσωπούνται και πλέον αισθάνονται να ακούγεται η φωνή τους. Ακόμα το γεγονός ότι έχουν συγκεντρωθεί πολλοί νέοι ηλικιακά βουλευτές στη Βουλή, για τον κ. Λιάκο, δείχνει την πρόθεση του πρωθυπουργού, Κυριάκου Μητσοτάκη, να βγάλει νέα άτομα μπροστά Μίλησε ακόμα για το κόμμα του, τη ΝΔ και τα λάθη που αυτή έχει κάνει ανά τις δεκαετίες ύπαρξής της ξεχωρίζοντας ως πιο σημαντικό την απουσία από την κοινωνία και από τη φωνή της. Παραδέχτηκε μάλιστα πως καθώς η ΝΔ είναι ένα λαϊκό κόμμα στο βασικό πυρήνα της, η ιδεολογική αυτή αρχή, του διαλόγου με την κοινωνία, εκφυλίστηκε από κάποια στελέχη στο παρελθόν.</p>
      <p>Για το ζήτημα του προσφυγικού υποστήριξε πως η κατάσταση που επικρατεί στις δομές φιλοξενίας των νησιών δυστυχώς οδηγεί σε τέτοια αποτελέσματα, όπως ο θάνατος του εννέα μηνών βρέφους από αφυδάτωση. «Πρέπει να κάτσουν όλοι και να βρουν μια κοινά αποδεκτή λύση», υποστήριξε ο βουλευτής και συμπλήρωσε πως «με τις τελευταίες ενέργειές της, η κυβέρνηση αυστηροποίησε τις διαδικασίες, επιτάχυνε τις διαδικασίες απονομής ασύλου και πρόταξε την αποσυμφόρηση των νησιών κυρίως από τα ασυνόδευτα». Υποστήριξε ακόμα πως «δημιουργώντας ένα κλίμα νέου πατριωτισμού, οφείλει όλη η υπόλοιπη επικράτεια να απορροφήσει με κάποιο τρόπο το βάρος που υφίστανται οι κάτοικοι των νησιών και προστατεύοντας τα ατομικά δικαιώματα των ανθρώπων που έρχονται στην Ελλάδα».</p>
      <figure>
        <iframe src="https://www.youtube.com/embed/ZQ-Hv9dpCSk" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.onetv.gr/politiki/v-liakos-sto-one-channel-o-politis-apaitei-apo-tous-politikous-to-dialogo-me-tin-koinonia/"><b>onetv.gr</b></a></p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>