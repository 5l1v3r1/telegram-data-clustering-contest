<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-gotabaya-rajapaksa-wins-sri-lankan-presidential-election-2853779.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T07:17:49+00:00"/>
    <meta property="og:title" content="श्रीलंका के राष्ट्रपति चुनाव में गोताबेया राजपक्षे ने दर्ज की जीत"/>
    <meta property="og:description" content="श्रीलंका पोडुजाना पेरमुना (SLPP) के उम्मीदवार गोताबेया राजपक्षे ने राष्ट्रपति चुनावों में जीत दर्ज की है। उन्हें 53-54 फीसद वोट मिले हैं। वहीं, न्यू डेमोक्रेटिक फ्रंट (एनडीएफ) के साजित प्रेमदासा..."/>
  </head>
  <body>
    <article>
      <h1>श्रीलंका के राष्ट्रपति चुनाव में गोताबेया राजपक्षे ने दर्ज की जीत</h1>
      <address><time datetime="2019-11-17T07:17:49+00:00">17 Nov 2019, 07:17</time> by <a rel="author">एजेंसी, कोलंबो।</a></address>
      <p>श्रीलंका पोडुजाना पेरमुना (SLPP) के उम्मीदवार गोताबेया राजपक्षे ने राष्ट्रपति चुनावों में जीत दर्ज की है। उन्हें 53-54 फीसद वोट मिले हैं। वहीं, न्यू डेमोक्रेटिक फ्रंट (एनडीएफ) के साजित प्रेमदासा दूसरे स्थान पर हैं। बता दें कि श्रीलंका में शनिवार को राष्ट्रपति चुनाव के लिए मतदान हुआ था।</p>
      <p><b>मतदान के लिए बड़ी संख्या में निकले लोग</b><br/>चुनाव आयोग के प्रमुख महिंदा देशप्रिय ने बताया कि 1.59 करोड़ मतदाताओं के लिए देशभर में 12,845 मतदान केंद्र बनाए गए थे। मतदान के दौरान हिंसा की घटनाओं के बावजूद 80% वोटिंग हुई। इस बार चुनाव में राष्ट्रपति पद के लिए 32 उम्मीदवारों ने नामांकन भरा। इसलिए मतपत्र 26 इंच का था, जो अब तक के चुनावों में सबसे लंबा है। पश्चिम श्रीलंका में एक जगह कुछ अज्ञात लोगों ने मुस्लिम समुदाय के मतदाताओं को ले जा रही दो बसों पर पथराव के बाद गोलीबारी की। हालांकि इसमें किसी को चोट नहीं लगी। पथराव से बसों के शीशे टूट गए। चुनाव में छिटपुट हिंसा के 69 मामले दर्ज किए गए हैं।</p>
      <p><b>ईस्टर हमले के बाद पहला बड़ा चुनाव</b><br/>देश में ईस्टर हमले के बाद पहला चुनाव होने के कारण सुरक्षा काफी कड़ी कर दी गई है। मतदान केंद्रों पर अतिरिक्त कर्मचारियों को नियुक्त किया गया है। देश भर में 60 हजार पुलिसकर्मियों को तैनात किया गया है। बैलेट पत्र पर मतदाताओं को तीन शीर्ष प्रत्याशियों के चयन का विकल्प दिया गया था।</p>
    </article>
  </body>
</html>