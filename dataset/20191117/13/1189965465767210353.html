<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259560/toksovoloi-fotia-kai-vroxi-molotof-sto-xongk-kongk-perimenoyn-tin-teliki-maxi-simera"/>
    <meta property="og:site_name" content="LiFO"/>
    <meta property="article:published_time" content="2019-11-17T13:04:00+00:00"/>
    <meta property="og:title" content="Τοξοβόλοι, φωτιά και βροχή μολότοφ στο Χονγκ Κονγκ - Περιμένουν την τελική «μάχη» σήμερα"/>
    <meta property="og:description" content="Οι διαδηλωτές εκτοξεύουν βέλη και πετούν βόμβες μολότοφ κατά των αστυνομικών ενώ ξεσπούν νέες συγκρούσεις γύρω από το Πολυτεχνείο του Χονγκ Κονγκ"/>
  </head>
  <body>
    <article>
      <h1>Τοξοβόλοι, φωτιά και βροχή μολότοφ στο Χονγκ Κονγκ - Περιμένουν την τελική «μάχη» σήμερα</h1>
      <h2>Οι διαδηλωτές εκτοξεύουν βέλη και πετούν βόμβες μολότοφ κατά των αστυνομικών ενώ ξεσπούν νέες συγκρούσεις γύρω από το Πολυτεχνείο του Χονγκ Κονγκ</h2>
      <address><time datetime="2019-11-17T13:04:00+00:00">17 Nov 2019, 13:04</time> by <a rel="author">LIFOTEAM</a></address>
      <p>
        <b>Με τόξα, μολότοφ ακόμη και αυτοσχέδιους καταπέλτες μαίνονται οι οδομαχίες στο <a href="https://www.lifo.gr/tags/%CE%A7%CE%BF%CE%BD%CE%B3%CE%BA+%CE%9A%CE%BF%CE%BD%CE%B3%CE%BA">Χονγκ Κονγκ</a> μετά από μια ακόμη νύχτα επεισοδίων</b>
      </p>
      <p>Διαδηλωτές εκτόξευσαν βέλη και πέταξαν βόμβες μολότοφ εναντίον των αστυνομικών δυνάμεων σήμερα καθώς ξέσπασαν νέες βίαιες συγκρούσεις γύρω από τις υπό πολιορκία εγκαταστάσεις του Πολυτεχνείου του Χονγκ Κονγκ. Η μέρα είναι κρίσιμη καθώς οι διαδηλωτές που έχουν ταμπουρωθεί πίσω από οδοφράγματα, περιμένουν την τελική επιχείρηση των αστυνομικών μετά από πέντε μήνες ταραχών.</p>
      <p>Η αστυνομία ανταπάντησε με εκτοξευτήρες νερού αφού αρκετοί διαδηλωτές εντοπίστηκαν να εκτοξεύουν βέλη από στέγες στο Πολυτεχνείο του Χονγκ Κονγκ. Αξιωματικός της αστυνομίας, αρμόδιος για τις σχέσεις με τα μέσα ενημέρωσης, χτυπήθηκε από βέλος στο πόδι και μεταφέρθηκε στο νοσοκομείο, σύμφωνα με ανακοίνωση της αστυνομίας.</p>
      <figure>
        <img src="https://www.lifo.gr/uploads/image/1568684/kong.jpg"/>
        <figcaption>Τοξοβόλος πίσω από οδόφραγμα</figcaption>
      </figure>
      <figure>
        <img src="https://www.lifo.gr/uploads/image/1568685/kong_toxo.jpg"/>
      </figure>
      <p>Ο νυχτερινός ουρανός στο πανεπιστήμιο στην καρδιά της συνοικίας Καουλούν φωτίστηκε από τις βόμβες μολότοφ που πέταξαν οι διαδηλωτές, σε κάποιες περιπτώσεις χρησιμοποιώντας καταπέλτη, ενώ η αστυνομία έκανε χρήση χημικών για να τους αντιμετωπίσει.</p>
      <p>Ύστερα από μερικές ώρες ηρεμίας, με τους διαδηλωτές να κοιμούνται στα παρτέρια και τη βιβλιοθήκη του ιδρύματος, η αστυνομία εκτόξευσε και πάλι δακρυγόνα λίγο μετά τις 10 το πρωί (τοπική ώρα). Οι ακτιβιστές ανταπάντησαν με βόμβες μολότοφ.</p>
      <figure>
        <img src="https://www.lifo.gr/uploads/image/1568690/honk_kong_-5-_1.jpg"/>
        <figcaption>Διαδηλωτής αποκρούει με ρακέτα τα δακρυγόνα</figcaption>
      </figure>
      <figure>
        <img src="https://www.lifo.gr/uploads/image/1568689/honk_kong_-4-_1.jpg"/>
      </figure>
      <p>Κάποιες ώρες νωρίτερα, ομάδες Κινέζων στρατιωτών με σορτσάκια και κοντομάνικες μπλούζες, ορισμένοι εξ αυτών κρατώντας κόκκινους πλαστικούς κουβάδες ή σκούπες, βγήκαν από τους στρατώνες τους σε μια σπάνια δημόσια εμφάνιση για να βοηθήσουν τους κατοίκους να καθαρίσουν βασικές οδικές αρτηρίες από οδοφράγματα και σκουπίδια.</p>
      <p>Κάποια τμήματα της πολυτεχνειούπολης έμοιαζαν περισσότερο με φρούριο, με οδοφράγματα και διαδηλωτές ντυμένους στα μαύρα, που χρησιμοποιούν τούβλα ως αυτοσχέδια όπλα και έχουν έτοιμες βόμβες μολότοφ καθώς και βέλη. «Δεν φοβόμαστε», δήλωσε ένας φοιτητής ο Αχ Λονγκ, που θέλησε να μην δώσει το πλήρες του όνομα. «Εάν δεν επιμείνουμε, θα αποτύχουμε».</p>
      <p>Το Πολυτεχνείο του Χονγκ Κονγκ είναι το τελευταίο από τα πέντε ανώτατα εκπαιδευτικά ιδρύματα που παραμένει υπό κατάληψη, με τους ακτιβιστές να το χρησιμοποιούν ως ορμητήριο για να μπλοκάρουν την κεντρική οδική σήραγγα της μητρόπολης.</p>
      <figure>
        <img src="https://www.lifo.gr/uploads/image/1568693/honk_kong_-2-_2.jpg"/>
        <figcaption>Αυτοσχέδιος καταπέλτης για μολότοφ και πέτρες</figcaption>
      </figure>
      <figure>
        <img src="https://www.lifo.gr/uploads/image/1568691/honk_kong_-6-_1.jpg"/>
        <figcaption>Αυτοσχέδιος καταπέλτης για μολότοφ και πέτρες</figcaption>
      </figure>
      <figure>
        <img src="https://www.lifo.gr/uploads/image/1568692/honk_kong_-7-.jpg"/>
      </figure>
      <figure>
        <img src="https://www.lifo.gr/uploads/image/1568694/honk_kong_-3-_2.jpg"/>
      </figure>
    </article>
  </body>
</html>