<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2039828/chili-vinteo-apo-ton-thanato-diadiloti-sto-santiago.html"/>
    <meta property="og:site_name" content="News.gr"/>
    <meta property="article:published_time" content="2019-11-17T13:00:14+00:00"/>
    <meta property="og:title" content="Χιλή: Βίντεο από τον θάνατο διαδηλωτή στο Σαντιάγο"/>
    <meta property="og:description" content="Η αστυνομία εμπόδισε στελέχη του κέντρου άμεσης βοήθειας να προσφέρουν βοήθεια στον 29χρονο"/>
  </head>
  <body>
    <article>
      <h1>Χιλή: Βίντεο από τον θάνατο διαδηλωτή στο Σαντιάγο</h1>
      <address>
        <time datetime="2019-11-17T13:00:14+00:00">17 Nov 2019, 13:00</time>
      </address>
      <h3>Η αστυνομία εμπόδισε στελέχη του κέντρου άμεσης βοήθειας να προσφέρουν βοήθεια στον 29χρονο</h3>
      <p>Το Εθνικό Ινστιτούτο Ανθρωπίνων Δικαιωμάτων (ΕΙΑΔ), δημόσια ανεξάρτητη αρχή της Χιλής, ανακοίνωσε χθες Σάββατο ότι θα καταθέσει μήνυση για φόνο σε βάρος αστυνομικών οι οποίοι φέρονται να εμπόδισαν νοσοκόμους να πάνε να βοηθήσουν διαδηλωτή που υπέστη καρδιακή ανακοπή με αποτέλεσμα να χάσει τη ζωή του την Παρασκευή.</p>
      <p>Μονάδες αντιμετώπισης ταραχών της αστυνομίας έκαναν χρήση δακρυγόνων, βλημάτων με επικάλυψη από καουτσούκ και εκτοξευτήρων νερού υπό πίεση εμποδίζοντας τα στελέχη του κέντρου άμεσης βοήθειας να προσφέρουν βοήθεια στο θύμα, τόνισε το ΕΙΑΔ.</p>
      <p>Ο θάνατος του 29χρονου Αμπέλ Ακούνια διαπιστώθηκε λίγη ώρα αφότου διακομίστηκε σε νοσοκομείο κοντά στην Πλατεία Ιταλίας στο Σαντιάγο.</p>
      <p>Ασθενοφόρο κι ένας νοσοκόμος χτυπήθηκαν από βλήματα αστυνομικών καθώς προσπαθούσαν να προσφέρουν βοήθεια στον Ακούνια, υπογράμμισε το Ινστιτούτο.</p>
      <p>Η υπόθεση προστέθηκε σε άλλες περίπου 1.000 για τις οποίες διενεργούνται έρευνες από εισαγγελείς.</p>
      <p>Οι καταγγελίες για παρεκτροπές των δυνάμεων ασφαλείας — βασανισμούς διαδηλωτών, σεξουαλική βία... — πολλαπλασιάστηκαν από τα μέσα Οκτωβρίου, όταν άρχισαν οι μαζικές διαδηλώσεις και οι ταραχές στη <a href="https://www.news.gr/tag/hilh"><b>Χιλή,</b></a> που έχουν στοιχίσει τη ζωή σε τουλάχιστον 23 ανθρώπους, ενώ χιλιάδες άλλοι πολίτες έχουν τραυματιστεί.</p>
      <p>Τα επεισόδια και οι κινητοποιήσεις στη Χιλή, με αφορμή την αύξηση της τιμής του εισιτηρίου του μετρό στο Σαντιάγο, που ακυρώθηκε από τον συντηρητικό πρόεδρο Σεμπαστιάν Πινιέρα αλλά αφού ήδη η κατάσταση είχε τεθεί εκτός ελέγχου, προκάλεσαν τη σοβαρότερη κρίση στη χώρα μετά το τέλος της στρατιωτικής δικτατορίας του Αουγκούστο Πινοτσέτ.</p>
      <p>Ο Σέρχιο Μίκο, ο διευθυντής του ΕΙΑΔ, χαρακτήρισε τον θάνατο του διαδηλωτή στο Σαντιάγο «εξαιρετικά σοβαρή» υπόθεση και πρόσθεσε ότι πρόκειται για το έκτο κρούσμα που η αστυνομία εμπόδισε υγειονομικό προσωπικό να προσφέρει βοήθεια σε ανθρώπους που τη χρειάζονταν. «Δεν πρόκειται για μεμονωμένο περιστατικό», τόνισε ο Μίκο.</p>
      <p>Δεν ήταν διαθέσιμος κάποιος εκπρόσωπος της αστυνομίας της Χιλής για να σχολιάσει την υπόθεση. Η αστυνομία έχει διαβεβαιώσει σε προηγούμενες περιπτώσεις ότι τηρεί τα πρωτόκολλα ασφαλείας και ότι τα στελέχη της έχουν εκπαιδευτεί για την αντιμετώπιση ταραχών.</p>
      <figure>
        <iframe src="https://www.youtube.com/embed/iAsNK28fElU" width="640" height="360" data-service="Youtube" scrolling="no"/>
      </figure>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2039726/vinteo-apo-ta-sovara-episodia-metaxi-opadon-stou-zografou.html"/>
        <a href="https://www.news.gr/kosmos/article/2039516/ntou-chouligkan-tis-pari-se-sinavlia-rap-sto-parisi-chtipisan-opadous-tis-marseig.html"/>
        <a href="https://www.news.gr/kosmos/article/2037419/chili-nees-diadilosis-gia-tin-anatheorisi-tou-sintagmatos.html"/>
      </related>
    </article>
  </body>
</html>