<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640367/%D9%86%D8%B5%D8%A8-%D9%BE%DB%8C%D9%85%D8%A7%DB%8C%D8%B4%E2%80%8C%D8%B3%D9%86%D8%AC-%D8%AF%D8%B1-%D9%88%D8%A7%D9%86%D8%AA%E2%80%8C%D8%A8%D8%A7%D8%B1%D9%87%D8%A7-%D8%AA%D8%A7-2-%D9%85%D8%A7%D9%87-%D8%A2%DB%8C%D9%86%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T13:58:00+00:00"/>
    <meta property="og:title" content="نصب پیمایش‌سنج در وانت‌بارها تا 2 ماه آینده"/>
    <meta property="og:description" content="عضو هیأت عامل سازمان راهداری و حمل‌ونقل جاده‌ای گفت کرایه سواری عمومی بین‌شهری افزایش نمی‌یابد"/>
  </head>
  <body>
    <article>
      <h1>
        <a href="https://www.bultannews.com/fa/news/640367/%D9%86%D8%B5%D8%A8-%D9%BE%DB%8C%D9%85%D8%A7%DB%8C%D8%B4%E2%80%8C%D8%B3%D9%86%D8%AC-%D8%AF%D8%B1-%D9%88%D8%A7%D9%86%D8%AA%E2%80%8C%D8%A8%D8%A7%D8%B1%D9%87%D8%A7-%D8%AA%D8%A7-2-%D9%85%D8%A7%D9%87-%D8%A2%DB%8C%D9%86%D8%AF%D9%87">نصب پیمایش‌سنج در وانت‌بارها تا 2 ماه آینده</a>
      </h1>
      <h2>عضو هیأت عامل سازمان راهداری و حمل‌ونقل جاده‌ای گفت کرایه سواری عمومی بین‌شهری افزایش نمی‌یابد</h2>
      <address><time datetime="2019-11-17T13:58:00+00:00">17 Nov 2019, 13:58</time> by <a rel="author">بولتن نیوز | bultannews.com</a></address>
      <p><b>گروه اقتصادی: مهران قربانی</b> درباره آخرین وضعیت<b> سهمیه سوخت ناوگان سواری عمومی بین‌شهری</b> و تخصیص سوخت بر اساس پیمایش اظهار داشت: همان‌طور که روز گذشته نیز اعلام شد سهمیه سوخت سواری‌های عمومی بین‌شهری برای<b> ناوگان تک‌سوز 750 لیتر</b> و برای <b>ناوگان دوگانه‌سوز 450 لیتر</b> تعیین شده است.     به گزارش بولتن نیوز به نقل از فارس، وی افزود: البته تا ماه آینده موضوع نصب <b>سامانه پیمایش‌سنج</b> روی <b>ناوگان سواری کرایه</b> اجرا می‌شود و راننده‌هایی که پیمایش بیشتری داشته باشند و مسافر بیشتری جابه‌جا کنند سوخت بیشتری دریافت می‌کنند. <br/><b>* افزایش کرایه سواری عمومی بین‌شهری نداریم</b> <br/><b>عضو هیأت عامل سازمان راهداری و حمل‌ونقل جاده‌ای</b> با تأکید بر اینکه قیمت کرایه سواری‌های عمومی بین‌شهری افزایش نمی‌یابد، گفت: اگر قانون‌گریزی در این حوزه رخ دهد راننده یا شرکت حمل‌ونقلی در کمیسیون‌های ماده 11 و 12 به تخلفشان رسیدگی می‌شود. <br/>قربانی افزود: از سوی دیگر دفتر نمایندگی سازمان راهداری و حمل‌ونقل جاده‌ای در <b>پایانه‌های مسافری</b> مستقر است و مسافران در صورت بروز مشکل یا شکایت می‌توانند به نمایندگان ما در این دفاتر مراجعه کنند. <br/><b>* امکان عضویت سواری‌های شخصی بین‌شهری در اتحادیه‌های تاکسی‌های بین‌شهری</b> <br/>عضو هیأت عامل سازمان راهداری و حمل‌ونقل جاده‌ای با بیان اینکه<b> سواری‌های شخصی بین‌شهری</b> در این حوزه هیچ سهمیه‌ای ندارند، گفت: در حمل‌ونقل برون‌شهری اولین اصل ایمنی است، تاکسی‌های بین‌شهری دوره‌های آموزشی دیده‌اند و وسایل نقلیه این ناوگان مدام معاینه فنی می‌شوند، آنچه سازمان راهداری به رسمیت می‌شناسد همین سواری‌های کرایه هستند و دیگر وسایل نقلیه هم در صورت نیاز می‌توانند تحت فعالیت اتحادیه سراسری این ناوگان قرار گیرند و راننده و خودرو، کارت هوشمند دریافت کنند. <br/><b>* نصب پیمایش‌سنج روی وانت‌های بین‌شهری تا دو ماه آینده</b>   قربانی درباره <b>سهمیه سوخت وانت‌های بین‌شهری</b>،‌ اظهار داشت: این گروه وانت‌ها عمدتاً جزو خودروهای پرمصرف هستند و سهمیه سوخت آنها در <b>ناوگان تک‌سوز 300 لیتر‌</b> و در <b>ناوگان دوگانه‌سوز 120 لیتر</b> تعیین شده است. <br/>عضو هیأت عامل سازمان راهداری و حمل‌ونقل جاده‌ای ادامه داد:‌ ما پیش از این پروژه خوبی را در این باره شروع کردیم، راننده وانت‌بارها در کنار اینکه<b> امکان اخذ بارنامه</b> از شرکت‌های حمل کالا را دارند، می‌توانند از طریق تلفن همراه خود یا کامیپوتر در خانه، برای خود بارنامه صادر کنند. <br/>معاون حمل و نقل سازمان راهداری و حمل و نقل جاده‌ای افزود: از دو ماه آینده سامانه پیمایش‌سنج روی <b>ناوگان وانت بین‌شهری</b> نصب می‌شود تا در صورت پیمایش بیشتر و حمل بار بیشتر سوخت بیشتری دریافت کنند.  <br/>قربانی تأکید کرد: ما در سازمان راهداری و حمل‌ونقل جاده‌ای تجربه خوبی در حوزه پیمایش و پیمایش‌سنج داریم، این سیستم در<b> حمل کالای بین‌شهری</b> خوب عمل کرده است و می‌تواند به عنوان الگو در دیگر بخش‌ها نیز کمک کند. <br/><b>* کرایه ناوگان حمل‌ بار بین‌شهری افزایش نمی‌یابد</b> <br/>عضو هیأت عامل سازمان راهداری و حمل‌ونقل جاده‌ای بیان کرد: در مورد حمل‌ونقل کالا ما مدل<b> تن - کیلومتر</b> را پیاده کردیم که مؤلفه‌های مشخص دارد بنابراین راننده این دغدغه را ندارد که موضوع کرایه به چه صورت خواهد بود.  <br/>وی با اشاره به اینکه <b>قیمت گازوئیل</b> در مصوبه ستاد سوخت تغییری نداشته است، گفت: سوخت به صورت منظم و روتین به ناوگان کامیونی اختصاص می‌یابد بنابراین با اجرای سیستم تن بر کیلومتر هیچ مشکلی در این حوزه وجود ندارد و افزایش کرایه هم نداریم.</p>
    </article>
  </body>
</html>