<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/17/lex-ministra-trenta-lappartamento-riassegnato-a-mio-marito-top10_20191117_142322/"/>
    <meta property="og:site_name" content="Askanews"/>
    <meta property="article:published_time" content="2019-11-17T13:23:22+00:00"/>
    <meta property="og:title" content="L’ex ministra Trenta: l’appartamento riassegnato a mio marito"/>
    <meta property="og:description" content="Roma, 17 nov. (askanews) – “Da ministro ho chiesto l’alloggio di servizio perché più vicino alla sede lavorativa, nonché per opportune esigenze di sicurezza e riservatezza. L’alloggio è stato assegnato ad aprile 2019, seguendo l’opportuna e necessaria procedura amministrativa, esitata con un provvedimento formale di assegnazione da parte del competente ufficio”. È quanto scrive l’ex […]"/>
  </head>
  <body>
    <article>
      <h1>L’ex ministra Trenta: l’appartamento riassegnato a mio marito</h1>
      <h2>Dall'amministrazione</h2>
      <address>
        <time datetime="2019-11-17T13:23:22+00:00">17 Nov 2019, 13:23</time>
      </address>
      <figure>
        <img src="http://www.askanews.it/wp-content/uploads/2019/11/20191117_142317_BE1D6062.jpg"/>
      </figure>
      <p>Roma, 17 nov. (askanews) – “Da ministro ho chiesto l’alloggio di servizio perché più vicino alla sede lavorativa, nonché per opportune esigenze di sicurezza e riservatezza. L’alloggio è stato assegnato ad aprile 2019, seguendo l’opportuna e necessaria procedura amministrativa, esitata con un provvedimento formale di assegnazione da parte del competente ufficio”. È quanto scrive l’ex ministro della Difesa, Elisabetta Trenta, postando su Facebook una lettera inviata a Fiorenza Sarzanini, giornalista del Corriere della Sera, autrice dell’articolo pubblicato oggi in cui si parla di un appartamento di servizio, assegnato dal ministero quando stava al governo, e che avrebbe mantenuto anche dopo la formazione del nuovo esecutivo.</p>
      <p>“Quando ho lasciato l’incarico, avrei avuto, secondo regolamento, tre mesi di tempo per poter lasciare l’appartamento; termine ancora non scaduto (scadenza tre mesi dal giuramento del nuovo governo, vale a dire 5 dicembre 2019).</p>
      <p>Come è noto, mio marito è ufficiale dell’Esercito Italiano con il grado di maggiore e svolge attualmente un incarico di prima fascia, incarico per il quale è prevista l’assegnazione di un alloggio del medesimo livello di quello che era stato a me assegnato (infatti a me non era stato concesso un alloggio ASIR – cosiddetto di rappresentanza – ma un alloggio ASI di prima fascia. Pertanto, avendo mio marito richiesto un alloggio di servizio – sottolinea l’esponente M5s -, per evitare ulteriori aggravi economici sull’amministrazione (a cui competono le spese di trasloco, etc.), è stato riassegnato lo stesso precedentemente concesso a me, previa richiesta e secondo la medesima procedura di cui sopra. Tanto per doverosa informazione”.</p>
      <p>“Questa è la lettera da me inviata alla giornalista, strumento di qualcuno che da due giorni mi attacca. Mi chiedo il perché ma intanto credo che sia giusto chiarire. Buona domenica a tutti!”, conclude la Trenta.</p>
      <p>Pol/Int9</p>
    </article>
  </body>
</html>