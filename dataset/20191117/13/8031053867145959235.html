<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%ba%cf%84%ce%b1%ce%ba%cf%84%ce%bf-%ce%bd%ce%b5%ce%ba%cf%81%ce%ad%cf%82-%cf%83%ce%b5-%cf%87%ce%b1%cf%81%ce%ac%ce%b4%cf%81%ce%b1-%ce%b7-17%cf%87%cf%81%ce%bf%ce%bd%ce%b7-%ce%ba%ce%b1%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T13:21:33+00:00"/>
    <meta property="og:title" content="ΕΚΤΑΚΤΟ – Τραγικό τέλος στην υπόθεση εξαφάνισης στην Κατερίνη: Νεκρές σε χαράδρα η 17χρονη και η μάνα της"/>
    <meta property="og:description" content="Νεκρές στο αυτοκίνητο με το οποίο είχαν ξεκινήσει από το σπίτι τους, στις 8 Νοεμβρίου βρέθηκαν πριν από λίγη ώρα η 17χρονη Μαρία Ιωάννα Δεληγιάννη και η 45χρονη μητέρα της."/>
  </head>
  <body>
    <article>
      <h1>ΕΚΤΑΚΤΟ – Τραγικό τέλος στην υπόθεση εξαφάνισης στην Κατερίνη: Νεκρές σε χαράδρα η 17χρονη και η μάνα της</h1>
      <address>
        <time datetime="2019-11-17T13:21:33+00:00">17 Nov 2019, 13:21</time>
      </address>
      <p>
        <b>Νεκρές στο αυτοκίνητο με το οποίο είχαν ξεκινήσει από το σπίτι τους, στις 8 Νοεμβρίου βρέθηκαν πριν από λίγη ώρα η 17χρονη Μαρία Ιωάννα Δεληγιάννη και η 45χρονη μητέρα της.</b>
      </p>
      <p>Το αυτοκίνητο εντοπίστηκε από drone που πέταξε πάνω από την ευρύτερη περιοχή του Αγίου Δημητρίου. Οι έρευνες επικεντρώθηκαν στη συγκεκριμένη περιοχή, στο 26ο χιλιόμετρο της εθνικής οδού Κατερίνης – Ελασσόνας από τη στιγμή που κάτοικος εντόπισε τον προφυλακτήρα του αυτοκινήτου. Αυτή την ώρα ψυχολόγοι της αστυνομίας βρίσκονται κοντά στην οικογένεια της 17χρονης Μαρίας – Ιωάννας και της μητέρας της προκειμένου να τους στηρίξουν στο άκουσμα της τραγικής κατάληξης.</p>
      <p>Η 17χρονη Μαρία – Ιωάννα αντιμετώπιζε σοβαρά κινητικά προβλήματα. Είχε εξαφανισθεί μαζί με την μητέρα της, στις 8 Νοεμβρίου, από το σπίτι τους στην Κατερίνη. Την ημέρα της εξαφάνισης το κορίτσι γιόρταζε τα γενέθλιά του και η οικογένεια, όπως έχει δηλώσει η γιαγιά του κοριτσιού, ετοίμαζε πάρτι. Τίποτα δεν προμήνυε όσα θα ακολουθούσαν. Οι πληροφορίες που έγιναν γνωστές τις προηγούμενες ημέρες έλεγαν ότι η μητέρα βρισκόταν σε άσχημη ψυχολογική κατάσταση όταν είχε ξεκινήσει με την κόρη της, στην οποία είχε αφιερώσει τη ζωή της, για μια βόλτα. Μόλις 26 χιλιόμετρα μακριά από την Κατερίνη, στο δρόμο προς την Ελασσόνα, το μπλε αυτοκίνητο που οδηγούσε η 45χρονη μάνα, βρέθηκε κάτω από άγνωστες συνθήκες στη χαράδρα, σε βάθος περίπου 120 μέτρων.</p>
      <p>Το μακάβριο εύρημα εντοπίστηκε στις 11:40 το πρωί από μικτό κλιμάκιο πυροσβεστών, ανδρών της ΕΜΑΚ και αστυνομικών που και με τη βοήθεια drones “χτένιζαν” την περιοχή. Από τα πρώτα στοιχεία της αστυνομικής έρευνας δεν διαφαίνονται ίχνη εγκληματικής ενέργειας, παρ’ όλα αυτά ειδοποιήθηκαν να φτάσουν στο σημείο ιατροδικαστής αλλά και αστυνομικοί των εγκληματολογικών ερευνών.</p>
      <p>Οι δύο σοροί βρέθηκαν δίπλα και εξωτερικά από Ι.Χ. αυτοκίνητο με το οποίο φαίνεται πως είχαν φύγει από το σπίτι τους στην Κατερίνη. Η εξαφάνιση τους δηλώθηκε το Σάββατο 9 Νοεμβρίου, από τον πατέρα της ανήλικης και σύζυγο της 45χρονης, κι έκτοτε διεξάγονταν έρευνες για τον εντοπισμό τους.</p>
      <h3>Το “Χαμόγελο του Παιδιού” δεν ενημερώθηκε άμεσα</h3>
      <p>Σύμφωνα με την κοινωνική λειτουργό του “Χαμόγελου του Παιδιού” και συντονίστρια στην ευρωπαϊκή γραμμή για τα εξαφανισμένα παιδιά 116000, Σια Κακαρούμπα, ο οργανισμός δεν ενημερώθηκε άμεσα για την εξαφάνιση της Μαρίας – Ιωάννας, αλλά ύστερα από τέσσερις ημέρες.</p>
      <p>Το «Χαμόγελο του παιδιού» προέβη στην ενεργοποίηση του συναγερμού Amber Alert κατόπιν συναίνεσης των αστυνομικών Αρχών.<br/>Η μαθήτρια είχε ύψος 1.55, ζύγιζε 50 κιλά και χρησιμοποιούσε περιπατητήρα, γνωστό ως «Π», χρώματος μπλε.</p>
      <h3>Η τελευταία δραματική έκκληση του πατέρα</h3>
      <p>Λίγες ώρες πριν πέσει η αυλαία της διπλής τραγωδίας, ο πατέρας και σύζυγος των θυμάτων έκανε την τελευταία του έκκληση προς πάσα κατεύθυνση «Το αυτοκίνητο είχε πρόβλημα και χάσαμε τα ίχνη τους. Δεν υπάρχει κάποια εκτίμηση να πούμε. Βέβαια με την αστυνομία έχουμε πιάσει όλες τις περιπτώσεις αλλά δεν έχουμε καταλήξει σε κάποιο συμπέρασμα».</p>
      <p>Από την ημέρα εκείνη, ο κ. Δεληγιάννης εξήγησε στο onlarissa.gr, πως σε συνεργασία με τις Αρχές, έχουν γίνει… φύλλο και φτερό όλες οι γνωριμίες της συζύγου του: «Αυτό κάνουμε… (σ.σ. επικοινωνούμε με) Φιλενάδες, φίλους, γνωστούς, συγγενείς τα πάντα. Εδώ και μία εβδομάδα. Σε όλη την Ελλάδα. Στα τυφλά βαδίζουμε. Δεν έχει εντοπιστεί τίποτε. Αυτό είναι το περίεργο».</p>
      <figure>
        <iframe src="https://www.youtube.com/embed/4AgFinVoNbY" width="900" height="506" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/zrwCA2zl6tU" width="900" height="506" data-service="Youtube" scrolling="no"/>
      </figure>
      <figure>
        <img src="https://www.pentapostagma.gr/wp-content/uploads/2019/11/karta-amber.png"/>
      </figure>
    </article>
  </body>
</html>