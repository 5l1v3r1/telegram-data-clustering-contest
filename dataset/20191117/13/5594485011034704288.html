<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/intervyu/margarita-khranova-sobshchi-neveroyatni-intimni-novini_news709797.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-17T13:11:00+00:00"/>
    <meta property="og:title" content="Маргарита Хранова съобщи невероятни интимни новини"/>
    <meta property="og:description" content="Певицата не понася вреден навик, който мъжа й има, а също така говори и за Ванга и Вера Кочовска"/>
  </head>
  <body>
    <article>
      <h1>Маргарита Хранова съобщи невероятни интимни новини</h1>
      <h2>Певицата не понася вреден навик, който мъжа й има, а също така говори и за Ванга и Вера Кочовска</h2>
      <address>
        <time datetime="2019-11-17T13:11:00+00:00">17 Nov 2019, 13:11</time>
      </address>
      <p>https://blitz.bg/obshtestvo/intervyu/margarita-khranova-sobshchi-neveroyatni-intimni-novini_news709797.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573977583-clipboard07.jpg"/>
      </figure>
      <p><b>Голямата певица Маргарита Хранова направи куп интимни признания. "Не понасям цигари, а мъжът ми пуши. С Орлин Горанов да речем се смеем непрекъснато", сподели тя. Освен това Хранова направи невероятни разкрития за Емил Димитров, </b><b>Вера Кочовска</b><b> и Ванга.<br/><br/><i>Коя е тя?</i></b><br/>Певицата с уникален глас – Маргарита Хранова, продължава вече близо 50 години да озарява родната сцена със своя талант и неподправена харизма. Още в зората на своята кариера тя получава прякора – “Чудото” от художествения ръководител на ансамбъл “Маяковски” Емил Георгиев, с който тя изнася редица концерти не само у нас, но и в тогавашния Съветски съюз.<br/><br/>През 1973 г. Маргарита печели престижния конкурс “Мелодия на годината” с песента на Найден Андреев и Стефан Банков – “Далечна песен”, което дава старт на стремителния є творчески път.<br/><br/>Тя е носител на две големи награди “Златен Орфей”, а през ноември тази година бе отличена и с наградата “Следовник” от Съюза на българските читалища по повод Деня на будителите.<br/><br/>Освен голям брой самостоятелни хитове и албуми, Маргарита издава и един сборен диск – “Марги и приятели”, включващ дуети с Емил Димитров, Орлин Горанов, Борис Гуджунов, Боян Иванов и др.<br/><br/><b>Ето какво още призна Маргарита Хранова в интервю за в. <a href="https://trud.bg/%d0%bc%d0%b0%d1%80%d0%b3%d0%b0%d1%80%d0%b8%d1%82%d0%b0-%d1%85%d1%80%d0%b0%d0%bd%d0%be%d0%b2%d0%b0-%d1%86%d0%b5%d0%bb%d0%b8%d1%8f%d1%82-%d0%bc%d0%b8-%d0%b6%d0%b8%d0%b2%d0%be%d1%82-%d0%b5-%d0%bb%d1%8e/">Труд</a>:<br/><br/>– Маргарита, ти посвети новата си песен “Когато” на съпруга си Кирил. След повече от 40 години заедно, какво можеш да кажеш за него?</b><br/>– В началото мъжът ми дори не знаеше за тази песен, но аз я харесах и реших, че с нещо ми напомня за нашите младини, когато се запознахме, и реших да му я посветя. Сигурно е имало такива песни и досега, но когато се появи тази и я почувствах, като нещо дадено отгоре, едва ли не, че точно това е т. нар. “нашата песен”.<br/><br/>Когато съпругът ми разбра, ме попита: “Я ми кажи, коя песен си ми посветила?” После ми каза, че това е много мило, прегърна ме и ме целуна. Той е моят мъж и разбира се, че все още е най-голямото ми вдъхновение – кой друг?!</p>
      <p><b>– През септември спечели конкурса за нова българска поп и рок песен “София пее”. Какви друго ти предстои?</b><br/>– Песента, с която спечелих – “Последен танц”, е по музика на Иван Кръстев, аранжимент на Красимир Илиев и стихове на Вера Стойкова. Интересното е, че Вера е поетеса, актриса и директор на Кукления театър във Варна, а Иван е музикален директор там, а също така диригент и поет, който има няколко красиви стихосбирки. С него сме реализирали вече 8-9 песни, а догодина искаме да издадем и общ диск с негови песни в мои изпълнения. На 19-ти ноември в зала 1 на НДК ми предстои да пея в юбилейния концерт на Живко Колев, с участието на много колеги, в който ще изпълня – “Жена съм аз”, както и “Не зная как се случи” на Найден Андреев. След това, на 28-ми ноември отново в НДК ще имаме концерт – “Златните гласове на България”, който организира Искра Радева, а на 16-ти в зала 1 ще участвам и в “Звездите на България”, който е заключителния концерт от нашето турне.</p>
      <p><b>– Фактът, че не ти бе присъдена пожизнена парична награда за заслуги към родната музика и култура, предизвика много гневни коментари на твои почитатели. Чувстваш ли се още обидена?</b><br/>– Не, в никакъв случай. Единственото, което не ми беше много приятно, беше че не ми съобщиха навреме и две години очаквах отговор. Разбрах решението им от журналистката Теодора Трифонова, с която се запознах покрай интервютата за Борето Годжунов и Борис Грънчаров по повод пожизнената награда. Видяхме се случайно с нея и тя ме попита какво става с тези награди и се учуди, че толкова време нямам отговор.<br/><br/>Тя сама реши да види какво се е случило и успя да разбере от Министерството на културата, че още в края на 2017-та е имало заседание, което определя на кого може да се даде тази награда. Оказа се, че не са ме одобрили, въпреки, че имах писма като подкрепа от Съюза на музикалните и танцови дейци и от Ансамбъла на въоръжените сили. Явно са решили, че съм достатъчно млада и работя и още не ми трябва тази награда, а не че не я заслужавам. Вероятно хората чакат да стана на по-пределна възраст…</p>
      <p><b>– Би ли кандидатствала отново за тази награда?</b><br/>– По принцип можеш да кандидатстваш, но трябва отново да подадеш документи, което е малко безумно и в крайна сметка няма да го направя пак. Не съм обидена, защото си давам сметка за техните аргументи, че още сме млади, изкарваме си хляба и живеем прилично.<br/><br/>Да, но това няма да е вечно – човек няма как да е вечно млад! За съжаление в България е така, ако бяхме звезди в чужбина нямаше да ни е до тези пари, които не са и толкова голяма сума, но най-важното е уважението и признанието на хората и това, че вече 50 години съм на сцената.</p>
      <p><b>– Какво поддържа твоя силен дух?</b><br/>– Все още усещам, че имам потенциала да работя и имам възможността да го правя, а авторите с които работя, продължават да ме търсят. Щастлива съм, че ме ценят, а това поддържа моя дух. Може би, в един момент, ако не ме търсят, тогава и аз ще си дам почивка и ще се откажа.<br/><br/>Но, човек не трябва да се отказва, след като обича това, което прави – не бива никога да се предава, а да опитва по всякакъв начин да работи и да го прави с достойнство.</p>
      <p><b>– Липсва ли ти понякога това уважение, което имаше към звездите на популярната музика и артистите преди промените? Получавала ли си комплименти от Тодор Живков или от други партийни лидери?</b><br/>– О, не бих казала, че ми липсва нещо – всяко нещо е с времето си и в крайна сметка човек се приспособява, но е истина, че тогава много ни уважаваха и канеха. Честно казано, не съм била сред високопоставените личности и партийните лидери и не съм имала лично контакти с тях, но са ме уважавали, след като са ме канили често да пея на различни мероприятия и събития.<br/><br/>Сега също ни обичат и ни канят, но станахме страшно много изпълнители и със сигурност няма възможност всеки път да ни поканят навсякъде. Всеки певец си има своите почитатели и те ме карат да се чувствам обичана. Съвсем скоро бях в Сопот, където една изключително мила дама ми поднесе много интересна картина, която беше с българския химн, извезан върху платно.<br/><br/>Беше наистина мило и изключително трогателно. А и други почитатели ме зарадваха, като ми подариха колаж от мои снимки през годините.</p>
      <p><b>– В коя от бившите социалистически страни родните изпълнители се приемаха най-добре?</b><br/>– Бяхме супер звезди в бившия Съветски съюз. За съжаление, вече не допускат наши изпълнители на своя пазар. Тогава там ценяха страхотно музиката ни и където и да съм била, винаги са ме посрещали с отворени обятия и аплодисменти. Мога да кажа, че в Щатите и в Канада българите също ни посрещат много топло.</p>
      <p><b>– В началото на кариерата си работила с Емил Димитров и Лили Иванова. Би ли направила някакъв паралел между тях и от кого си научила повече?</b><br/>– И двамата са много големи. Всяваха респект във всяко отношение, а Лили и сега продължава. С Емил съм имала най-незабравимото турне – първото ми по-голямо турне в Русия, където бяхме цели два месеца. Емил беше много отворен човек – интелигентен, общителен, можеш да се смееш с него. Беше широко скроен и голям приятел, докато Лили винаги се уединяваше, имаше отделна гримьорна, предпочиташе да е сама. А от Емил съм научила много неща като сценично поведение, отношение къмНаистина това беше незабравимо турне.</p>
      <p><b>– Би могла да научиш на много неща младите изпълнители. Какво би ги посъветвала?</b><br/>– Често ме канят да журирам в конкурси за млади изпълнители. Преди всичко бих им казала да се опитват да пеят така, както те самите чувстват музиката – не да имитират някой популярен певец, а да влагат своите емоции и чувства в съответната песен. Също така, да не гледат показността и фалшивата изява, а да бъдат естествени и натурални на сцената.<br/><br/>Разбира се, ако пеят фалшиво и нямат качества – няма как да се получат нещата. Ако обаче са талантливи и успеят да дадат своето чувство, тогава музиката им ще достигне до слушателя, или зрителя. Трябва да пеят музика, която им харесва – не бива заради парите да се ориентират към друг жанр, който не е в душата им.</p>
      <p><b>– Имаш едно от най-стабилните семейства в родния шоубизнес, но може би факта, че съпругът ти пуши, а ти си заклета непушачка е едно от нещата, за които все още ви е трудно да се разберете?</b><br/>– О, да! Какво да се разбираме, на него не му пречи – той си пуши, въпреки че аз му казвам, че не мога да понасям, но той пак да си пуши. Какво да правя, свикнала съм вече – няма как да се справя. Той е зодия Телец и каквото си науми, това става!<br/><br/>Преди, когато пътувахме заедно, той пушеше в колата, отваряше прозореца и на мен ми ставаше студено и понякога настивах. Но сега решението е по-добро – спираме на бензиностанция, за да си изпуши една цигарка. Понякога се дразни, когато аз проветрявам вкъщи, докато той е пушил, но обичам да е свеж въздуха.</p>
      <p><b>– Мъжът ти не се ли дразни, че си толкова запалена по играта на карти с приятелки?</b><br/>– Само понякога, защото той не обича бридж белота. Не че толкова го дразни, но като ходим на море и си играем карти с компанията, той знае прекрасно, че аз от сутрин до вечер играя. Понякога ми вика: “Бива, бива карти, но пък чак цял ден!” (Смее се.)</p>
      <p><b>– Остана ли приятелка с някого от “Вип брадър”?</b><br/>– О, приятелка е силно казано, защото не поддържам връзка с никого от тях. Но като се видим с Дани (Петканов) и Алекс (Богданска), винаги ми е приятно – много са сладки и готини, както и Енджи Касабие и всички останали.<br/><br/>В шоуто с Тото си бърборехме много, приятно и интелигентно момче, въпреки музиката на “СкандаУ” не е лоша, но в никакъв случай не е моята. Ще запомня предаването най-вече с това, че издържах докрай – беше доста интересно изпитание на психика и дух.</p>
      <p><b>– Кой от колегите те разсмива най-често?</b><br/>– Непрекъснато се смеем с Орлин Горанов, когато пътуваме заедно. Той постоянно разказва някакви забавни смешки и е неизчерпаем източник на вицове.</p>
      <p><b>– Здравко от “Ритон” не крие, че винаги те е харесвал като жена. Ти лично кои популярни изпълнители харесваш не само като певци, но и като мъже?</b><br/>– По принцип не гледам певците като мъже. За мен е важно цялостното излъчване – душевност, визия и чар. От нашите изпълнители не бих искала да цитирам имена, но от чуждите мога да кажа, че Том Джоунс е истински мъжкар!</p>
      <p><b>– Когато си се срещнала с Вера Кочовска, тя се е свързала с духа на починалите ти баба и дядо. Случвали ли са ти се и други необясними неща и имала ли си контакти с Ванга?</b><br/>– Тази случка с Вера беше най-необичайната за мен. Тогава тя ме извика да отида при нея в Плевен – не знам защо и започна да ми разказва за баба и дядо. Каза ми дори, че ги вижда и те са при нас и питат как съм! Стана ми някак странно и особено, когато се свърза с тях и много се развълнувах.<br/><br/>При Ванга не съм ходила, но баща ми е бил при нея и ми е разказвал, че когато е влязъл тя му е казала: “Кольо, на теб няма да ти гледам – ти не ми вярваш!” А това си е било истина.</p>
      <p><b>– Губила ли си вяра?</b><br/>– Ох, опитвам се да не я губя, но ако понякога усетя, че я губя, вътрешно си казвам: “Маргаритке, къде тръгваш, я се стегни, ти трябва да успееш, да постигнеш, да се пребориш, да премахнеш това униние, да излезеш от него, стегни се!”</p>
      <p><b>– Любим цитат от твоя песен?</b><br/>– “Всички песни в този мой живот аз изпях с любов”. Пея с любов към всички хора и целият ми живот е любов!</p>
    </article>
  </body>
</html>