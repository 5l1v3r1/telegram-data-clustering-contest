<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/17/news/_terroriste_donne_che_resistono_nella_turchia_di_erdogan-241258424/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T13:05:00+00:00"/>
    <meta property="og:title" content="&quot;Terroriste&quot;: donne che resistono nella Turchia di Erdogan"/>
    <meta property="og:description" content="In anteprima a Roma il film che racconta la vita di Zehra Dogan, Asli Erdogan e Sebnem Korur Fincanci, un'artista, una scrittrice e un medico, accusate di"/>
  </head>
  <body>
    <article>
      <h1>"Terroriste": donne che resistono nella Turchia di Erdogan</h1>
      <h2>In anteprima a Roma il film che racconta la vita di Zehra Dogan, Asli Erdogan e Sebnem Korur Fincanci, un'artista, una scrittrice e un medico, accusate di terrorismo per aver difeso la causa curda   </h2>
      <address><time datetime="2019-11-17T13:05:00+00:00">17 Nov 2019, 13:05</time> by <a rel="author">GABRIELLA COLARUSSO</a></address>
      <p>A 29 anni <b>Zehra Dogan</b> artista e attivista curda, ne ha già passati 3 in carcere: propaganda terroristica contro lo stato, l'accusa a suo carico. La colpa? Aver raccontato con i suoi disegni le violenze dell'esercito turco a Nusaybin, cittadina curda nel sud est della Turchia, nel 2016, ed essersi rifiutata poi di tacere.<br/><br/>Anche quando, a soli 26 anni, l'hanno sbattuta dietro le sbarre. Dogan ha continuato a far uscire clandestinamente dal carcere le sue opere di denuncia: il racconto della repressione dei curdi, il "massacro" di Afrin, ma anche la battaglia dei ragazzi di Gezi park e il movimento delle donne per i diritti civili. La storia di Zehra è una storia di resistenza e coraggio civile nella Turchia ai tempi di Erdogan, dove dopo il tentato golpe del 2016, decine di migliaia di persone sono state arrestate - insegnanti, funzionari, magistrati, giornalisti.<br/><br/>La sua storia è anche al centro di <a href="https://vimeo.com/372075227"><i>Terroriste</i></a>, un film di Francesca Nava, Marica Casalinuovo, Vichie Chinaglia e Marella Bombini  (produzione: Creative Nomads) che racconta la resistenza di tre donne turche accusate di terrorismo per aver difeso la causa curda: Zehra, artista; Asli Erdogan, scrittrice; Sebnem Korur Fincanci, medico. (Il film verrà proiettato oggi pomeriggio alle 18.30 al Nuovo Cinema Palazzo a Roma).<br/><br/>Le vicende di Zehra e di Asli hanno mosso l'opinione pubblica internazionale. Il 18 marzo del 2018 lo street artist britannico Banksy inviò un messaggio al mondo sui muri di New York: Free Zehra Dogan, con un grande murale che ritraeva la ragazza dietro le sbarre, e Roberto Saviano, pochi giorni fa, ha invitato i suoi lettori a sostenere Asli Erdogan, "perseguitata dal regime criminale di Erdogan". Perché difendere Asli significa difendere il diritto alla libertà di espressione, che il governo turco ha cancellato".<br/><br/>"In carcere per me è stato fondamentale avere la solidarietà internazionale", ci racconta Zehra Dogan in un'intervista che verrà pubblicata integralmente sul quotidiano di domani. "Mi ha reso più forte ma soprattutto più consapevole: possono tenermi fisicamente dietro le sbarre, ma non possono fermare i miei disegni, che arrivano ovunque. Non dobbiamo avere paura. Dobbiamo resistere".  <br/> </p>
    </article>
  </body>
</html>