<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259564/meli-toy-royvikona-petaksan-trikakia-sto-spiti-toy-adoni-georgiadi"/>
    <meta property="og:site_name" content="LiFO"/>
    <meta property="article:published_time" content="2019-11-17T13:45:00+00:00"/>
    <meta property="og:title" content="Μέλη του Ρουβίκωνα πέταξαν τρικάκια στο σπίτι του Άδωνι Γεωργιάδη"/>
    <meta property="og:description" content="Παρέμβαση Ρουβίκωνα στο σπίτι του Γεωργιάδη"/>
  </head>
  <body>
    <article>
      <h1>Μέλη του Ρουβίκωνα πέταξαν τρικάκια στο σπίτι του Άδωνι Γεωργιάδη</h1>
      <h2>Παρέμβαση Ρουβίκωνα στο σπίτι του Γεωργιάδη</h2>
      <address><time datetime="2019-11-17T13:45:00+00:00">17 Nov 2019, 13:45</time> by <a rel="author">NEWSROOM</a></address>
      <p>
        <b>Ομάδα ατόμων που ανήκουν στην αναρχική συλλογικότητα «<a href="https://www.lifo.gr/tags/%CE%A1%CE%BF%CF%85%CE%B2%CE%AF%CE%BA%CF%89%CE%BD%CE%B1%CF%82">Ρουβίκωνας</a>» μετέβησαν στο σπίτι του Υπουργού Ανάπτυξης και Επενδύσεων, <a href="https://www.lifo.gr/tags/%CE%86%CE%B4%CF%89%CE%BD%CE%B9%CF%82+%CE%93%CE%B5%CF%89%CF%81%CE%B3%CE%B9%CE%AC%CE%B4%CE%B7%CF%82">Άδωνι Γεωργιάδη</a>.</b>
      </p>
      <p>Σύμφωνα με τις πρώτες πληροφορίες, τα μέλη του Ρουβίκωνα πέταξαν τρικάκια έξω από την είσοδο του σπιτιού του υπουργού Ανάπτυξης, στα Μελίσσια, με συνθήματα για τον φασισμό και τις επενδύσεις.</p>
      <figure>
        <img src="https://www.lifo.gr/uploads/image/1568700/rouvikonas.jpg"/>
      </figure>
      <p>Σε σχετική ανακοίνωσή τους σε γνωστή ιστοσελίδα του αντιεξουσιαστικού χώρου, τα μέλη του Ρουβίκωνα αναφέρουν μεταξύ άλλων: «Είναι σαφές, λοιπόν, το συμπέρασμα ότι η δεξιά πολιτική ατζέντα δεν περιλαμβάνει πουθενά και κανένα σχέδιο για τους απλούς εργάτες και το πώς θα διευκολυνθεί η δική τους ζωή. Πλέον, το επιχειρηματικό πλάνο που προσπαθούσε ο Σύριζα να περάσει "υποδόρια", η δεξιά κυβέρνηση το φέρνει στο προσκήνιο ως προτεραιότητα για την "οικονομική ανάπτυξη" της χώρας». Μάλιστα, προειδοποιούν και με νέες παρεμβάσεις σε σπίτια πολιτικών, τονίζοντας: Ξέρουμε τα σπίτια σας.</p>
      <p>
        <b>Πέτσας: Αντιδημοκρατική, τραμπούκικη και φασιστική επίθεση</b>
      </p>
      <p>Αντιδημοκρατική, τραμπούκικη και φασιστική χαρακτηρίζει ο κυβερνητικός εκπρόσωπος την επίθεση με τρικάκια από τον Ρουβίκωνα στο σπίτι του υπουργού Ανάπτυξης 'Αδωνι Γεωργιάδη. «Το σπίτι του υπουργού Ανάπτυξης 'Αδωνι Γεωργιάδη δέχθηκε σήμερα, ανήμερα μιας σημαντικής ημέρας για τη Δημοκρατία μας, αντιδημοκρατική επίθεση από τους τραμπούκους του Ρουβίκωνα. Τέτοιου τύπου φασιστικές επιθέσεις δεν πτοούν κανέναν στην κυβέρνηση» δήλωσε ο Στέλιος Πέτσας. Πρόσθεσε ακόμη πως «οι μεταρρυθμίσεις προχωρούν και η έννομη τάξη αποκαθίσταται. Είναι υποχρέωση όλων των δυνάμεων που πιστεύουν στη Δημοκρατία, να το δείξουν εμπράκτως καταδικάζοντας τέτοιες επιθέσεις που στρέφονται εναντίον της».</p>
    </article>
  </body>
</html>