<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/spettacolo/televisione/panariello_pezzi_unici-6566627/news/2019-11-17/"/>
    <meta property="og:site_name" content="Agi"/>
    <meta property="article:published_time" content="2019-11-17T13:12:00+00:00"/>
    <meta property="og:title" content="Panariello come non lo avete mai visto"/>
    <meta property="og:description" content="Il comico, attore drammatico nella fiction Rai “Pezzi unici” vuole diventare il Daniel Auteuil italico: “Da noi è difficile far capire che si possono abbinare varietà e ruoli tragici”"/>
  </head>
  <body>
    <article>
      <h1>Panariello come non lo avete mai visto</h1>
      <h2>Il comico, attore drammatico nella fiction Rai “Pezzi unici” vuole diventare il Daniel Auteuil italico: “Da noi è difficile far capire che si possono abbinare varietà e ruoli tragici”</h2>
      <address><time datetime="2019-11-17T13:12:00+00:00">17 Nov 2019, 13:12</time> by <a rel="author" href="https://www.agi.it/authors/antonella-piperno/" target="_blank">Antonella Piperno</a></address>
      <p>Se finora avete identificato <b>Giorgio Panariello</b> con “Mario il bagnino” o con la sua mitologica imitazione di <b>Renato Zero</b>, passate oltre. Ha dovuto e voluto farlo anche lui togliendosi di dosso, chiarisce “il cabaret”, per la sua interpretazione del fabbro Marcello, in “Pezzi Unici” la serie girata e ambientata a Firenze, che, diretta da <b>Cinzia TH Torrini</b> esaltando l’artigianato fiorentino mixa romanzo di formazione, mistery e genere family nelle sei puntate al via il 17 novembre in prima serata su Raiuno.</p>
      <p>Il protagonista è, ufficialmente, <b>Sergio Castellitto,  </b>nei panni di Vanni un falegname piegato dalla morte (apparentemente un suicidio) di suo figlio, ex tossicodipendente e poi artigiano-docente nel laboratorio di una casa-famiglia abitata da ragazzi dalle vite complicate come e più della sua. Ma il vicino di bottega Marcello, padre apprensivo di una ragazza che lavora con lui ed è ammaliata da uno dei cinque ragazzi, un ex tossicodipendente di cui Castellitto diventerà maestro artigiano al posto di suo figlio, gli ruba spesso la scena.</p>
      <p>Probabilmente perché da sempre l’attore toscano ha puntato a smarcarsi dall’etichetta di attore comico e questo “il ruolo che aspettavo da sempre”, assicura, è stata la sua grande occasione:  “Punto  a far capire agli italiani che un attore può svettare in un varietà del sabato sera e recitare egregiamente anche in una fiction drammatica - ha chiarito all’Agi - da noi è considerato una stranezza, negli altri paesi no, basti pensare a <b>Jean Reno</b> a suo agio nei ruoli drammatici come ne ‘La pantera rosa’ o a <b>Daniel Auteuil</b> che passa tranquillamente dai ruoli tragici a quelli da commedia de ‘La belle époque’. Da noi gli attori a cui lo si consente sono pochi, qualche passo avanti lo ha fatto in tv giusto <b>Nino Frassica</b>”.   </p>
      <p>Adesso, a quasi sessant’anni (li compirà l’anno prossimo)  tocca a lui, che ha sempre ricercato, chiarisce il mix di generi (nel 2003 è stato monsieur Jordan nel “Borghese gentiluomo” di Molière) e per questo sostiene, ha fatto più fatica degli altri “perché specializzarsi è più semplice”. Sotto la direzione della TH Torrini, in “Pezzi unici” ha lavorato, racconta “di sottrazione”, smussando i toni troppo comici, con la regista che gli raccomandava “meno Mario il bagnino”.  Panariello che non ha figli, si è calato perfettamente nei panni del padre geloso di sua figlia. E il tema della serie, racconta, gli ha riaperto anche ferite private: “Il personaggio dell’ex tossicodipendente, interpretato da <b>Moisè Curia</b> “mi ha ricordato mio fratello Francesco (morto di overdose nel 2011 ndr) e il suo percorso difficile e doloroso, per lui e per tutta la nostra famiglia. Non è stato semplice”.</p>
      <p>Ora, con il mantra della diversificazione professionale, dopo la tournée teatrale dello show “Panariello Conti Pieraccioni” e “in attesa di altri ruoli drammatici, al cinema o in tv” l’attore si metterà a lavorare su un nuovo spettacolo che celebra i suoi sessant’anni (li compie il prossimo settembre) e i venti di ‘Torno sabato’: “Lo sto scrivendo, sarà uno show antologico sui miei personaggi, uno spettacolo che parlerà di me e da cui saranno poi tratte delle puntate televisive. Voglio raccontarmi attraverso la mia storia e la mia vita artistica”. Adesso all’attore che nella vita ha fatto un po’ di tutto, dal cameriere all’autore di canzone e da attore ha volato tra vari generi e toccato vari tasti, manca giusto, chiarisce. una commedia musicale. Mi piacerebbe realizzarla, prima o poi”.</p>
    </article>
  </body>
</html>