<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/unntakstilstand-etter-meslingutbrudd/71829620"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T13:59:42+00:00"/>
    <meta property="og:title" content="Unntakstilstand etter meslingutbrudd"/>
    <meta property="og:description" content="Samoa har erklært unntakstilstand etter flere dødsfall som knyttes til et meslingutbrudd som har spredt seg over stillehavsnasjonen. Alle skoler er stengt."/>
  </head>
  <body>
    <article>
      <h1>Unntakstilstand etter meslingutbrudd</h1>
      <h2>Samoa har erklært unntakstilstand etter flere dødsfall som knyttes til et meslingutbrudd som har spredt seg over stillehavsnasjonen. Alle skoler er stengt.</h2>
      <address><time datetime="2019-11-17T13:59:42+00:00">17 Nov 2019, 13:59</time> by <a rel="author">Tharald Halvorsen</a></address>
      <p>Myndighetene har besluttet å stenge alle skoler på Samoa, paradisøygruppa som ligger i den sørlige delen av Stillehavet. De har også besluttet å redusere muligheten for sammenkomster, der mange kan samle seg.</p>
      <p>Beslutningene kommer etter at de har fått inn flere meldinger om dødsfall, som alle trolig stammer fra et meslingutbrudd i landet.</p>
      <p>Det melder <a href="https://www.theguardian.com/world/2019/nov/17/samoa-declares-state-of-emergency-over-deadly-measles-epidemic">The Guardian</a>.</p>
      <h3>Barn blant de omkomne</h3>
      <p>Myndighetene erklærte meslingutbruddet etter at de første dødsfallene ble rapportert i oktober. Siden den gang har minst seks personer mistet livet. Fem av dem er barn under to år, skriver <a href="https://www.reuters.com/article/us-health-measles-samoa/samoa-declares-state-of-emergency-as-measles-spreads-across-pacific-idUSKBN1XR02C?feedType=RSS&amp;feedName=worldNews&amp;utm_source=feedburner&amp;utm_medium=feed&amp;utm_campaign=Feed%3A%2BReuters%2FworldNews%2B(Reuters%2BWorld%2BNews)">Reuters</a>.</p>
      <p>Hele 716 mistenkes å ha fått meslinger, hvorav omtrent 40 prosent har måttet legges inn på sykehus for behandling.</p>
      <p>Fra helgen ble meslingvaksine obligatorisk for innbyggerne, men bare rundt to tredeler av befolkningen på 200 000 skal ha blitt vaksinert.</p>
      <p>
        <b>- Som det ser ut nå, med den lave andelen vaksinerte, forventer vi det verste foran oss, sier nasjonens helsedirektør Leausa Take Naseri.</b>
      </p>
      <h3>- Svært smittsomt</h3>
      <p>Fredag sa New Zealands utenriksminister Winston Peters at de har sendt 3000 vaksiner og tolv sykepleiere til landet.</p>
      <p>
        <b>- Meslinger er svært smittsomt, og utbruddet har tatt flere liv på Samoa. Det er i alles interesse at vi samarbeider for å stoppe spredningen, sa Peters.</b>
      </p>
      <p>På Tonga, en annen stillehavsstat omtrent 900 km fra Samoa, er det blitt registrert 25 bekreftede eller mistenkte meslingtilfeller.</p>
      <h3>Nærmest utryddet</h3>
      <p>Meslinger er en svært smittsom virussykdom som i verste fall kan føre til døden. Sykdommen var inntil nylig nærmest utryddet i vestlige land, takket være god vaksinedekning.</p>
      <p>De siste åra har antall utbrudd begynt å øke, samtidig som stadig flere har blitt skeptisk til vaksinering.</p>
    </article>
  </body>
</html>