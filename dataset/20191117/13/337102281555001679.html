<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D8%A7%DB%8C%D9%83-%D9%BE%D9%88%D9%85%D9%BE%D8%A6%D9%88-%D8%AE%D8%B7%D8%A7%D8%A8-%D8%A8%D9%87-%D9%85%D8%B1%D8%AF%D9%85-%D8%A7%DB%8C%D8%B1%D8%A7%D9%86-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%DA%A9%D9%86%D8%A7%D8%B1-%D8%B4%D9%85%D8%A7-%D8%A7%D8%B3%D8%AA-%D9%88-%D8%B3%D8%A7%DA%A9%D8%AA-%D9%86%D8%AE%D9%88%D8%A7%D9%87%D8%AF-%D9%86%D8%B4%D8%B3%D8%AA-20191117/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-17T13:30:16+00:00"/>
    <meta property="og:title" content="مایك پومپئو خطاب به مردم ایران: آمریکا در کنار شما است و ساکت نخواهد نشست"/>
    <meta property="og:description" content="مایك پومپئو، وزیر امور خارجه آمریكا در واکنش به اعتراضات گسترده دو روز اخیر در شهرهای ایران بدنبال افزایش قیمت بنزین در توئیتی ضمن اعلام همبستگی آمریکا با معترضین در ایران گفت که ایالات متحده در کنار مردم ایران است."/>
  </head>
  <body>
    <article>
      <h1>مایك پومپئو خطاب به مردم ایران: آمریکا در کنار شما است و ساکت نخواهد نشست</h1>
      <address><time datetime="2019-11-17T13:30:16+00:00">17 Nov 2019, 13:30</time> by <a rel="author">شاهرخ بهزادی</a></address>
      <p>
        <b>مایك پومپئو، وزیر امور خارجه آمریكا در واکنش به اعتراضات گسترده دو روز اخیر در شهرهای ایران بدنبال افزایش قیمت بنزین در توئیتی ضمن اعلام همبستگی آمریکا با معترضین در ایران گفت که ایالات متحده در کنار مردم ایران است.</b>
      </p>
      <p>مایک پمئپو روز شنبه ١۶ نوامبر/ ۲۵ آبان توئیت یک سال و نیم پیش خود را بازنشر کرد و خطاب به مردم ایران نوشت: "ایالات متحده در کنار شما است و ساکت نخواهد نشست."</p>
      <p>مایک پمئپو در پیام توئیتری قبلی خود نوشته بود: "پس از چهل سال بیداد، مردم پر افتخار ایران در مورد سوء استفاده‌های حکومتشان ساکت نمی‌نشینند. من پیامی برای شما مردم ایران دارم، ایالات متحده صدای شما را می شنود، از شما حمایت می کند و با شماست."</p>
      <p>مورگن اورتاگوس، سخنگوی وزارت امورخارجه آمریکا نیز بر حمایت این کشور از معترضان ایرانی تأکید کرد و قطع گسترده اینترنت در ایران را محکوم کرد. او با انتشار پیامی در توییتر نوشت: " در زمانی که مردم ایران علیه تازه‌ترین بی‌عدالتی نظام حاکم اعتراض می‌کنند، ایالات متحده در کنار آنان می‌ایستد. ما تلاش‌برای مسدود کردن اینترنت را محکوم می‌کنیم. بگذارید مردم حرفشان را بزنند."</p>
      <p>در همین حال، دو عضو جمهوریخواه کنگره ایالات متحده نیز به اعتراضات گسترده مردم ایران به گرانی بنزین واکنش نشان دادند.</p>
      <p>تام کاتن، سناتور جمهوریخواه ایالت آرکانزاس در توئیتر نوشت: "مردم ایران از اینکه رژیم خواسته‌های بنیادین‌ آنان را نادیده می گیرد و همزمان مبالغ هنگفتی را برای تروریست‌ها در سراسر خاورمیانه خرج می کند، به تنگ آمده‌اند. ما باید در کنار معترضان دلیری که خواهان پاسخگو قرار دادن آیت‌الله‌ها هستند، بایستیم."</p>
      <p>همزمان ، ویلیام هرد، نماینده جمهوری خواه تگزاس در مجلس نمایندگان آمریکا در توئیتر نوشت: تنها راهی که ما می توانیم ایران را از حمایت از تروریسم و دستیابی به سلاح‌های هسته‌ای باز بداریم، تغییر حکومت در این کشور است، و این مهم تنها زمانی رخ می دهد که مردم ایران به پا خیزند...ما باید صدای مردم ایران را تقویت کنیم تا این رژیم خودکامه متوقف شود.</p>
      <p>در فردای اعلام طرح سهمیه بندی و افزایش قیمت بنزین از سوی دولت، از روز جمعه اعتراضات گسترده ای در دهها شهر ایران آغاز شد. این اعتراضات در برخی از شهرها به خشونت کشیده شد و با آتش سوزی و تخریب برخی از اماکن عمومی و درگیری معترضین با نیروهای امنیتی همراه بود. بر أساس گزارش هایی که هنوز تأیید نشده در این در گیرها دست کم ۷ نفر کشته شده اند و دهها نفر بازداشت شده اند.</p>
      <p>افزایش قیمت بنزین با انتشار غافلگیر کننده اطلاعیه شرکت ملی پخش فرآورده های نفتی ایران در ساعت ۲۴ روز پنجشنبه موجب شوک جدیدی به مردم ایران شد. در این اطلاعیه که به مصوبه شورای عالی هماهنگی اقتصادی سران سه قوه استناد کرده بود، اعلام شد که قیمت بنزین از روز، جمعه ۲۴ آبان/١۵ نوامبر در ایران گران می شود. بنا براعلام شرکت ملی پخش فرآورده های نفتی ایران، قیمت بنزین معمولی سهمیه ای با پنجاه درصد افزایش هر لیتر ۱۵۰۰ تومان، قیمت بنزین معمولی غیر سهمیه ای با سه برابر شدن قیمت، هر لیتر ۳ هزار تومان و قیمت بنزین سوپر هر لیتر ۳۵۰۰ تومان می شود. بلافاصله پس از اعلام افزایش قیمت بنزین، محمدباقر نوبخت، معاون رئیس جمهوری و رئیس سازمان برنامه و بودجه اعلام کرد که ۱۰۰ درصد منابع حاصل از سهمیه‌بندی و افزایش قیمت بنزین به صورت حمایت معیشتی به بیش از ۱۸ میلیون خانوار که معادل ۶۰ میلیون نفر توزیع می‌شود.</p>
    </article>
  </body>
</html>