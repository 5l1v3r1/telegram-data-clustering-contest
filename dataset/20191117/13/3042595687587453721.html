<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/kjendisfotograf-81-dod/71829562"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T13:31:37+00:00"/>
    <meta property="og:title" content="Kjendisfotograf (81) død"/>
    <meta property="og:description" content="Terry O'Neill har fotografert flere av verdens største stjerner."/>
  </head>
  <body>
    <article>
      <h1>Kjendisfotograf (81) død</h1>
      <h2>Terry O'Neill har fotografert flere av verdens største stjerner.</h2>
      <address><time datetime="2019-11-17T13:31:37+00:00">17 Nov 2019, 13:31</time> by <a rel="author">Vilde Holta Røssland</a></address>
      <p>Den britiske fotografen Terry O'Neill sovnet lørdag stille inn i sitt eget hjem etter lang tids sykeleie. Han ble 81 år gammel. Det skriver <a href="https://news.sky.com/story/iconic-photographer-terry-oneill-dies-aged-81-11863239">Sky News</a>.</p>
      <p>Dødsfallet bekreftes av Ellie Brown, direktøren ved Iconic Images - som lisensierte Terry O'Neills fotografier.</p>
      <p>- Alle som var heldige nok til å kjenne eller jobbe med ham kan bekrefte hans raushet og beskjedenhet. Som en av de mest ikoniske fotografene fra de siste 60 åra, vil hans legendariske bilder for alltid bli husket, sier hun Brown til Sky News.</p>
      <p>Ifølge <a href="https://www.theguardian.com/artanddesign/2019/nov/17/photographer-of-swinging-60s-terry-oneill-dies-aged-81">The Guardian</a> hadde O'Neill prostatakreft.</p>
      <p>O'Neill slo for alvor gjennom på 60-tallet, da han tok bilder av kjendiser og offentlige personer. Han er kanskje spesielt kjent for sine fotografier av bandene The Beatles og The Rolling Stones, samt den franske skuespilleren Brigitte Bardot og «Bond»-stjerna Sean Connery.</p>
      <figure>
        <embed-post data-src="https://www.instagram.com/p/BlrzgEWjK3j" data-service="Instagram"/>
      </figure>
      <figure>
        <embed-post data-src="https://www.instagram.com/p/BSD3BxLDys2" data-service="Instagram"/>
      </figure>
      <figure>
        <embed-post data-src="https://www.instagram.com/p/BRRP7sxD4yk" data-service="Instagram"/>
      </figure>
      <p>I løpet av karrieren tok han også bilder av den britiske kongefamilien, samt en rekke statsoverhoder, som blant andre Nelson Mandela.</p>
      <h3>Kjendisfotograf</h3>
      <p>Han ble født i Heston, London i 1938, og døpt Terence Patrick O'Neill.</p>
      <p>Etter å ha bestemt seg for å bli trommeslager, tok han en jobb ved et flyselskap i håp om å kunne reise verden rundt og opptre. Der begynte han å ta bilder av passasjerer på flyplassen, og fikk jobb i en lokalavis.</p>
      <figure>
        <embed-post data-src="https://www.instagram.com/p/BSZugNmDsmk" data-service="Instagram"/>
      </figure>
      <p>
        <b>- Jeg ble spurt om å gå ned til Abbey Road og ta noen portretter av et nytt band. Jeg visste ikke hvordan jeg jobbet med en gruppe, men siden jeg var musiker selv og den yngste i redaksjonen, var det alltid meg de spurte. Portrettet ble publisert i avisa dagen etter, og avisa ble utsolgt. Det bandet ble det største bandet i verden, The Beatles, har O'Neill tidligere fortalt.</b>
      </p>
      <p>Han har også fotografert Elizabeth Taylor, Tom Jones, Elton John, Frank Sinatra, Roger Moore, Paul Newman, Clint Eastwood og Robert Redford.</p>
      <figure>
        <img src="https://dbstatic.no/71829633.jpg?imageId=71829633&amp;x=0&amp;y=10.450906555091&amp;cropw=100&amp;croph=88.702928870293&amp;width=483&amp;height=636"/>
        <figcaption><b>STJERNEFOTOGRAF:</b> Terry O'Neill avbildet i 2008, foran et portrett av verdensstjerna Elton John. Foto: NTB Scanpix Vis mer</figcaption>
      </figure>
      <p>Hollywood-skuespilleren Faye Dunaway har han også fotografert, og de to giftet seg i 1983. Ekteskapet varte i fire år, og i 1987 var skilsmissen deres et faktum. De fikk en sønn sammen.</p>
      <figure>
        <img src="https://dbstatic.no/71829626.jpg?imageId=71829626&amp;x=0&amp;y=3.768115942029&amp;cropw=100&amp;croph=55.942028985507&amp;width=643&amp;height=387"/>
        <figcaption><b>EKSKONE:</b> Terry O'Neill giftet seg med Faye Dunaway i 1983. Her er de avbildet året før. Foto: NTB Scanpix Vis mer</figcaption>
      </figure>
      <p>Seinere giftet han seg med Laraine Ashton. Fotografen etterlater seg kona og tre barn.</p>
      <h3>- Alle stjernene er borte</h3>
      <p>O'Neill har altså fotografert flere av verdens største stjerner, og blant hans nyere arbeid er et portrett av den avdøde sangeren Amy Winehouse. Bildet ble tatt i 2008.</p>
      <p>I fjor uttalte fotografen overfor <a href="https://www.theguardian.com/lifeandstyle/2018/jun/23/terry-oneill-id-love-to-have-photographed-amy-winehouse">The Guardian</a> at han så seg ferdig med kjendisfotografering.</p>
      <figure>
        <embed-post data-src="https://www.instagram.com/p/B2Y_KemIId1" data-service="Instagram"/>
      </figure>
      <p>- Det er ingen nå som jeg har lyst til å ta bilder av. Amy Winehouse var den siste - ekte talent. Alle stjernene er borte, sa han den gang.</p>
      <p>- Jeg ser på bilder av alle ikonene jeg har fotografert, som Mandela, Sir Winston Churchill og Sinatra. Minner kommer tilbake, og jeg tenker: «Ja, jeg gjorde en bra jobb», la han til.</p>
    </article>
  </body>
</html>