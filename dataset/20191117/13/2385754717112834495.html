<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597782/yparxei-eksigisi-gia-ton-anastasiou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T13:36:00+00:00"/>
    <meta property="og:title" content="Υπάρχει εξήγηση για τον Αναστασίου!"/>
    <meta property="og:description" content="Ατρόμητος: Τον περασμένο Μάιο, κατόπιν εισήγησης του Γιάννη Αγγελόπουλου, κέρδισε το μπρα ντε φερ από τον Τόμας Κρίστιανσεν στην κούρσα της διαδοχής του..."/>
  </head>
  <body>
    <article>
      <h1>Υπάρχει εξήγηση για τον Αναστασίου!</h1>
      <address><time datetime="2019-11-17T13:36:00+00:00">17 Nov 2019, 13:36</time> by <a rel="author">Sigmalivesports</a></address>
      <p>Ατρόμητος: Τον περασμένο Μάιο, κατόπιν εισήγησης του Γιάννη Αγγελόπουλου, κέρδισε το μπρα ντε φερ από τον Τόμας Κρίστιανσεν στην κούρσα της διαδοχής του Νταμίρ Κάναντι.<br/> <br/>Ενός προπονητή που την τελευταία διετία είχε αφήσει το στίγμα του στον πάγκο του Ατρόμητου. Η ομάδα ήταν αγωνιστικά σε μεταβατικό στάδιο μια και είχε χάσει 4 κολόνες (Γιαννούλη, Χατζηισαία, Μπρούνο και Κουλούρη) από την περυσινή χρονιά.<br/> <br/>Ο ίδιος μετά από τα περάσματα σε Κορτράικ και Ομόνοια έβλεπε τον Ατρόμητο ως… σκαλοπάτι για ένα προπονητικό restart. Η ομάδα μπορεί να έκανε ένα βήμα παραπάνω σε σχέση με πέρυσι στην Ευρώπη, αλλά στο πρωτάθλημα μετά από 4 ματς αγνοούσε τη νίκη!<br/> <br/>Κρίση, Νο1, μετά τον αγώνα με τον Αστέρα Τρίπολης. Σπανός και Αγγελόπουλος έδωσαν την ευνόητη πίστωση χρόνου. Την ίδια στιγμή κάποια «ψυχοπαίδια» της ομάδας τύπου Ρισβάνη, Μάντσον, Ουγκράι έβγαζαν γλώσσα μια και το δίδυμο των Αναστασίου-Ρούτερ είτε τους αμφισβητούσε με τις αποφάσεις τους στο κομμάτι της 11άδας, είτε αξίωνε μεγαλύτερες εντάσεις δουλειάς σε σχέση με την πρότερη κατάσταση με τον Κάναντι.<br/> <br/>Οι διαδοχικές νίκες με Παναιτωλικό και Βόλο «χρύσωσαν» το χάπι. Το ίδιο διάστημα, ο Αναστασίου είχε κερδίσει το credit της χρησιμοποίησης του Μανδά και του ελληνικού κορμού (σ.σ.: 8 Ελληνες στην 11άδα με τον Βόλο).<br/> <br/>Στο ματς με τον Παναθηναϊκό υπήρξε η κρίση Νο2! Βαθιά. Και μάλιστα αμοιβαία. Αποκαρδιωτική εμφάνιση, αποδοκιμασίες από την εξέδρα. Εικόνα που έβαλε εκ νέου σε σκέψεις την διοίκηση, αλλά και τον ίδιο Αναστασίου βλέποντας ένα limited ταβάνι αγωνιστικών ικανοτήτων για την ομάδα του.<br/> <br/>Κάπου εκεί προέκυψε και ένα θεματάκι με τον Βέλλιο, ο οποίος έσπευσε να κάνει τα παράπονα του που δεν ξεκίνησε. Πρυτάνευσε η λογική της στήριξης, αλλά το γυαλί είχε ήδη ραγίσει. Οι ήττες από ΑΕΚ και Ολυμπιακό αντίστοιχα ήταν το άλλοθι για την απόφαση του «αφεντικού».<br/> <br/>Το timing λανθασμένο μια και θα μπορούσε να γίνει την επομένη του αγώνα με τον Παναθηναϊκό. Το μεσημέρι της Παρασκευής έγινε ένα ραντεβού αποτίμησης μια και η απόφαση είχε παρθεί. Και ήταν αμοιβαία. Δυστυχώς, ο Ατρόμητος δεν άντεξε στην πίεση των αποτελεσμάτων και ο Αναστασίου σε εκείνη της διαχείρισης των αποδυτηρίων και το debate της εξέδρας!<br/> <br/>Πηγή: sportime.gr</p>
    </article>
  </body>
</html>