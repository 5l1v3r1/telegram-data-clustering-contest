<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/ministar-mladen-marinov-prizova-za-poveche-tolerantnost-na-patja.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T13:59:00+00:00"/>
    <meta property="og:title" content="Министър Младен Маринов призова за повече толерантност на пътя"/>
    <meta property="og:description" content="Шофьорите без книжки са проблем, но не са основният, посочи той"/>
  </head>
  <body>
    <article>
      <h1>Министър Младен Маринов призова за повече толерантност на пътя</h1>
      <h2>Шофьорите без книжки са проблем, но не са основният, посочи той</h2>
      <address>
        <time datetime="2019-11-17T13:59:00+00:00">17 Nov 2019, 13:59</time>
      </address>
      <p>Да сме по-толерантни на пътя и да се съобразяваме с условията, призова министърът на вътрешните работи Младен Маринов след панихидата за загинали при пътнотранспортни произшествия.  По повод Световния за възпоменание на жертвите на пътя, такива панихиди бяха отслужени във всички храмове в страната.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025249.jpg"/>
        <figcaption>Снимка: МВР</figcaption>
      </figure>
      <p>Министър Младен Маринов добави, че се вземат допълнителни мерки от институциите, които дават положителен резултат, но е много важно хората да осъзнаят, че от поведението им на пътя зависи и техния собствен живот, както и на останалите участници в движението.</p>
      <p>„Днес е ден, в който прекланяме глави пред жертвите на пътно-транспортни произшествия, но трябва да се мисли и за живите, на които ежедневно им се налага да пътуват“, каза министърът.</p>
      <p>Според Маринов проверките на пътя и затегнатият контрол дават резултат, защото има спад на броя на леките и тежките пътнотранспортните произшествия в сравнение с миналата година, както и на ранените при ПТП.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025245.jpg"/>
        <figcaption>Снимка: МВР</figcaption>
      </figure>
      <p>По думите му много тежък е бил отминалият октомври, защото е имало много пътнотранспортни произшествия на различни места, някои от които с много загинали. Не всички фактори, които въздействат на тази обстановка, могат да бъдат повлияни, така че да има драстично намаление на загиналите, посочи още той.</p>
      <p>Методите и мерките, които прилагаме, не са достатъчни, ако всеки един участник в движението не осъзнае, че трябва да е внимателен и да е толерантен, каза министърът. Той посочи, че пет или 10 минути по-рано пристигане може да коства човешки живот.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025250.jpg"/>
        <figcaption>Снимка: МВР</figcaption>
      </figure>
      <p>Според министъра хората недостатъчно осъзнават това, че тяхното поведение на пътя освен техния живот може да застраши и живота на останалите участници в движението.</p>
      <p>Министърът посочи, че шофьорите без книжки са проблем, но не са основният проблем, който статистиката отчита. Отчитаме причинени пътнотранспортни произшествия от правоспособни хора, голяма част от които в момента на настъпване на произшествието не са употребили алкохол или наркотични вещества.</p>
    </article>
  </body>
</html>