<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/egeszsegugy-kozelet/fizetos-lehet-az-egeszsegugyi-ellatas-a-brexit-utan-nagy-britanniaban-1873665/"/>
    <meta property="og:site_name" content="Világgazdaság"/>
    <meta property="article:published_time" content="2019-11-17T13:56:00+00:00"/>
    <meta property="og:title" content="Fizetős lehet az egészségügyi ellátás a Brexit után Nagy-Britanniában"/>
    <meta property="og:description" content="A jelenleg a szigetországban élő külföldi EU-állampolgárok ingyen vehetik igénybe az egészségügyi szolgáltatásokat."/>
  </head>
  <body>
    <article>
      <h1>Fizetős lehet az egészségügyi ellátás a Brexit után Nagy-Britanniában</h1>
      <address><time datetime="2019-11-17T13:56:00+00:00">17 Nov 2019, 13:56</time> by <a rel="author">MTI</a></address>
      <p>A kormányzó brit Konzervatív Párt vasárnap ismertetett tervei szerint a brit EU-tagság megszűnése (Brexit) utáni átmeneti időszak lejártával minden újonnan érkező bevándorlóknak előre kell fizetnie a brit állami egészségügyi ellátórendszer (NHS) igénybevételéért.</p>
      <p>A bevándorlási szabályok módosítási programja alapján ha a konzervatívok megnyerik a december 12-ére kiírt előrehozott választásokat, 2021 januárjától – amikor a jelenlegi tervek szerint a Brexit utáni átmeneti időszak véget ér –</p>
      <aside>a tartós letelepedés céljából Nagy-Britanniába érkezőknek egységesen 625 fontot (245 ezer forintot) kell letétbe helyezniük az NHS használatáért.</aside>
      <figure>
        <img src="https://www.vg.hu/wp-content/uploads/2019/11/0001M36NT.jpg"/>
        <figcaption>Fotó: AFP</figcaption>
      </figure>
      <p>Boris Johnson miniszterelnök a The Sunday Times című konzervatív vasárnapi brit lapnak adott interjúban úgy fogalmazott, hogy a jövőbeni betelepülőknek „már az első naptól” hozzá kell járulniuk az NHS költségeihez.</p>
      <p>Ez az EU-tagállamokból 2021 januárja után érkezőkre is vonatkozik.</p>
      <p>Jelenleg a Nagy-Britanniában élő külföldi EU-állampolgárok ingyen vehetik igénybe az NHS-t, a máshonnan érkezőknek 400 font egyszeri átalányt kell fizetniük.</p>
      <p>A Konzervatív Párt vasárnap ismertetett tervei szerint a jövőben nem telepedhetnek le Nagy-Britanniában olyanok, akiknek nincs konkrét állásajánlatuk, jóllehet e kikötés alól mentességet kapnak azok, akik önálló vállalkozást indítanak.</p>
      <p>A konzervatív kormány emellett megszüntetné a családi pótlék fizetését olyan bevándorlóknak, akiknek gyermekei nem Nagy-Britanniában élnek, és egyes szociális ellátások igénybevételéhez öt évnyi folyamatos nagy-britanniai tartózkodásra lesz szükség.</p>
      <p>A tervek között szerepel az is, hogy a jövőben az EU-tagállamokból sem települhetnek át Nagy-Britanniába olyanok, akik hazájukban vagy máshol súlyos bűncselekményt követtek el.</p>
      <p>Priti Patel brit belügyminiszter a Konzervatív Párt bevándorlási terveit ismertető minapi választási nyilatkozatában leszögezte, hogy a konzervatív kormány 2021 januárjától, vagyis a tervezett átmeneti időszak végétől nem érvényesíti az Európai Unión belüli szabad mozgás gyakorlatát, és attól az időponttól azonos bevándorlási szabályozást alkalmaz az EU-ból és a világ más térségeiből érkezőkre.</p>
      <aside>Ez azt jelenti, hogy ha a konzervatívok megnyerik a decemberi választást és kormányon maradnak, mindenkire az ausztráliai pontozásos elbíráláshoz hasonló bevándorlási szabályozás lép életbe 2021-től.</aside>
      <p>E szabályozás értelmében előnyben lesznek azok, akik tudnak annyira angolul, hogy nyelvtudásukat munkájukban és mindennapi életvitelükben hasznosítani tudják.</p>
      <p>Ugyancsak előnyös elbírálásra számíthatnak azok, akik a brit üzleti szektorok számára elsődleges fontosságú munkát tudnak végezni, és azok is, akik maguk létesítenek olyan üzleti vállalkozásokat, amelyek brit munkavállalókat alkalmaznak és Nagy-Britanniában adóznak.</p>
      <p>Előnyben részesülnek majd azok is, akik hazájukban törvénytisztelő magatartást tanúsítottak.</p>
      <p>Mindez nem vonatkozik azokra az EU-állampolgárokra, akik már Nagy-Britanniában élnek.</p>
      <p>Ők a Brexit után is maradhatnak az országban, és érvényben maradnak jelenlegi jogosultságaik is, de letelepedett jogi státusért – vagyis meghatározatlan időre szóló tartózkodási engedélyért – kell folyamodniuk a brit belügyminisztériumhoz.<br/>Jeremy Corbyn, a legnagyobb ellenzéki erő, a Munkáspárt vezetője a BBC televízió vasárnapi politikai magazinműsorában kijelentette: ha a decemberi választások után a Labour kerül kormányra, „komoly mértékben” érvényben maradna az unión belüli szabad mozgás gyakorlata Nagy-Britanniában is.</p>
      <p>Corbyn nem részletezte, hogy ez pontosan mit jelent, de úgy fogalmazott: azok, akik Nagy-Britanniát választják otthonuknak, hatalmas mértékben hozzájárulnak az ország fejlődéséhez, és a munkáspárti kormány nem fog ellenséges környezetet teremteni számukra.</p>
      <aside>A Munkáspárt csütörtökön hozza nyilvánosságra választási programját, amelyben részletezi a bevándorlás szabályozására kidolgozott terveit is.</aside>
      <p>A vasárnap ismertetett legfrissebb felmérés ugyanakkor a Konzervatív Párt jelentős támogatottsági előnyét jelzi.<br/>A legnagyobb brit közvélemény-kutató csoport, a YouGov a The Sunday Times megbízásából elvégzett vizsgálatában kimutatta, hogy a konzervatívokra jelenleg a választók 45 százaléka voksolna, a Munkáspárt támogatottsága 28 százalékos.</p>
    </article>
  </body>
</html>