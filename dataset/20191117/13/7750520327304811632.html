<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/v-ukrayini-pochav-diyaty-zakon-pro-vidokremlennya-diyalnosti-z-transportuvannya-gazu.html"/>
    <meta property="og:site_name" content="1NEWS"/>
    <meta property="article:published_time" content="2019-11-17T13:36:31+00:00"/>
    <meta property="og:title" content="В Україні почав діяти закон про відокремлення діяльності з транспортування газу"/>
    <meta property="og:description" content="В Україні почав діяти закон про відокремлення діяльності з транспортування газу"/>
  </head>
  <body>
    <article>
      <h1>В Україні почав діяти закон про відокремлення діяльності з транспортування газу</h1>
      <address>
        <time datetime="2019-11-17T13:36:31+00:00">17 Nov 2019, 13:36</time>
      </address>
      <figure>
        <img src="https://1news.com.ua/wp-content/uploads/2019/11/405549.jpg"/>
      </figure>
      <p>В Україні почав діяти закон про відокремлення діяльності з транспортування газу, № 264-ІХ. Вчора його офіційно опублікували у парламентському виданні “Голос України”, пише 1NEWS, посилаючись на <a href="https://ua.112.ua/polityka/v-ukraini-pochav-diiaty-zakon-pro-vidokremlennia-diialnosti-z-transportuvannia-hazu-515219.html">112.ua</a>.</p>
      <p>Закон забезпечує необхідні умови для виконання зобов’язань України щодо відокремлення діяльності з транспортування газу та забезпечення діяльності оператора газотранспортної системи у відповідності з європейським законодавством.</p>
      <p>Документ передбачає створення окремого оператора ГТС, що буде незалежним від НАК “Нафтогаз України”.</p>
      <p>Водночас, згідно із законом, оператор ГТС і оператор підземних сховищ природного газу залишаються у державній власності.</p>
      <p>Документ забезпечує відокремлення та незалежність оператора ГТС за моделлю ISO (Independent System Operator) відповідно до закону України “Про ринок природного газу”, а також відділення і незалежність оператора системи передачі електроенергії відповідно до закону України “Про ринок електричної енергії” та Третього енергетичного пакета ЄС.</p>
      <p>Нагадаємо, Верховна Рада підтримала цей законопроект за основу 18 жовтня 286 голосами народних депутатів.</p>
      <p>31 жовтня ВРУ прийняла законопроект про розділення діяльності з транспортування газу 341 голосом народних депутатів.</p>
      <p>15 листопада Рада в порядку уточнення неузгодженостей внесла зміни до законопроекту про анбандлінг. Цього ж дня президент України Володимир Зеленський підписав закон.</p>
    </article>
  </body>
</html>