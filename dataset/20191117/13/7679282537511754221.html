<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-painful-death-of-three-year-old-boy-after-falling-in-toilet-tank-in-khagaria-2854300.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T13:19:49+00:00"/>
    <meta property="og:title" content="खगड़िया में शौचालय के टैंक में गिरकर तीन साल के मासूम की दर्दनाक मौत"/>
    <meta property="og:description" content="खगड़िया के अलौली में महादलित टोला मुसहरी में रविवार को सामुदायिक भवन के शौचालय के खुले गड्ढे में गिरकर तीन साल के मासूम बच्चे की मौत हो गई। मृत बच्चा संजय सदा का तीन वर्षीय बेटा डमरू कुमार बताया जा..."/>
  </head>
  <body>
    <article>
      <h1>खगड़िया में शौचालय के टैंक में गिरकर तीन साल के मासूम की दर्दनाक मौत</h1>
      <address><time datetime="2019-11-17T13:19:49+00:00">17 Nov 2019, 13:19</time> by <a rel="author">अलौली(खगड़िया)। एक प्रतिनिधि</a></address>
      <p>खगड़िया के अलौली में महादलित टोला मुसहरी में रविवार को सामुदायिक भवन के शौचालय के खुले गड्ढे में गिरकर तीन साल के मासूम बच्चे की मौत हो गई। मृत बच्चा संजय सदा का तीन वर्षीय बेटा डमरू कुमार बताया जा रहा है।</p>
      <p>घटना के संबंध में मृत बच्चे के दादा सागर सदा ने बताया कि सामुदायिक भवन परिसर में वह खेल रहा था। इसी दौरान शौचालय के खुले गड्ढे में वह गिर गया। गड्ढे में गिरने के बाद उसके साथ खेल रहे अन्य बच्चों ने शोर मचाया। बच्चों की शोर पर तुरंत आसपास से लोगों की भीड़ जुट गई। स्थानीय लोंगो ने किसी तरह बालक को शौचालय के गढ्ढे से निकाला। इसके बाद आनन-फानन में इलाज के लिये उसे अलौली प्राथमिक स्वास्थ्य केन्द्र ले जाया गया। जहां डॉक्टरों ने जांचोपरांत बालक को मृत घोषित कर दिया।</p>
      <p>सूचना पर पहुंचे थानाध्यक्ष संजय कुमार विश्वास ने बताया कि इस मामले में परिजनों ने अब तक कोई आवेदन नहीं दिया है। आवेदन के आलोक में कानून सम्मत कार्रवाई की जाएगी। सीओ प्रमोद कुमार श्रीवास्तव ने बताया कि आवश्यक प्रक्रिया पूरी होने पर सहायता राशि दी जायेगी।<br/> </p>
    </article>
  </body>
</html>