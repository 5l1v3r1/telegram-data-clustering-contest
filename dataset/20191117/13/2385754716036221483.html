<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/597779/efyge-adoksa-sta-40-tou-ton-sxoliazoun-osoi-ton-ikseran-kala"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T13:15:00+00:00"/>
    <meta property="og:title" content="Έφυγε άδοξα στα 40 του / Τον σχολιάζουν όσοι τον ήξεραν καλά"/>
    <meta property="og:description" content="Ο Άντονι Γκράντι έφυγε άδοξα από την ζωή σε ηλικία 40 ετών και οι άνθρωποι που τον έφεραν στην Ελλάδα μιλούν για τον ίδιο στο Eurohoops.   Μόλις 40..."/>
  </head>
  <body>
    <article>
      <h1>Έφυγε άδοξα στα 40 του / Τον σχολιάζουν όσοι τον ήξεραν καλά</h1>
      <address><time datetime="2019-11-17T13:15:00+00:00">17 Nov 2019, 13:15</time> by <a rel="author">Sigmalivesports</a></address>
      <p>Ο Άντονι Γκράντι έφυγε άδοξα από την ζωή σε ηλικία 40 ετών και οι άνθρωποι που τον έφεραν στην Ελλάδα μιλούν για τον ίδιο στο Eurohoops.<br/> <br/>Μόλις 40 ετών. Τόσο ήταν ο Άντονι Γκράντι όταν άφησε την τελευταία του πνοή, στις 14/11 στις ΗΠΑ. Τραγική ειρωνεία, αυτή είναι και η ημέρα που η μητέρα του έχει τα γενέθλιά της.<br/> <br/>Ο Γκράντι πέρασε 4 χρόνια στην Ελλάδα και αγαπήθηκε τόσο για τις επιδόσεις του στο παρκέ, όσο και για τα όσα έκανε έξω από αυτό. Όλοι είχαν να πουν έναν καλό λόγο για τον Αμερικανό σκόρερ, όμως όλοι όσοι τον ήκεραν δεν μπορούσαν να αφήσουν ασχολίαστο και το πρόβλημα που είχε με το αλκοόλ.<br/> <br/>Παρ’ όλα αυτά, όπως ανέφεραν στο Eurohoops οι άνθρωποι που τον έφεραν στην Ελλάδα – για λογαριασμό τότε του Πανελληνίου – ο Γιώργος Καλαφατάκης και ο Θάνος Κουκουράβας, ο Άντονι Γκράντι είχε καταφέρει να κρατήσει αυτά τα θέματα εκτός παρκέ.<br/> <br/>Ας δούμε όμως τα όσα είπαν οι ίδιο για τον Γκράντι…<br/> <br/>Το 2007 ο Γιώργος Καλαφατάκης έψαχνε έναν σκόρερ στον Πανελλήνιο και τον βρήκε στο πρόσωπο του Άντονι Γκράντι. Ο Αμερικανός με το… καλημέρα είχε δείξει την ποιότητά του και έβγαλε ασπροπρόσωπο τον έμπειρο κόουτς για την επιλογή του.<br/> <br/>Ο Καλάφας μίλησε στο Eurohoops για τον αποθανώντα, έχοντας μόνο καλές κουβέντες να πει για τον χαρακτήρα και το ταλέντο του, όμως δεν μπόρεσε να αφήσει εκτός το θέμα του αλκοολισμού.<br/> <br/>“Τον έφερα εγώ στην Ελλάδα το 2007. Ο Παπανικολόπουλος ήταν συμπαίκτης του στην Ιταλία και παίκτης μου σε 4 διαφορετικές ομάδες. Τον ήξερε λοιπόν πολύ καλά και μου μίλησε γι αυτόν. Ο Γκράντι ήταν ένα ιδιαίτερο και εκπληκτικό παιδί. Έκανε πράγματα και θάματα μέσα στο παρκέ. Είχε ένα πρόβλημα όμως με το αλκοόλ και αυτός ήταν και ο λόγος που έμπλεκε σε περιπέτειες. Ήταν εξαιρετικό παιδί και παίκτης, αλλά εξαρτημένος” ήταν τα πρώτα λόγια του Γιώργου Καλαφατάκη.<br/> <br/>Όπως δήλωσε μάλιστα, ήθελε να τον πάρει ξανά σε ομάδα του, το 2014, όμως τα πράγματα δεν εξελίχθηκαν όπως θα έπρεπε: “Ήθελα να τον πάρω ξανά στον Πανιώνιο. Είχαμε κάνει μια ομάδα το 2014, αλλά 10 μέρες πριν από το πρωτάθλημα διαλύθηκε. Ήταν εξαιρετική ομάδα, αλλά έφυγε ο μεγαλομέτοχος και όλα τελείωσαν. Ο Γκράντι ήταν σε τρομερή κατάσταση”.<br/> <br/>Τέλος, ο ίδιος μίλησε για τον χαρακτήρα του, αποκαλώντας τον χαρισματικό. Παρόλα αυτά όμως, όπως όλοι οι χαρισματικοί άνθρωποι, έτσι και ο Γκράντι είχε τις δικές του ιδιαιτερότητες… “Γενικότερα ήταν από τους αγαπημένους μου παίκτες. Δεν δημιουργούσε πρόβλημα ποτέ μέσα στο παρκέ, αλλά η εξάρτησή του τον ταλαιπωρούσε. Όπως είπαμε όμως, ποτέ μέσα στο γήπεδο. Ήταν πολύ μεγάλο ταλέντο. Χαρισματικός πραγματικά και όσο καιρό συνεργαστήκαμε δεν δημιούργησε κανένα πρόβλημα. Μέχρι πρότινος είχα επικοινωνία μαζί του. Μιλούσαμε ανά τακτά διαστήματα, αλλά τα τελευταία χρόνια έχασα τα ίχνη του. Ήταν χαρισματικός, αλλά όλοι οι χαρισματικοί έχουν και κάποιες ιδιαιτερότητες. Δουλειά του προπονητή είναι να παίρνει το καλύτερο από τους παίκτες και να κρύβει τα προβλήματά τους. Αν μπορεί να τα διορθώνει κιόλας. Για αυτό και δεν είχα πρόβλημα μαζί του”.<br/> <br/>Το χαμόγελο, η… ανοιχτή τσέπη, το γκέτο, ο αλκοολισμός και αρκετά ακόμα από τον γνωστό ατζέντη, ο οποίος τόνισε πως ο Γκράντι θα μπορούσε να κάνει ακόμα μεγαλύτερη καριέρα από αυτή που έκανε…<br/> <br/>“Ήταν ένα παιδί που ήταν πάντα με το χαμόγελο. Ήταν πάντα με ανοιχτή την τσέπη του και βοηθούσε τους πάντες που χρειαζόντουσαν βοήθεια. Από τον τελευταίο υπάλληλο μέχρι τον οποιονδήποτε. Τους έδινε χρήματα να πληρώσουν λογαριασμούς και δεν έπαιρνε πίσω τα ρέστα” θυμάται αρχικά, ενώ μίλησε για το αγωνιστικό κομμάτι: “Είχε IQ πολύ μεγάλο και ταλέντο τόσο στην εκτέλεση, όσο και στην δημιουργία, ενώ τα πόδια του ήταν απίστευτα και μπορούσε να κάνει την ζωή δύσκολη σε κάθε πλέι μέικερ που κατέβαζε τη μπάλα. Ήταν ο καλύτερος στο να μαρκάρει πλέι μέικερ. Ήταν πολύ μακριά τα χέρια του και όταν λύγιζε για να παίξει άμυνα ήταν σαν χταπόδι. Γονάτισαν πολλά πλέι μέικερ από τον Γκράντι. Πολλοί ξεχνάνε πως ήταν ο πρώτος σκόρερ στην αναπτυξιακή λίγκα του NBA, σκοράροντας πάνω από 1000 πόντους σε μια σεζόν”.<br/> <br/>Ο Γκράντι είχε προβλήματα με το αλκοόλ, με τον Κουκουράβα να σχολιάζει επ’ αυτού: “Έπινε πάρα πολύ και ήταν ένα παιδί που προερχόταν από οικογένεια του γκέτο, κάτι που του άφησε και πολλά κατάλοιπα. Έχασε τα λεφτά του και δεν έκανε την καριέρα που θα μπορούσε με βάση το ταλέντο του”.<br/> <br/>Τέλος ο ίδιος ανέφερε μερικά άγνωστα γεγονότα για τον Αμερικανό, ενώ έβαλε και κάποια πράγματα στην θέση τους αναφορικά με κάποιες φήμες που είχαν κυκλοφορήσει: “Ακόμα και τώρα μιλούσε με τους Έλληνες φίλους του και ετοιμαζόταν για ένα ντοκιμαντέρ σχετικό με την ζωή του. Όλοι τον υπεραγαπούσαν. Αυτός ήταν ο Γκράντι. Χαμόγελο, ποτό και αγάπη για τις γυναίκες. Έχασε μια δουλειά στον Παναθηναϊκό. Πήγε στην Τουρκία, από εκεί στην Ιταλία, όπου τον κατέστρεψε η πρώην γυναίκα του.<br/> <br/>Με τα πρώτα του λεφτά πήρε ένα σπίτι με 15 κρεβατοκάμαρες για να μένει όλη η οικογένειά του, που μέχρι τότε ζούσε σε ένα σπίτι με ένα δωμάτιο. Ήταν ένα παιδί του γκέτο που λόγω της κακής κοινωνικής του ζωής δεν μπορούσε ποτέ να κρατήσει ένα μέτρο.<br/> <br/>Θέλω να βάλω επίσης κάποια πράγματα στη θέση τους. Λεγόταν πως έχει μπλεξίματα με το νόμο. Πλημμελήματα έκανε, ποτέ κάτι άλλο. Ακόμα και αυτό που λένε ότι είχε εμπλακεί σε τροχαίο δεν ισχύει. Μια γυναίκα έπεσε επίτηδες πάνω του για να πάρει αποζημίωση”.<br/> <br/>Για την ιστορία, ο Γκράντι ήρθε στην Ελλάδα το 2007 για τον Πανελλήνιο κι αγωνίστηκε στον σύλλογο της Κυψέλης για δύο χρόνια, κερδίζοντας ισάριθμες φορές τον τίτλο του πρώτου σκόρερ στην Α1, ενώ επέστρεψε άλλες δύο φορές στη χώρα μας, το 2010 για την ΑΕΚ και το 2012 για την Καβάλα.<br/> <br/>Πηγή: eurohoops.net</p>
    </article>
  </body>
</html>