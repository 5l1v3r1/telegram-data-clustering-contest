<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621977/%D8%A7%D8%AB%D8%B1%D8%A7%D8%AA-%D8%A8%D9%84%D9%86%D8%AF-%D9%85%D8%AF%D8%AA-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T13:56:00+00:00"/>
    <meta property="og:title" content="اثرات بلند مدت افزایش قیمت بنزین چیست؟"/>
    <meta property="og:description" content="یک کارشناس اقتصادی معتقد است: لازم است که ما از سیاست افزایش قیمت بنزین دفاع کنیم، چون در کوتاه‌مدت به فقرزدایی کمک می‌کند."/>
  </head>
  <body>
    <article>
      <h1>اثرات بلند مدت افزایش قیمت بنزین چیست؟</h1>
      <address>
        <time datetime="2019-11-17T13:56:00+00:00">17 Nov 2019, 13:56</time>
      </address>
      <p>
        <i>یک کارشناس اقتصادی معتقد است: لازم است که ما از سیاست افزایش قیمت بنزین دفاع کنیم، چون در کوتاه‌مدت به فقرزدایی کمک می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی سرزعیم درباره افزایش قیمت بنزین اظهار کرد: این سیاستی است که سختی‌های در کوتاه‌مدت برای پنج دهک بالای جامعه دارد و منافعی نیز برای پنج دهک پایین جامعه در پی دارد.</p>
      <p>وی افزود: پنج دهک بالای جامعه که عموما خودرو دارند، یعنی نیمی از جامعه ایران خودرو دارد، نمی‌خواهند تغییری در وضع موجود رخ دارند. گروهی هم که ضعیف‌تر و در استان‌های دورافتاده هستند، نمی‌توانند منافع خود را بیشتر نشان دهند و پیگیری کنند.</p>
      <p>این کارشناس اقتصادی تصریح کرد: لازم است که ما از سیاست افزایش قیمت بنزین دفاع کنیم، چون در کوتاه‌مدت به فقرزدایی کمک می‌کند؛ گرچه رفاه نیمه بالای جامعه را تا حدی پایین می‌آورد. اما اگر این سیاست را اجرا نکنیم، فقر نیمه پایین جامعه با سرعت بیشتری صورت می‌گیرد.</p>
      <p>سرزعیم تاکید کرد: ما برای حفظ قدرت خرید یا افت کمتر قدرت خرید دهک‌های پایین جامعه، به این سیاست در کوتاه‌مدت تن دهیم. این سیاست البته در بلندمدت اثرات بیشتری به دنبال دارد که حداقلی‌ترین آن، مربوط به آلودگی هوا است. ما هر زمان که با آلودگی هوا مواجه می‌شویم، باید به این سوال فکر کنیم که در نهایت چه زمانی باید این مساله را حل کنیم.</p>
      <p>وی متذکر شد: هیچ راهی جز این‌که قیمت بنزین را بالا ببریم و بخشی از منابع آن را صرف توسعه ناوگان حمل‌ونقل عمومی بیاوریم، وجود ندارد. بیشتر کشورهای دنیا که مشکل ترافیک را حل کرده‌اند، از این راه رفته‌اند.</p>
      <p>این کارشناس اقتصادی ادامه داد: این ملاحظات است که ما را به سرعت به این سمت سوق می دهد که از این سیاست دفاع کنیم. البته به این معنا نیست که وقت اجرای آن، الان بود. خیر، خیلی زودتر از این‌ها باید قیمت سوخت بالا می‌رفت و متاسفانه دولت دیر عمل کرد، اما باز هم امروز بهتر از فرداست.</p>
      <p>سرزعیم گفت: نکته دوم، مربوط به تاکتیک‌های اجرای آن است. به نظر من دولت اول باید پول را واریز می‌کرد و بعد قیمت را بالا می‌برد. ما اول می‌توانستیم پول چاپ کنیم و بعد از محل درآمد بنزین، پول را پس بدهد. می‌شد فعلا این کار را کرد و منطقی هم بود.</p>
      <p>وی افزود: اما و اگرها برای قبل از هر داستانی است و اگر الان به اما و اگر بپردازیم، یعنی این‌که ما هیچ‌گاه در ایران به اصلاحات اقتصادی نپردازیم و همین‌طور آرام آرام وضعمان بدتر شود.</p>
      <p>این کارشناس اقتصادی درباره بازتوزیع درآمد حاصل از افزایش قیمت بنزین تصریح کرد: عین یارانه نقدی است. مکانیزم آن هم این‌گونه است که با توجه به این‌که هر ماه پرداخت نقدی یارانه‌ها را داریم، به این گروه کمک حمایتی پرداخت خواهد شد.</p>
      <p>سرزعیم درباره یارانه‌های پنهان عنوان کرد: ما اگر همه یارانه‌های دولت را حذف کنیم و به مردم پول نقدی بدهیم، عدد آن تا ۷۰۰، ۸۰۰ هزار تومان به هر نفر می‌گویند می‌رسد، کف آن را می‌گویند ۵۰۰ هزار تومان است. ما تا این‌جا خیلی فاصله داریم.</p>
    </article>
  </body>
</html>