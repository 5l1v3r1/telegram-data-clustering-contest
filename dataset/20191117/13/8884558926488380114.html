<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/hrvaski-policisti-v-gorskem-kotarju-s-strelom-huje"/>
    <meta property="og:site_name" content="Primorske novice"/>
    <meta property="article:published_time" content="2019-11-17T13:25:48+00:00"/>
    <meta property="og:title" content="Hrvaški policisti v Gorskem kotarju s strelom huje ranili migranta"/>
    <meta property="og:description" content="Hrvaška policija je v soboto popoldan na težko dostopnem področju Gorskega kotarja posredovala proti domnevnim nezakonitim migrantom. Pri tem je bil eden od migrantov huje ranjen, saj je utrpel strelno rano. Operirali so ga v bolnišnici v Reki."/>
  </head>
  <body>
    <article>
      <h1>Hrvaški policisti v Gorskem kotarju s strelom huje ranili migranta</h1>
      <address><time datetime="2019-11-17T13:25:48+00:00">17 Nov 2019, 13:25</time> by <a rel="author">STA</a></address>
      <p>
        <b>Hrvaška policija je v soboto popoldan na težko dostopnem področju Gorskega kotarja posredovala proti domnevnim nezakonitim migrantom. Pri tem je bil eden od migrantov huje ranjen, saj je utrpel strelno rano. Operirali so ga v bolnišnici v Reki.</b>
      </p>
      <figure>
        <img src="https://static.primorske.si/foto/highres/gnweb/720050_policija-hrvaska2.jpg"/>
        <figcaption>Foto: STA</figcaption>
      </figure>
      <p><b>ZAGREB</b> &gt; Hrvaški minister za notranje zadeve <b>Davor Božinović</b> je že v soboto pojasnjeval, da so bili hrvaški policisti popoldne na delu, in sicer z nalogo zaščite državne meje. Nedaleč od vrha Tuhobić, okoli pet kilometrov daleč od najbližje ceste, so na nedostopnem terenu odkrili skupino migrantov. Ti so se najverjetneje želeli prebiti v Slovenijo.</p>
      <p>V posredovanju je bil en od migrantov huje ranjen, najverjetneje zaradi uporabe strelnega orožja, je še povedal minister. Ali je bila uporaba orožja upravičena, bo pokazala preiskava.</p>
      <p>Na vprašanje, ali so bili tudi migranti oboroženi, odgovora še ni. Ostale, ki v posredovanju niso bili ranjeni, so policisti prijeli; skupno je šlo za 15 migrantov.</p>
      <p>Aktivisti že dalj časa hrvaškim policistom očitajo nezakonito in brutalno ravnanje z migranti in begunci, ki v državo prihajajo iz BiH. Med drugim naj bi jih nasilno vračali nazaj čez mejo, a o uporabi strelnega orožja zaenkrat še ni bilo poročil.</p>
    </article>
  </body>
</html>