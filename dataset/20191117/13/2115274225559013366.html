<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/spettacolo/vip_non_usano_smartphone-6548803/news/2019-11-17/"/>
    <meta property="og:site_name" content="Agi"/>
    <meta property="article:published_time" content="2019-11-17T13:31:00+00:00"/>
    <meta property="og:title" content="Le superstar che per scelta non usano lo smartphone"/>
    <meta property="og:description" content="Da Robbie Williams a Elton John, da Werner Herzog a Shailene Woodley. Dietro alla decisione c'è un desiderio di libertà e tranquillità che mail, notifiche e social non permettono"/>
  </head>
  <body>
    <article>
      <h1>Le superstar che per scelta non usano lo smartphone</h1>
      <h2>Da Robbie Williams a Elton John, da Werner Herzog a Shailene Woodley. Dietro alla decisione c'è un desiderio di libertà e tranquillità che mail, notifiche e social non permettono</h2>
      <address><time datetime="2019-11-17T13:31:00+00:00">17 Nov 2019, 13:31</time> by <a rel="author" href="https://www.agi.it/authors/gabriele-fazio/" target="_blank">Gabriele Fazio</a></address>
      <p>“Semplicemente non mi piacciono”, è questa la spiegazione che fornisce la superstar del pop mondiale <b>Robbie Williams</b> quando gli chiedono come mai non utilizzi un cellulare. “Non possiedo un telefono dal 2006 – dice intervenendo nel nel talk show sul calcio “Back of the Net” - Sono sempre sul mio computer, ho sempre il Wi-Fi ... Mi sono sbarazzato del mio telefono”.</p>
      <p>Una scelta quasi rivoluzionaria al giorno d’oggi, specie per un uomo cui apparenza è parte integrante anche del proprio lavoro, così naturale chiedere a proposito del suo rapporto con i social, che l’ex Take That spiega così: “Non ho nemmeno la mia password altrimenti la mia carriera sarebbe finita ... Dico a delle persone cosa postare e poi viene controllato”.</p>
      <p>Una questione di lavoro, da uffici stampa, niente che interessi Williams. Come ricorda <a href="https://www.theguardian.com/music/2019/nov/12/robbie-williams-hasnt-owned-a-mobile-phone-since-2006-elton-john">The Guardian</a>, l’artista inglese non è l’unico ad aver fatto una simile scelta di vita, anche <b>Elton John</b> nel 2016 ha dichiarato di non possedere cellulari, condannando tra l’altro il fatto che prima che le telecamere fossero installate nei telefoni, “potevi permetterti di essere fuori di testa e comportarti straordinariamente male in pubblico e nessuno sarebbe stato in grado di fare una fotografia - cosa che ho fatto molte volte! Purtroppo tutto è cambiato con l'avvento della tecnologia. Uscire ora è uno sforzo".</p>
      <p>Ma se pensate che la rinuncia allo smartphone sia peculiarità solo di artisti più in là con l’età vi sbagliate, nella lista di chi prende in considerazione i malefici ai quali ci sta condannando la moderna tecnologia c’è anche <b>Shailene Woodley</b>, l’attrice diventata famosa per il ruolo di <b>Amy Juergens</b> nella serie tv “La vita segreta di una teenager americana” e per aver recitato accanto a <b>Nicole Kidman</b> e <b>Reese Witherspoon</b> nella miniserie televisiva “Big Little Lies - Piccole grandi bugie”. Anche lei denuncia apertamente una carenza di senso di comunità a causa dell’utilizzo dei cellulari.</p>
      <p>Motivazioni diverse hanno portato il regista tedesco <b>Werner Herzog</b> alla stessa conclusione: via il cellulare dalla vita di tutti i giorni. “Mi piace non essere disponibile tutto il tempo.  – ha dichiarato nel 2016 l’autore di “Anche i nani hanno cominciato da piccoli” - E, allo stesso tempo, mi piace sapere che nessun hacker o nessun governo ostile potrebbe rintracciarmi”.</p>
      <p>Più morbida la posizione di <b>Eddie Redmayne</b>, l’attore premio Oscar per “La teoria del tutto” che ha invece dichiarato di aver rifiutato un cellulare di ultima generazione a favore di un altro impossibile da connettere alla rete. “Il diluvio di e-mail – dice - era costante e mi sono ritrovato a cercare di tenere il passo in tempo reale, a scapito di vivere nel momento", poi la scelta che gli ha cambiato la vita: "Mi sento molto più vivo".</p>
    </article>
  </body>
</html>