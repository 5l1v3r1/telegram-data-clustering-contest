<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119415-djuric-aljbin-kurti--opasnost-za-region?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-17T13:20:04+00:00"/>
    <meta property="og:title" content="Djurić: Aljbin Kurti - opasnost za region"/>
    <meta property="og:description" content="Direktor Kancelarije Vlade Srbije za Kosovo Marko Djurić izjavio je danas da kandidat za premijera Aljbin Kurti iz dana u dan potvrdjuje koliku opasnost predstavlja po stabilnost regiona i čitave Evrope.Djurić je rekao da Kurtijev cilj nije bolji život Albanaca, već &quot;nanošenje štete Srbiji i srpskim nacionalnim interesima&quot;.&quot;On po diktatorskim receptima iz 30-ih godina prošlog veka obesmišljava princip mirnog rešavanja kriza i dijaloga, poručujući da ne želi razgovore s Beogradom, već dijalog o dijalogu, što je eufemizam za potpuni izostanak dijaloga&quot;, ocenio je Djurić u pisanoj izjavi.U izjavi piše da se Kurti &quot;sprda&quot; s medjunarodnom zajednicom i njenim nastojanjima da pomogne stvaranje zone stabilnosti i sigurnosti na Zapadnom Balkanu, što mu &quot;za sada uspeva i prolazi bez ikakvih sankcija&quot;.&quot;Njegova jasna namera je da u što većoj meri svojim fašističkim porukama i potezima ekstremizuje i militarizuje Albance kako bi u budućnosti svoj velikoalbanski projekat mogao da nametne pod pretnjom sile&quot;, piše Djurić.Istakao…"/>
  </head>
  <body>
    <article>
      <h1>Djurić: Aljbin Kurti - opasnost za region</h1>
      <address>
        <time datetime="2019-11-17T13:20:04+00:00">17 Nov 2019, 13:20</time>
      </address>
      <p><b>Direktor Kancelarije Vlade Srbije za Kosovo Marko Djurić izjavio je danas da kandidat za premijera Aljbin Kurti iz dana u dan potvrdjuje koliku opasnost predstavlja po stabilnost regiona i čitave Evrope.</b><br/><br/>Djurić je rekao da Kurtijev cilj nije bolji život Albanaca, već "nanošenje štete Srbiji i srpskim nacionalnim interesima".<br/><br/>"On po diktatorskim receptima iz 30-ih godina prošlog veka obesmišljava princip mirnog rešavanja kriza i dijaloga, poručujući da ne želi razgovore s Beogradom, već dijalog o dijalogu, što je eufemizam za potpuni izostanak dijaloga", ocenio je Djurić u pisanoj izjavi.<br/><br/>U izjavi piše da se Kurti "sprda" s medjunarodnom zajednicom i njenim nastojanjima da pomogne stvaranje zone stabilnosti i sigurnosti na Zapadnom Balkanu, što mu "za sada uspeva i prolazi bez ikakvih sankcija".<br/><br/>"Njegova jasna namera je da u što većoj meri svojim fašističkim porukama i potezima ekstremizuje i militarizuje Albance kako bi u budućnosti svoj velikoalbanski projekat mogao da nametne pod pretnjom sile", piše Djurić.<br/><br/>Istakao je da Srbija "nikada neće posustati pred pretnjama neprijatelja demokratije i mira", i uložiće politička, diplomatska i "sva druga sredstva koja su joj na raspolaganju" da bi "obuzdala piromana Kurtija i njegove najekstremnije pristalice".<br/><br/>Po rečima Djurića, predsednik Srbije Aleksandar "Vučić je čvrst garant da će svaka mogućnost izbegavanja sukoba sa albanskim ekstremistima biti iskorišćena".<br/><br/>Posle ocene da je "Kurti odavno izašao iz okvira mirnodopske retorike i političke prakse", Djurić je naveo da je "poslednji trenutak da se složnom medjunarodnom akcijom jedan palikuća spreči u svojim opasnim namerama".</p>
    </article>
  </body>
</html>