<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621970/%DA%A9%D8%B4%D8%AA%D9%87-%D8%B4%D8%AF%D9%86-%DB%8C%DA%A9-%D9%85%D8%A7%D9%85%D9%88%D8%B1-%D8%AF%D8%B1-%D8%AC%D8%B1%DB%8C%D8%A7%D9%86-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T13:18:00+00:00"/>
    <meta property="og:title" content="کشته شدن یک مامور در جریان اعتراضات بنزینی در کرمانشاه"/>
    <meta property="og:description" content="فرمانده انتظامی استان کرمانشاه از کشته شدن یکی از ماموران کلانتری 24 الهیه در جریان ناآرامی های بنزینی خبر داده است. برخی منابع خبری نیز از کشته شدن بیش از ده نفر در کرمانشاه خبر داده‌اند که از سوی مقامات رسمی کشور تائید نشده است."/>
  </head>
  <body>
    <article>
      <h1>کشته شدن یک مامور در جریان اعتراضات بنزینی در کرمانشاه</h1>
      <address>
        <time datetime="2019-11-17T13:18:00+00:00">17 Nov 2019, 13:18</time>
      </address>
      <p>
        <i>فرمانده انتظامی استان کرمانشاه از کشته شدن یکی از ماموران کلانتری 24 الهیه در جریان ناآرامی های بنزینی خبر داده است. برخی منابع خبری نیز از کشته شدن بیش از ده نفر در کرمانشاه خبر داده‌اند که از سوی مقامات رسمی کشور تائید نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پایگاه خبری پلیس نوشت: سردار "علی اکبر جاویدان" اظهار داشت: در جریان ناآرامی های روز گذشته(شنبه) در کرمانشاه، عده‌ای از اغتشاشگران که مسلح نیز بودند به سمت کلانتری 24 الهیه هجوم برده و قصد تصرف این کلانتری را داشتند.</p>
      <p>وی افزود: شهید جواهری نیز برای حفظ مقر پلیس به دفاع در برابر مهاجمان پرداخت، اما ناجوانمردانه مورد اصابت گلوله قرار گرفت. این همکار وظیفه شناس بلافاصله به مراکز درمانی انتقال یافت، اما حوالی ساعت 2 بامداد امروز (یکشنبه، 26 آبان) به درجه رفیع شهادت نائل آمد.</p>
      <figure>
        <img src="https://aftabnews.ir/files/fa/news/1398/8/26/360287_854.jpg"/>
      </figure>
      <p>فرمانده انتظامی استان با تسلیت شهادت این مامور پلیس به خانواده و همکارانش، اظهار داشت: ماموران پلیس برای تامین امنیت جامعه و مردم حتی از جان خود نیز دریغ نکرده و با همه وجود در راه آرمانهای انقلاب و نظام مقدس جمهوری اسلامی مبارزه می‌کنند. نیروی انتظامی قاطعانه در برابر افرادی که به دنبال آشوب و ناامنی در سطح جامعه باشند ایستاده و اجازه نخواهد داد این عده معدود باعث بی نظمی و هرج و مرج شوند.</p>
      <p>مراسم تشییع پیکر شهید ایرج جواهری، فردا(دوشنبه) ساعت 10 از مقابل مسجد جامع به سمت میدان آزادی برگزار می شود.</p>
    </article>
  </body>
</html>