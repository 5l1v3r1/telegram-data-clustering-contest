<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/trenyori-i-fenove-na-levski-bjagaha-za-da-pomognat-za-operacijata-na-dani.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T13:11:00+00:00"/>
    <meta property="og:title" content="Треньори и фенове на &quot;Левски&quot; бягаха, за да помогнат за операцията на Дани"/>
    <meta property="og:description" content="Момичето страда от проксимален бедрен дефицит и се нуждае от скъпоструваща операция"/>
  </head>
  <body>
    <article>
      <h1>Треньори и фенове на "Левски" бягаха, за да помогнат за операцията на Дани</h1>
      <h2>Момичето страда от проксимален бедрен дефицит и се нуждае от скъпоструваща операция</h2>
      <address><time datetime="2019-11-17T13:11:00+00:00">17 Nov 2019, 13:11</time> by <a rel="author" href="https://btvnovinite.bg/author/?author=2004486" target="_blank">Иван Боянов</a></address>
      <figure>
        <video src="https://vid.btv.bg/btvnews/2019/11/17/levski_1573990757-1.mp4"/>
      </figure>
      <p>2-годишната Йордана от Радомир събра треньори, спортисти и фенове на "Левски" в благотворителен маратон, който се проведе около стадион "Георги Аспарухов" в София. </p>
      <p>Момичето страда от рядкото заболяване проксимален бедрен дефицит, което затруднява ходенето, а за лечението ѝ е нужна скъпоструваща операция. Лекарите в САЩ дават надежда, че тя ще може да стъпва нормално, но за операцията семейството трябва да плати непосилните 184 744 щатски долара за първа интервенция, която трябва да бъде извършена бързо. След като крачето на Дани се стабилизира, доктор Пейли планира втора операция и удължаване с 5 см, като за нея ще бъдат необходими още 176 498 щатски долара.</p>
      <p>За това на старта на маратона един до друг застанаха наставникът на футболния тим на "Левски" Петър Хубчев, помощник-треньорът Георги Донков, спортният директор Ивайло Петков, Владимир Николов от страна на волейболния тим, Константин Папазов и отбора по баскетбол, волейболният женски тим, възпитаничките на Нешка Робева, националната състезателка по лека атлетика Инна Ефтимова и още десетки състезатели от спортните клубове на "сините".</p>
      <figure>
        <img src="https://img.bg.sof.cmestatic.com/media/images/640x/Nov2019/2112025229.jpg"/>
      </figure>
      <p>"Тя е наистина много емоционална. През целия ден е усмихната. Не само днес, а всеки ден. Усеща, че всички са тук, за да ѝ помогнат и наистина е благодарна. Показва го с прегръдки, с целувки, с емоции", разказа майката на Дани - Кристина.</p>
      <p>В помощ на малката Дани се стекоха и множество фенове на "Левски" със своите деца. Първите 20 финиширали получиха медали и грамоти, а за призовата тройка имаше специална награда – книгата "100 години „Левски".</p>
      <p>За Йордана има създадена и DMS дарителска кампания. Може да изпратите дарителски смс с текст на латиница: <b>DMS YORDANA на 17 777.</b></p>
      <p>Може да дарите пари за малката Йордана и по следните начини: </p>
      <p>
        <b>Дарителска сметка в лева:</b>
        <br/>
        <b>Обединена Българска Банка</b>
        <br/>
        <b>IBAN: BG70 UBBS 8002 1084 3315 40</b>
        <br/>
        <b>BIC: UBBSBGSF</b>
        <br/>
        <b>Титуляр: Йордана Слави Йорданова</b>
      </p>
      <p>
        <b>helpkarma: Да помогнем на Йордана да ходи</b>
      </p>
      <p>
        <b>PayPal: kristtinas92@gmail.com</b>
      </p>
    </article>
  </body>
</html>