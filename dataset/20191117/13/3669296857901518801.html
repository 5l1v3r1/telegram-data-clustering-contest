<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/kuzey-kore-provokatif-demisti-abd-ve-guney-koreden-tatbikat-karari"/>
    <meta property="og:site_name" content="CNN Türk"/>
    <meta property="article:published_time" content="2019-11-17T13:10:13+00:00"/>
    <meta property="og:title" content="Kuzey Kore 'provokatif' demişti: ABD ve Güney Kore'den 'tatbikat' kararı"/>
    <meta property="og:description" content="Güney Kore ve ABD'nin, Kuzey Kore ile yürütülen..."/>
  </head>
  <body>
    <article>
      <h1>Kuzey Kore 'provokatif' demişti: ABD ve Güney Kore'den 'tatbikat' kararı</h1>
      <h2>Güney Kore ve ABD'nin, Kuzey Kore ile yürütülen diplomasi çabalarına zarar vermemesi için ay sonunda düzenlemeyi planladıkları ortak askeri tatbikatı ertelediği bildirildi.</h2>
      <address><time datetime="2019-11-17T13:10:13+00:00">17 Nov 2019, 13:10</time> by <a rel="author">AA</a></address>
      <p>Yonhap'ın haberine göre, <a href="https://www.cnnturk.com/haberleri/abd">ABD</a> Savunma Bakanı Mark Esper ve <a href="https://www.cnnturk.com/haberleri/guney-kore">Güney Kore</a> Savunma Bakanı Jeong Kyeong-doo, Güney Asya Uluslar Birliği (ASEAN) Savunma Bakanları Toplantısı için bulundukları Tayland'da ortak basın toplantısı düzenledi.</p>
      <p>Esper, bu ay sonunda yapılması planlanan Ortak Uçuş Tatbikatı'nı erteleme kararı aldıklarını paylaşarak "Bu kararı, diplomasi ve barışın gelişmesine olanak veren bir ortama katkı sağlaması için bir iyi niyet jesti olarak aldık. Pyongyang'ı da aynı şekilde iyi niyet göstererek koşulsuz ve tereddütsüz müzakere masasına dönmeye çağırıyoruz." ifadesini kullandı.</p>
      <p>Güney Kore Savunma Bakanı Jeong da Kore Yarımadası'nın nükleer silahlardan arındırılması için en iyi yolun diplomasi olduğunu kaydetti.</p>
      <p><a href="https://www.cnnturk.com/haberleri/kuzey-kore">Kuzey Kore</a> ortak <a href="https://www.cnnturk.com/haberleri/tatbikat">tatbikat</a> kararı ile ilgili olarak geçtiğimiz günlerce açıklama yapmış ve kararı 'provokatif bir adım' olarak yorumlamıştı.</p>
      <p>
        <b>Kore Yarımadası'nın nükleer silahlardan arınması için Trump-Kim zirveleri</b>
      </p>
      <p>ABD Başkanı Donald Trump ile Kuzey Kore lideri Kim Jong-un, ilk kez 12 Haziran 2018'de Singapur'da bir araya gelmiş, Kore Yarımadası'nın nükleer silahlardan arındırılması ve kalıcı barış konusunda mutabakata varmışlardı. </p>
      <p>İki lider, 26-27 Şubat 2019'da Vietnam'ın başkenti Hanoi'de bir kez daha görüşmüş ancak zirve beklenenden hızlı şekilde ve anlaşmasız sona ermişti. </p>
      <p>Son olarak 30 Haziran'da Kuzey ve Güney Kore arasında bulunan "silahsızlandırılmış bölge"de görüşen Trump ve Kim nükleer müzakere sürecini sürdürme kararı almıştı.</p>
      <p>
        <b>Pyongyang-Washington nükleer görüşmeleri ilk gününde kesilmişti</b>
      </p>
      <p>Kuzey Kore ve ABD arasında 5 Ekim'de İsveç'te yapılan görüşmeler ilk gününde kesilmiş, Pyongyang yönetimi, ABD tarafının düşmanca yaklaşımını değiştirecek tatmin edici bir adım atmadığı müddetçe, Kuzey Kore'nin "bu bıkkınlık veren müzakereleri" sürdürme niyeti olmadığı açıklamasını yapmıştı. </p>
      <p>Kuzey Kore Başmüzakerecisi Kim Myong-gil, müzakere sürecinin yeniden başlamasının ABD'nin tutumuna bağlı olduğunu belirterek Washington'a yıl sonuna kadar süre vermişti.<br/> </p>
      <related>
        <h4>ilgili haberler</h4>
        <a href="https://www.cnnturk.com/ekonomi/istanbul-havalimani-2-uluslararasi-havalimani-ile-anlasma-yapti"/>
        <a href="https://www.cnnturk.com/otomobil/nissan-abdde-yaklasik-450-bin-araci-geri-cagiriyor"/>
        <a href="https://www.cnnturk.com/dunya/japon-otomotiv-devinden-radikal-karar-450-bin-aracini-geri-cagiriyor"/>
      </related>
    </article>
  </body>
</html>