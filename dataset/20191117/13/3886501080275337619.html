<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119416-zastitnik-gradjana-potrebno-redefinisati-seksualno-zlostavljanje-u-zakonima-srbije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-17T13:20:05+00:00"/>
    <meta property="og:title" content="Zaštitnik gradjana: Potrebno redefinisati seksualno zlostavljanje u zakonima Srbije"/>
    <meta property="og:description" content="Zaštitnik gradjana Zoran Pašalić izjavio je danas povodom Evropskog dana zaštite dece od seksualnog iskorišćavanja i zlostavljanja da ipak u stručnoj i široj javnosti i dalje postoji nerazumevanje te pojave, posebno seksualnog zlostavljanja dece, njegovih oblika i raširenosti.Iako pravo na zaštitu od svih oblika nasilja danas predstavlja osnovno pravo svakog deteta, piše u njegovoj izjavi, potrebno je redefinisati seksualno zlostavljanje u zakonima Srbije.Tako bi u svim slučajevima i u svim oblicima seksualnog zlostavljanja deca imala adekvatnu krivičnopravnu, porodičnopravnu i drugu zaštitu, i te pojave bi mogle da na vreme budu suzbijene i sprečene.Pašalić je podsetio na podatke nedavnih istraživanja da su upravo deca u poslednjih godina najčešće žrtve trgovine ljudima u Srbiji, a najzastupljeniji vid njihovog zlostavljanja i iskorišćavanja je seksualna eksploatacija.Borba protiv dečje prostitucije, kao i dečjih brakova, koji su najčešće paravan za trgovinu decom, zahtevaju efikasniju saradnju s državnim organima…"/>
  </head>
  <body>
    <article>
      <h1>Zaštitnik gradjana: Potrebno redefinisati seksualno zlostavljanje u zakonima Srbije</h1>
      <address>
        <time datetime="2019-11-17T13:20:05+00:00">17 Nov 2019, 13:20</time>
      </address>
      <p><b>Zaštitnik gradjana Zoran Pašalić izjavio je danas povodom Evropskog dana zaštite dece od seksualnog iskorišćavanja i zlostavljanja da ipak u stručnoj i široj javnosti i dalje postoji nerazumevanje te pojave, posebno seksualnog zlostavljanja dece, njegovih oblika i raširenosti.</b><br/><br/>Iako pravo na zaštitu od svih oblika nasilja danas predstavlja osnovno pravo svakog deteta, piše u njegovoj izjavi, potrebno je redefinisati seksualno zlostavljanje u zakonima Srbije.<br/><br/>Tako bi u svim slučajevima i u svim oblicima seksualnog zlostavljanja deca imala adekvatnu krivičnopravnu, porodičnopravnu i drugu zaštitu, i te pojave bi mogle da na vreme budu suzbijene i sprečene.<br/><br/>Pašalić je podsetio na podatke nedavnih istraživanja da su upravo deca u poslednjih godina najčešće žrtve trgovine ljudima u Srbiji, a najzastupljeniji vid njihovog zlostavljanja i iskorišćavanja je seksualna eksploatacija.<br/><br/>Borba protiv dečje prostitucije, kao i dečjih brakova, koji su najčešće paravan za trgovinu decom, zahtevaju efikasniju saradnju s državnim organima i institucijama, kao i nevladinim organizacijama, što će biti jedan od prioriteta u radu Zaštitnika gradjana, najavio je Pašalić.<br/><br/>Ni nakon tri godine od povlačenja pripremljenih obrazovnih paketa o seksualnom obrazovanju čiji se sadržaj osvrnuo i na seksualno zlostavljanje dece i telesni integritet deteta, nije izrađen novi obrazovni paket niti se planira uvođenje seksualnog obrazovanja kao obaveznog predmeta u sve nivoe preduniverzitetskog obrazovanja, ukazao je Pašalić.<br/><br/>On je naglasio da je najefikasniji oblik prevencije i suzbijanja ovog izuzetno teškog oblika nasilja nad decom upravo upoznavanje dece s telesnim integritetom, rizicima od seksualnog zlostavljanja i iskorišćavanja, načinom prepoznavanja seksualnog iskorišćavanja i zlostavljanja i mehanizmima zaštite i prijave.<br/><br/>Zaštitnik gradjana je naveo da je često ukazivao na problem nedovoljno adekvatnog zakonodavnog okvira zaštite dece od seksualnog nasilja i nedovoljne uskladenosti domaćih zakona s Konvencijom Saveta Evrope o zaštiti dece od seksualnog iskorišćavanja i seksualnog zlostavljanja.<br/><br/>Podsetio je da Srbija nije u potpunosti postupila po Inicijativi Zaštitnika gradjana za izmene i dopune Krivičnog zakonika podnete 2011. i 2012. godine, po zajedničkoj Inicijativi Zaštitnika gradjana i organizacije "Incest trauma centar" za izmene i dopune Krivičnog zakonika i Zakona o maloletnim učiniocima krivičnih dela i krivičnopravnoj zaštiti maloletnih lica.<br/><br/>Isti je slučaj i s Mišljenjem i preporukama Zaštitnika gradjana za korišćenje zaštitnih mehanizama u sudskim postupcima radi sprečavanja sekundarne traumatizacije dece žrtava krivičnih dela, posebno onih seksualne prirode, upozorio je Pašalić.</p>
    </article>
  </body>
</html>