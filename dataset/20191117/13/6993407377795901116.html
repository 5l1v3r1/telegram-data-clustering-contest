<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/veteranskyj-biznes/30271130.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T13:00:15+00:00"/>
    <meta property="og:title" content="Ветеран АТО про проукраїнські мітинги в Донецьку, бойові дії і ферму «Козацьке подвір’я»"/>
    <meta property="og:description" content="«Війна почалася з окупації Криму, а у нас у Донецьку передчуття, що буде щось погане, з’явилось у грудні 2013 року» – Свириденко"/>
  </head>
  <body>
    <article>
      <h1>Ветеран АТО про проукраїнські мітинги в Донецьку, бойові дії і ферму «Козацьке подвір’я»</h1>
      <address><time datetime="2019-11-17T13:00:15+00:00">17 Nov 2019, 13:00</time> by <a rel="author" href="https://www.radiosvoboda.org/author/%D0%B1%D0%BE%D0%B3%D0%B4%D0%B0%D0%BD%D0%B0-%D0%BA%D0%BE%D1%81%D1%82%D1%8E%D0%BA/qompr" target="_blank">Богдана Костюк</a></address>
      <p>
        <b>Бізнесмен із Донеччини Сергій Свириденко вперше побачив російський триколор у січні 2014 року в Костянтинівці, на проросійському мітингу, а трохи пізніше в Донецьку. Усвідомлення того, що Росія починає війну проти України, прийшло після анексії Криму і під час перших проросійських мітингів із участю російських «гастролерів» на Донбасі, розповідає Свириденко у розмові з Радіо Свобода.</b>
      </p>
      <p>– Чим далі, тим більш був упевнений, що війна неминуча й що я не зможу лишатись осторонь цих подій… У березні – квітні 2014 року в Донецьку відбулись низка мітингів проукраїнських сил, у двох із них ми з дружиною брали участь. Люди, які прийшли на підтримку України, взяли з собою дітей, у руках тримали українські прапори, ми були мирно налаштовані. Це площа Леніна, центр Донецька.</p>
      <figure>
        <img src="https://gdb.rferl.org/27558458-CB7F-4E05-ADC4-D9F8517EA1B4.jpg"/>
        <figcaption>Проукраїнська «хвиля» в Донецьку 28 квітня 2014 року</figcaption>
      </figure>
      <p>Нас оточила міліція, з протилежного табору в нас почали яйця й борошно жбурляти й вигукувати образливі слова: «бандеровцы понаехали со Львова». Причому кричали люди з російською вимовою. Потім ми побачили незнайомі тоді прапори «народних республік», тим часом міліція відійшла від свого кордону, й люди почали виходити. І тоді той натовп на нас накинувся, і це було страшно.</p>
      <p>
        <b>– Чи напад на проукраїнський мітинг був зрежисований, як ви вважаєте?</b>
      </p>
      <p>– Найімовірніше, так. Я відходив, прикриваючи жінку, аж раптом краєм ока побачив, як біля фонтану почали шикуватись молоді хлопці віком 17–24 років. Їх було приблизно тридцятеро осіб, і якась людина кричить: «Ультрас, лаштуймось, треба рятувати людей!». І от вони, не маючи ні зброї, ні прикриття, з розбігу кинулись на натовп супротивника. Власне, вони виграли час, люди змогли відійти.</p>
      <p>
        <b>– А коли ви побачили росіян у Донецьку?</b>
      </p>
      <p>– За день до мітингу ми у районі набережної Кальміуса побачили автобуси з ростовськими номерами Росії. Приїжджі скуплялись у наших магазинах, і чомусь їх розвеселила назва «Горілка на бруньках». Гроші у них були в пачках – по 500 гривень. Один (як-то кажуть, «старшОй») тримав гроші й розплачувався за всіх. Як здивовано казали продавці, горілка з центру міста зникала з неймовірною швидкістю, хоч у крамниці її розвозили багато.</p>
      <p>
        <b>– Ви були готові за потреби іти боронити країну?</b>
      </p>
      <p>– Так, бо почалась війна з вторгненням російських військ, з обстрілами наших позицій із території Росії. А потім справді почалась війна. Я пішов у військкомат уперше в серпні 2014 року, там нормальна робота ще не була налагоджена, але мої прізвище й ім’я записали, бо я на чиновників у військкомату насідав, і на тому усе скінчились.</p>
      <p>У 2015 році, згідно з новим законодавством, я змінив донецьку прописку на прописку в тому селі, де досі живу – Іванопілля Костянтинівського району. У паспортному столі кажу, що мені на облік у військкомат стати треба, а мені чиновники відповідають, що не треба, мовляв, я старший за сорок років.</p>
      <figure>
        <img src="https://gdb.rferl.org/46C73395-2437-4418-A33E-E51972A928FF_r1.jpg"/>
        <figcaption>Сергій Свириденко у лавах ЗСУ</figcaption>
      </figure>
      <p>Пішов до військкомату і змусив мене поставити на облік, тамтешні чиновники здивувались, чи я справді хочу до війська. Я сказав, що коли у країні війна, маю її захищати.15–16 січня 2015 року мене поставили на облік, і вже на початку лютого я був у Полтаві в «учебці» при військовій частині радіозв’язку.</p>
      <p>
        <b>– Ну, і як вам ця військова професія?</b>
      </p>
      <p>– Та ніяк, зв’язківець із мене не вийшов. Не для того я йшов в армію служити, щоб десь під Києвом сидіти, а не на Донбасі воювати. Дружина моя на передову мотається, нашим хлопцям розвозить бронежилети, харчі, а я «прохолоджуюсь» у тилу. Я просив офіцерів мене перевести на передову, вони мене «не чули», натомість допомогли знайомі волонтери, і я наприкінці липня 2015 року уже був на бойових позиціях.</p>
      <p>
        <b>– Коли демобілізувались?</b>
      </p>
      <p>– 7 квітня 2016 року, й вирішив, що час змінити життя: зайнявся фермерством. Ми з дружиною відкрили екологічну ферму «Козацьке подвір’я» (село Іванопілля Костянтинівського району), вирощуємо кіз і виробляємо різноманітні козячі сири і м’ясні вироби. На сьогодні у нас сотня кіз, разом із цапами, наші кози випасаються собі на вигулі, тобто на випасі, аж доки не випаде сніг.</p>
      <figure>
        <img src="https://gdb.rferl.org/7CCAD076-964F-4BEF-870E-0CB0DCE4DD11_r1.jpg"/>
        <figcaption>Козячі сири з «Козацького подвір’я». Київ, 9 листопада 2019 року</figcaption>
      </figure>
      <p>
        <b>– Ви задоволені зробленим вибором?</b>
      </p>
      <aside>Іноді я жартую, що вдячний Путіну, бо це завдяки йому я зайнявся фермерством</aside>
      <p>– Так. І знаєте, іноді я жартую, що вдячний Путіну, бо це завдяки йому я зайнявся фермерством. У цю сферу мене раніше «тягнуло», але ми з родиною мали непоганий бізнес, жили у місті-мільйоннику, хоча щось у душі муляло. Отак і став я фермером.</p>
    </article>
  </body>
</html>