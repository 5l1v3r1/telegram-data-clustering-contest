<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640366/%D8%A7%D8%AD%D8%AA%D9%85%D8%A7%D9%84-%DB%8C%DA%A9-%D8%AA%D8%A7-3-%D8%B3%D8%A7%D9%84-%D8%AD%D8%A8%D8%B3-%D8%A8%D8%B1%D8%A7%DB%8C-%D9%86%D8%AC%D9%81%DB%8C-%D9%82%D9%88%D8%AA-%DA%AF%D8%B1%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T13:52:00+00:00"/>
    <meta property="og:title" content="احتمال یک تا 3 سال حبس برای «نجفی» قوت گرفت"/>
    <meta property="og:description" content="وکیل محمدعلی نجفی از برگزاری دادگاه موکلش در تاریخ 6 آذر خبر داد و گفت: 17 ابهام به نظریه جدید کارشناسی وارد است"/>
  </head>
  <body>
    <article>
      <h1>
        <a href="https://www.bultannews.com/fa/news/640366/%D8%A7%D8%AD%D8%AA%D9%85%D8%A7%D9%84-%DB%8C%DA%A9-%D8%AA%D8%A7-3-%D8%B3%D8%A7%D9%84-%D8%AD%D8%A8%D8%B3-%D8%A8%D8%B1%D8%A7%DB%8C-%D9%86%D8%AC%D9%81%DB%8C-%D9%82%D9%88%D8%AA-%DA%AF%D8%B1%D9%81%D8%AA">احتمال یک تا 3 سال حبس برای «نجفی» قوت گرفت</a>
      </h1>
      <h2>وکیل محمدعلی نجفی از برگزاری دادگاه موکلش در تاریخ 6 آذر خبر داد و گفت: 17 ابهام به نظریه جدید کارشناسی وارد است</h2>
      <address><time datetime="2019-11-17T13:52:00+00:00">17 Nov 2019, 13:52</time> by <a rel="author">بولتن نیوز | bultannews.com</a></address>
      <p><b>گروه اجتماعی: حمیدرضا گودرزی</b> وکیل<b> محمدعلی نجفی</b> گفت: نظریه کارشناسان نسبت به نظریات قبلی بهتر بوده و همراه با تغییراتی است.   <br/>به گزارش بولتن نیوز به نقل از فارس، وی ادامه داد: در نظریه قبلی کارشناسان معتقد بودند شلیک گلوله مستقیم به قفسه سینه اصابت کرده اما اکنون معتقدند <b>«شلیک غیرمستقیم»</b> اصابت شده است. <br/><br/>وی ادامه داد: همچین کارشناسان معتقدند گلوله ابتدا به دست و سپس خارج شده و به صورت<b> «زاویه‌دار»</b> به قفسه سینه خورده است و این دلایل درها را برای دفاع<b> قتل شبه‌عمد</b> باز می‌کند. <br/><br/>وکیل <b>شهردار اسبق تهران</b> گفت: جلسه مجدد دادگاه، 6 آذر ماه برگزار می‌شود و چنانچه قتل شبه‌عمد تأیید شود، <b>حداقل یک سال</b> و<b> حداکثر 3 سال</b> مجازات در نظر گرفته خواهد شد.<br/><br/>وی با اشاره به اینکه پرونده <b>ابهامات زیادی</b> دارد،‌گفت: تقاضای رفع این ابهامات را داده‌ایم، ما<b> 17 نقطه ابهام</b> را مشخص و تعریف کرده‌ایم چرا که معتقدیم باید زوایا روشن شود.<br/><br/>گودرزی گفت: ما معتقد بودیم که گلوله<b> دفرمه</b> شده اما کارشناسان این موضوع را نپذیرفتند و در نظریه جدید معتقدند دفرمه شدن گلوله به دلیل اصابت به دست بوده نه اصابت به سطوح دیگر بنابر این تغییرات بنیادی در نظریه جدید اتفاق افتاده است. <br/><br/>این وکیل دادگستری گفت:‌به عنوان نمونه 6کارشناس شامل<b> 3 کارشناس اسلحه</b> و <b>3 کارشناس پزشک قانونی</b> در این پرونده باید رأی و نظر خود را بدهند در حالی که یکی از پزشکان قانونی نظریه خود را اعلام نکرده است یا به طور  غیرتخصصی امضاء‌ها ر انجام داده و مشخص نیست که کارشناس اسلحه نظر داده یا کارشناس پزشکی قانونی.<br/><br/>گودرزی تصریح کرد: همچنین کارشناسان در نظریه خود معتقد بودند شلیک گلوله در داخل وان بوده یعنی مرحوم <b>«میترا استاد»</b> به عقب رفته و داخل وان افتاده و بعد گلوله به بدنش اصابت کرده در حالی که اگر چنین بود داخل وان باید از خون پر می‌شد اما اینگونه نبوده و نشان می دهد گلوله خارج از وان اصابت کرده است.<br/><br/>وی گفت: یکی دیگر از نقاط ابهام مطرح شده این بوده که گلوله زیر استخوان ترقوه چپ اصابت کرده و نشان می‌دهد گلوله به صورت کج از بالا خورده و باید پزشکی قانونی نظر بدهد؛ اگر گلوله  از دست خارج و به قفسه سینه اصابت می‌کرد به دلیل قدرت شلیک، از آن طرف بدن خارج می‌شد در حالی که این نشان می‌دهد گلوله ابتدا به یک جای سفتی برخورد کرده و فشار و قدرتش گرفته شده و به صورت کج از بالا زیر استخوان ترقوه چپ خورده است.<br/><br/>این وکیل دادگستری گفت: از طرفی<b> دیوان عالی کشور</b> خواسته بود که تصویر روشنی کارشناسان نسبت به اینکه گلوله به دست و سپس به قفسه اصابت کرده ارائه دهند چرا که در پرونده تصویر روشنی وجود نداشت و باید مستنداتی بدهند، دادگاه نیز در این خصوص از کارشناسان خواست تا صراحتا در این خصوص نظر بدهند اما در این نظریه جدید مستندات ارائه نشده است. <br/><br/>وی گفت: بنابر این در دادرسی که قرار است انجام شود نمی‌توان تمام موارد را ارائه کرد چرا که اگر دادگاه از کارشناس سوال کند او باید ابتدا <b>مشاوره</b> انجام دهد و بعد نظر دهد و در نتیجه دادرسی مشکل‌دار می‌شود.<br/><br/>گودرزی گفت: دادگاه ابهامات ما را به کارشناسان ابلاغ نکرده در نتیجه فقط<b> وقت رسیدگی</b> صادر شده و چون در جلسه محاکمه نمی‌توان فی‌البداهه پاسخ داد در نتیجه ابهامات هم برطرف نخواهد شد و این موضوع با عرف قضایی ما نیز تطابق ندارد.<br/><br/>وکیل شهردار اسبق تهران گفت: چنانچه <b>قتل عمد</b> ثابت شود <b>سه</b> تا <b>10 سال حبس</b> در انتظار موکلم خواهد بود. <br/><br/>به گزارش فارس، محمدعلی نجفی، شهردار اسبق تهران خرداد امسال میترا استاد همسر دوم خود را به قتل رساند و از سوی <b>شعبه نهم دادگاه کیفری یک استان تهران</b> به ریاست <b>قاضی کشکولی</b> به <b>قصاص</b> محکوم شد اما دیوان عالی کشور در تحقیقات این پرونده، نقصهایی مطرح کرد و در نتیجه قرار شد محاکمه مجدد تکرار شود.<br/><br/>اولیای دم مرحوم میترا استاد البته از قصاص نجفی گذشتند اما عمدی یا غیرعمدی بودن قتل در میزان مجازات ناشی از <b>جنبه عمومی جرم</b> تاثیر دارد.</p>
    </article>
  </body>
</html>