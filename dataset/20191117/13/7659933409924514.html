<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1995676/%E2%80%8Bsri-lanka-cumhurba%C5%9Fkan%C4%B1-eski-savunma-bakan%C4%B1-rajapaksa-oldu"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-17T13:45:00+00:00"/>
    <meta property="og:title" content="​Sri Lanka Cumhurbaşkanı eski Savunma Bakanı Rajapaksa oldu"/>
    <meta property="og:description" content="Sri Lanka Seçim Komisyonu, ülkede dün düzenlenen cumhurbaşkanlığı seçimini oyların yüzde 52,25’ini alan eski Savunma Bakanı Gotabaya Rajapaksa’nın kazandığını açıkladı. Sri Lanka Halk Cephesi adayı Rajapaksa, geçerli oyların yüzde 52.25’i ile zafere"/>
  </head>
  <body>
    <article>
      <h1>​Sri Lanka Cumhurbaşkanı eski Savunma Bakanı Rajapaksa oldu</h1>
      <address>
        <time datetime="2019-11-17T13:45:00+00:00">17 Nov 2019, 13:45</time>
      </address>
      <p>Sri Lanka Seçim Komisyonu, ülkede dün düzenlenen cumhurbaşkanlığı seçimini oyların yüzde 52,25’ini alan eski Savunma Bakanı Gotabaya Rajapaksa’nın kazandığını açıkladı.<br/><br/>Sri Lanka Halk Cephesi adayı Rajapaksa, geçerli oyların yüzde 52.25’i ile zafere ulaşırken, iktidardaki Ulusal Birlik Partisi’nin adayı Bayındırlık ve İskan Bakanı Sajith Premadasa yüzde 41,99 oranında oy alabildi.<br/><br/>Rajapaksa (70), 21 Nisan'da ülkede 269 kişinin ölümüne neden olan terör saldırılarının ardından seçim kampanyasında ulusal güvenliğe odaklanmıştı.<br/><br/>10 yıl önce Tamil İlam Kurtuluş Kaplanları (LTTE) isyancılarına karşı acımasız bir askeri operasyon başlatan Rajapaksa'nın sözcüsü Keheliya Rambukwella, “Bunu bekliyorduk. Gotabaya’nın bir sonraki cumhurbaşkanı olmasından çok mutluyuz. Pazartesi veya Salı günü yemin ederek görevine başlayacak” dedi.<br/><br/>Tamil ayrılıkçı isyancıları mağlup ettikten ve 2009’da 37 yıllık bir iç savaş sayfasını kapattıktan sonra Rajapaksa ailesi çoğunluğu Sinhala olan Sri Lanka’da oldukça popülerlik kazandı.<br/><br/>Buna karşılık, nüfusun yüzde 15'ini oluşturan Tamiller ise aynı sebeplerden dolayı Rajapaksa ailesinden nefret ediyor.<br/><br/>Söz konusu iç savaş, 40 bin Tamil sivilin ölümüyle sona erirken, Tamiller bu ölümlerden orduyu suçluyor.<br/><br/>Nüfusun yüzde 10'unu oluşturan ve Nisan saldırılarının ardından kitlesel saldırılarla karşı karşıya kalan bazı Müslümanlar ise Gotabaya Rajapaksa’dan korkuyor.</p>
    </article>
  </body>
</html>