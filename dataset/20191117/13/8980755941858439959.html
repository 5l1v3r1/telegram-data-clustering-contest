<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/generazione-2000-la-juve-ha-perso-kean-ma-ora-punta-tutto-su-haa-96541"/>
    <meta property="og:site_name" content="il BiancoNero"/>
    <meta property="article:published_time" content="2019-11-17T13:30:00+00:00"/>
    <meta property="og:title" content="Generazione 2000: la Juve ha perso Kean, ma ora punta tutto su Haaland, Tonali e Ferran Torres"/>
    <meta property="og:description" content="In principio era Moise Kean. Il centravanti dell'Everton doveva essere il futuro della Juve, il primo classe 2000 e poi anche quello di riferimento per la nuova generazione bianconera. Non è"/>
  </head>
  <body>
    <article>
      <h1>Generazione 2000: la Juve ha perso Kean, ma ora punta tutto su Haaland, Tonali e Ferran Torres</h1>
      <address><time datetime="2019-11-17T13:30:00+00:00">17 Nov 2019, 13:30</time> by <a rel="author">Nicola Balice</a></address>
      <p>In principio era Moise Kean. Il centravanti dell'Everton doveva essere il futuro della Juve, il primo classe 2000 e poi anche quello di riferimento per la nuova generazione bianconera. Non è andata così. Salvo nuovi ripensamenti futuri, nonostante l'esplosione della passata stagione, <b>Kean non sarà l'alfiere del nuovo millennio in casa Juve.</b> Che pure guarda con estrema attenzione ai top player del futuro. <b>Lavorando in questi giorni per tre talenti in particolare che hanno tutti in comune l'anno di nascita con Kean: il 2000.</b></p>
      <p><b>TUTTO SU HAALAND – </b>In Europa non si parla d'altro che di Erling-Braut Haaland. <b>La Juve poteva acquistarlo per meno di 5 milioni dal Molde, era tutto fatto, poi il ripensamento del giocatore</b> riguardo il proprio percorso di crescita lo ha visto volare al Salisburgo, ora sembra aver avuto ragione lui. Anche perché la Juve non smette di volerlo portare a Torino, pur sapendo di doverlo pagare 10 volte tanto o forse di più. <b>Il Salisburgo spara alto, forse troppo, chiedendo tra gli 80 e i 100 milioni. La Juve parte da una base decisamente inferiore, non oltre 40 milioni cui aggiungere bonus da sviluppare nel tempo</b>. E spera nella sponda di Mino Raiola, un fattore mica da ridere.</p>
      <p><b>ECCO TONALI –</b> Sandro Tonali è pronto. Lo ha dimostrato in serie A con il Brescia. Lo ha confermato anche in Bosnia con la Nazionale. Ha già la giusta esperienza per tentare il grande salto, una mosca bianca considerando il fatto che alla Continassa non solo lo ritengano uno dei giovani di maggiore talento e affidabilità, ma anche uno dei pochissimi italiani all'altezza della crescita esponenziale della società bianconera. <b>Ecco perché la Juve sta facendo di tutto per fare in modo che sia bianconero il futuro del centrocampista. Pronta un'offerta al Brescia, per giocare d'anticipo, con Massimo Cellino che continua a chiedere non meno di 40 milioni più bonus.</b></p>
      <p><b>OCCHI SU FERRAN TORRES -</b> C'erano gli osservatori della Juve nell'ultimo match della Spagna Under 21, vinto nettamente contro la Macedonia. Ed erano tutti per lui: <b>Ferran Torres. Il gioiello classe 2000 del Valencia che da tempo è finito nel mirino dei bianconeri. “100 milioni”: questa la richiesta del club, che l'ha stabilita con una clausola rescissoria</b> anti-scippo quando gli ha fatto firmare il suo primo contratto da professionista. Ma allo stesso tempo si avvicina la scadenza di quell'accordo, ora fissato al 30 giugno 2021. Lontana ma non troppo. <b>Così la Juve lo studia e ci prova, pronta com'è a fare sul serio nei prossimi mesi anche per lui.</b></p>
    </article>
  </body>
</html>