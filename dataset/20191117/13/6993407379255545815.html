<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-iran-protesty-areshty/30276570.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T13:47:57+00:00"/>
    <meta property="og:title" content="Тисячу людей арештували в Ірані через протести – місцеві ЗМІ"/>
    <meta property="og:description" content="В Ірані у зв’язку з протестами проти росту цін на бензин і обмеження продажу пального заарештовані тисяча людей, повідомляє напівофіційне агентство новин Fars. Мітинги в Ірані почалися 15 листопада"/>
  </head>
  <body>
    <article>
      <h1>Тисячу людей арештували в Ірані через протести – місцеві ЗМІ</h1>
      <address>
        <time datetime="2019-11-17T13:47:57+00:00">17 Nov 2019, 13:47</time>
      </address>
      <p>В Ірані у зв’язку з протестами проти росту цін на бензин і обмеження продажу пального заарештовані тисяча людей, повідомляє напівофіційне агентство новин Fars.</p>
      <p>Мітинги в Ірані <a href="https://www.radiosvoboda.org/a/news-iran-protest/30275673.html">почалися 15 листопада</a> відразу в декількох містах. За останніми даними, демонстрації охопили близько 50 міст.</p>
      <p>На тлі масових протестів <a href="https://www.radiosvoboda.org/a/news-iran-protesty-blokuvannia-internetu/30276322.html">заблокований інтернет</a> на значній території країни, повідомляє незалежна неурядова організація, яка моніторить доступ до інтернету у світі.</p>
      <figure>
        <img src="https://gdb.rferl.org/EBD9A64A-C80A-4FED-8136-5A8F9FE7F6F1.png"/>
      </figure>
      <p>За повідомленнями, внаслідок сутичок із поліцією загинула щонайменше одна людина – це підтвердив губернатор провінції Сірджан. Є непідтверджені повідомлення про загибель іще чотирьох людей в інших містах – Бехбахані, Ісфахані й Марівані.</p>
      <p>Верховний лідер Ірану Алі Хаменеї 17 листопада підтримав рішення уряду підвищити ціни на бензин і розкритикував протестувальників.</p>
      <figure>
        <img src="https://gdb.rferl.org/1D77AE92-F5AB-433C-8822-7626E819F87C_r1.jpg"/>
      </figure>
      <p>Нинішні демонстрації спалахнули після того, як уряд заявив, що почне <a href="https://www.radiosvoboda.org/a/news-iran-obmezhennya-na-kupivlyu-benzynu/30273154.html">обмежувати продаж пального</a> в одні руки і підвищувати ціни через те, що економіка країни <a href="https://www.radiosvoboda.org/a/news-pompeo-iran-nuclear-weapon/30258628.html">потерпає від санкцій США</a>.</p>
    </article>
  </body>
</html>