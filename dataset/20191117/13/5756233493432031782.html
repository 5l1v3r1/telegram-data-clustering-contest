<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621960/%D8%A8%D8%A7%D8%B2%D8%A7%D8%B1-%D8%AA%D9%87%D8%B1%D8%A7%D9%86-%D8%A2%D8%AA%D8%B4-%DA%AF%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T13:04:00+00:00"/>
    <meta property="og:title" content="بازار تهران آتش گرفت"/>
    <meta property="og:description" content="آتش سوزی شبانه در بازار تهران با حضور آتش نشانان سه ایستگاه مهار و خاموش شد."/>
  </head>
  <body>
    <article>
      <h1>بازار تهران آتش گرفت</h1>
      <address>
        <time datetime="2019-11-17T13:04:00+00:00">17 Nov 2019, 13:04</time>
      </address>
      <p>
        <i>آتش سوزی شبانه در بازار تهران با حضور آتش نشانان سه ایستگاه مهار و خاموش شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ساعت ۲:۲۰ بامداد روز گذشته در پی تماس نگهبانان فروشگاه‌های بازار تهران با سامانه ۱۲۵، ستاد فرماندهی سازمان آتش نشانی تهران نیرو‌های عملیات ایستگاه‌های ۷، ۱۰۷، ۴ و خودروی حامل دستگاه‌های تنفسی را به بازار تهران، بازار حضرتی، بازار ارامنه کوچه یزدان پرست رهسپار کرد.</p>
      <p>حسین اسماعیلی، افسر آماده منطقه ۵ عملیات سازمان آتش نشانی تهران، که در محل حادثه حضور داشت، در این باره گفت: با رسیدن نیرو‌های عملیات به محل حادثه مشاهده شد، یک مجتمع تجاری دو طبقه دارای ۷ باب مغازه طعمه شعله‌های آتش شده و دو باب مغازه آن در میان شعله‌های سرکش آتش در حال سوختن بود.</p>
      <figure>
        <img src="https://aftabnews.ir/files/fa/news/1398/8/26/360270_226.jpg"/>
      </figure>
      <p>تصویر تزئینی است</p>
      <p>وی افزود: شدت آتش سوزی بسیار بالا بود و شعله‌های سرکش آتش در حال سرایت به انبار‌ها و مغازه‌های همجوار بود.</p>
      <p>اسماعیلی تصریح کرد: در این حادثه آتش نشانان به سرعت به دو گروه تقسیم شدند که گروه اول به دنبال محبوسین احتمالی در مجتمع تجاری پرداختند و گروهی دوم نیز به سرعت با قطع برق چندین مغازه که در معرض خطر آتش سوزی بودند و تجهیز خود به دستگاه‌های تنفسی، به سرعت به وسیله لوله‌های آبرسانی قبل از اینکه شعله‌های آتش به فروشگاه و انبار‌های مجاور سرایت کند آتش سوزی را مهار و کاملا خاموش کردند.</p>
      <p>اسماعیلی خاطرنشان کرد: در پی جستجوی نیرو‌های عملیاتی، سه تن از نگهبانان و سرایداران پاساژ که محبوس و دچار دودگرفتگی شده بودند توسط آتش نشانان به خارج از ساختمان منتقل و تحویل عوامل اورژانس شدند.</p>
      <p>وی افزود: نیرو‌های عملیات با اقدام به موقع خود مانع از سرایت شعله‌ها به مغازه‌های زیر گذر شده و پس از مهار و خاموش کردن کامل آتش سوزی و ایمن سازی کامل و تحویل محل به عوامل نیروی انتظامی به ماموریت خود پایان دادند.</p>
    </article>
  </body>
</html>