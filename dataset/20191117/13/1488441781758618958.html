<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/17/bastano-5-minuti-al-giorno-imparare-un-alfabeto-sconosciuto-provateci-scripts-foto-682219/"/>
    <meta property="og:site_name" content="AndroidWorld"/>
    <meta property="article:published_time" content="2019-11-17T13:26:18+00:00"/>
    <meta property="og:title" content="Bastano 5 minuti al giorno per imparare un alfabeto sconosciuto? Provateci con Scripts (foto)"/>
    <meta property="og:description" content="Lo smartphone, tra tutte le sue funzionalità, può essere anche un ottimo compagno di studi nell’ambito dell’apprendimento di nuove lingue...."/>
  </head>
  <body>
    <article>
      <h1>Bastano 5 minuti al giorno per imparare un alfabeto sconosciuto? Provateci con Scripts (foto)</h1>
      <address><time datetime="2019-11-17T13:26:18+00:00">17 Nov 2019, 13:26</time> by <a rel="author" href="https://www.androidworld.it/author/vincent/" target="_blank">Vincenzo Ronca</a></address>
      <p>Lo smartphone, tra tutte le sue funzionalità, può essere anche un <b>ottimo compagno di studi</b> nell’ambito <b>dell’apprendimento di nuove lingue</b>. In questo ambito abbiamo provato <b>Scripts</b>, un’app che si assume l’onere di insegnare agli utenti degli <b>alfabeti sconosciuti</b> e si pone l’obiettivo di riuscirci impostando l’apprendimento sul <b>tema del gioco</b>. Un altro parametro fondamentale sul quale punta Scripts è la <b>costanza di utilizzo nel tempo</b>.</p>
      <h3>Combinazione di apprendimento visivo ed iterativo</h3>
      <p>Scripts è sviluppata da <i><b>Language Drops</b></i> e non vi chiederà <b>nessun particolare permesso</b> per funzionare: idealmente potrete usarla anche <b>senza creare un account</b> personale, correndo il rischio di perdere i progressi una volta disinstallata l’app dal dispositivo. L’interfaccia utente di Drops è molto <b>moderna</b> ed <b>intuitiva</b>: tra le lingue disponibili troviamo <b>l’italiano</b>, con tutte le descrizioni tradotte bene.</p>
      <p>Nella schermata principale è possibile <b>scegliere l’alfabeto</b> che si vuole imparare, tra le opzioni disponibile troviamo gli <b>Hanzi cinesi</b>, il <b>cirillico russo</b>, i <b>Kana giapponesi</b> e gli <b>Hangul coreani</b>. Una volta scelto l’alfabeto che si vuole apprendere inizierà la <b>sessione giornaliera</b>, basata su un intervallo temporale di<b> 5 minuti</b>. Come vedete dagli esempi riportati nella <b>galleria a fine articolo</b>, ogni simbolo viene prima <b>pronunciato</b> oralmente e poi viene proposto all’utente di <b>scriverlo</b> secondo le guide visuali. La scrittura dello stesso carattere verrà riproposta diverse volte, avendo a disposizione sempre meno guide e, quindi, richiedendo <b>sempre più autonomia</b> da parte dell’apprendista.</p>
      <p>Durante la sessione giornaliera si riescono a completare circa <b>3 o 4 caratteri</b> dell’alfabeto, in dipendenza della velocità dell’utente e dell’alfabeto scelto. Per ogni lettera il pattern di apprendimento è sempre lo stesso, verso la fine della sessione ci si ritroverà a tracciare i caratteri appresi in <b>quasi totale autonomia</b>. Alla fine dei 5 minuti giornalieri l’utente sarà costretto ad <b>interrompere</b> l’apprendimento, a meno che non <b>acquisti l’abbonamento premium</b> oppure del tempo bonus visualizzando annunci pubblicitari.</p>
      <p>L’app prevede <b>tre sezioni</b>: quella <b>principale</b> in cui sono raccolti i progressi sull’apprendimento dell’alfabeto scelto; una seconda che raccoglie gli altri alfabeti disponibili ed i <b>caratteri già appresi</b> ed una terza che include le <b>opzioni</b> relative all’account personale e le <b>impostazioni dell’app</b> che permettono di gestire l’output audio e le notifiche.</p>
      <h3>Download gratuito</h3>
      <p>Come anticipato poco sopra, Scripts prevede anche un <b>abbonamento premium</b> che ha un costo mensile di <b>3,33€</b> per un anno in promozione. Tuttavia ci sentiamo di concludere che l’app è <b>completamente utilizzabile</b> anche <b>senza abbonarsi</b> a pagamento: 5 minuti di sessione giornaliera sono assolutamente <b>sufficienti</b> per apprendere 3 o 4 caratteri e probabilmente <b>compatibili</b> con i ritmi serrati lavorativi quotidiani. Se voleste provarla, non vi resta che scaricarla dal <b>badge</b> che abbiamo riportato qui sotto.</p>
      <p>
        <a href="https://play.google.com/store/apps/details?id=com.languagedrops.drops.scrips.learn.write.alphabet.letters.characters.language.japanese.korean.chinese">Disponibile su Google Play</a>
      </p>
    </article>
  </body>
</html>