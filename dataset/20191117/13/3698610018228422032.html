<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/impichment-trampa-sche-dva-svidki-rozmovi-iz-zelenskim-dali-svidchennya-329963_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T13:56:00+00:00"/>
    <meta property="og:title" content="Імпічмент Трампа: ще два свідки розмови із Зеленським дали свідчення"/>
    <meta property="og:description" content="Обидва вважають заморожування військової допомоги Україні політичним."/>
  </head>
  <body>
    <article>
      <h1>Імпічмент Трампа: ще два свідки розмови із Зеленським дали свідчення</h1>
      <h2>Обидва вважають заморожування військової допомоги Україні політичним.</h2>
      <address>
        <time datetime="2019-11-17T13:56:00+00:00">17 Nov 2019, 13:56</time>
      </address>
      <p>Колишній співробітник Ради національної оборони (РНБ) Тімоті Моррісон і співробітниця офісу віце-президента США Дженніфер Вільямс <b><a href="https://dt.ua/WORLD/yovanovich-daye-svidchennya-u-spravi-pro-impichment-trampa-329835_.html">свідчили у межах процедури імпічменту президента Сполучених Штатів</a></b>.</p>
      <p>Скорочені розшифровки свідчень опубліковані комітетом Палати представників з розвідки напередодні ввечері, пише агентство <a href="https://www.dpa-international.com/topic/new-testimonies-show-concerns-white-house-pressure-ukraine-urn%3Anewsml%3Adpa.com%3A20090101%3A191117-99-761670">dpa</a>.</p>
      <p>Обидва чули липневу розмову Дональда Трампа зі своїм українським колегою Володимиром Зеленським і заявили про стурбованість політичним заморожуванням військової допомоги Україні.</p>
      <p>Вільямс назвала прохання Трампа провести в Україні розслідування щодо свого політичного опонента Джо Байдена і його сина Хантера, яке лунало під час розмови, "незвичайним і недоречним".</p>
      <p>"В моїх очах це вказувало на можливу наявність інших мотивів для припинення військової допомоги. Ситуація виглядала так, ніби йдеться здебільшого про особистий політичний порядок денний президента, ніж про зовнішньополітичні інтереси США", - цитує працівницю офісу Майка Пенса <a href="https://lb.ua/world/2019/11/17/442468_dva_svidetelya_razgovora_trampa.html">LB.ua</a>.</p>
      <p>Своєю чергою Моррісон підтвердив зв'язок між припиненням допомоги Україні та готовністю української влади почати розслідування щодо Байденів і компанії Burisma. Але в розмові від 25 липня чиновник не помітив нічого "незаконного і неправомірного".</p>
      <p>Невиразні побоювання Моррісона можуть зіграти на руку республіканцям, водночас більш чіткі свідчення Вільямс – використані демократами, що ініціювали процедуру імпічменту Трампа, йдеться в матеріалі.</p>
      <p>Нагадаємо, 26 вересня у США оприлюднили скаргу співробітника розвідки на дії Дональда Трампа під час розмови з Володимиром Зеленським. Інформатор підозрював <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року.</p>
      <p>У скарзі йдеться, що президент США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. А <b><a href="https://dt.ua/WORLD/informator-zvinuvativ-otochennya-trampa-v-sprobah-zablokuvati-zapis-rozmovi-iz-zelenskim-324656_.html">оточення Трампа намагалося заблокувати мемограму розмови</a></b>, помістивши її до сховища інформації про таємні операції розвідки.</p>
      <p>У зв'язку зі скандалом після декількох місяців розслідування і попередніх засідань <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>. 13 листопада почалися публічні слухання у справі про імпічмент.</p>
      <p>Першими свідчили тимчасовий<a href="https://dt.ua/WORLD/impichment-trampa-scho-rozpovili-kent-i-teylor-na-vidkritih-sluhannyah-u-kongresi-329566_.html"> <b>повірений у справах США в Україні Вільям Тейлор</b> <b>і заступник помічника держсекретаря Сполучений Штатів Джордж Кент</b></a>, який курирує адміністративну політику в блоці східноєвропейських країн, включно з Україною.</p>
      <p>Зазначимо, 234 місця в нижній палаті Конгресу займають демократи, 197 – республіканці. Але в Сенаті більшість у республіканців: 53 місця зі 100. І без схвалення верхньої палати Конгресу позбавити президента посади неможливо. Докладніше читайте у статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2xiLnVhLw==">LB.ua</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>