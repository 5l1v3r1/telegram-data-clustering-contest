<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/17/avustralyal-unlu-sporcu-orman-yanginlarinin-nedeni-es-cinsel-evlilik-yasasi"/>
    <meta property="og:site_name" content="euronews"/>
    <meta property="article:published_time" content="2019-11-17T13:15:00+00:00"/>
    <meta property="og:title" content="Avustralyalı ünlü sporcu: Orman yangınlarının nedeni eş cinsel evlilik"/>
    <meta property="og:description" content="Avustralyalı ünlü rugby oyuncusu Israel Folau, ülkeyi vuran aşırı sıcaklar, orman yangınları ve kuraklığın sebebi olarak eş cinsel evliliklerin ve kürtajın yasallaşmasını gösterdi"/>
  </head>
  <body>
    <article>
      <h1>Avustralyalı ünlü sporcu: Orman yangınlarının nedeni eş cinsel evlilik</h1>
      <address><time datetime="2019-11-17T13:15:00+00:00">17 Nov 2019, 13:15</time> by <a rel="author">Enis Günaydın</a></address>
      <p>Avustralyalı ünlü rugby oyuncusu Israel Folau, ülkeyi vuran aşırı sıcaklar, orman yangınları ve kuraklığın sebebi olarak eş cinsel evliliklerin ve kürtajın yasallaşmasını gösterdi.</p>
      <p>Dindar kimliğiyle tanınan ve sosyal medyada yaptığı paylaşımlar nedeniyle takımından atılan sporcu, başkent Sidney'de bir kilisenin pazar ayininde konuşma yaptı.</p>
      <p>Folau, eş cinsel evliliklerin ve kürtajın yasal hale geldiği yeni düzenlemeleri hatırlatarak, "Kutsal kitap Avustralya'ya konuşuyor. Kanun ve yasaları değiştirdiniz. Bakın orman yangınları, kuraklık, hepsi ne kadar çabuk geldi" şeklinde konuştu.</p>
      <p>Bunun bir tesadüf olmadığını savunan rugby oyuncusu, geri adım atılmadığı sürece şartların daha da kötüleşeceğini iddia etti.</p>
      <p>Avustralya'da uzun süredir devam eden orman yangınları halkı ve doğal hayatı tehdit ediyor. 130'dan fazla farklı noktada çıkan ve kontrol altına alınamayan yangınlar nedeniyle büyük maddi zararın yanı sıra can kaybı da <a href="https://tr.euronews.com/2019/11/12/avustralya-da-orman-yanginlarinin-bilancosu-artiyor-3-kisi-ve-en-az-350-koala-oldu">yaşandı</a>.</p>
      <p>Avustralya meclisi ülkede uzun süren tartışmalara neden olan eş cinsel evlilik yasasını 2017 yılında <a href="https://tr.euronews.com/2017/12/07/avustralya-da-es-cinsel-evlilik-yasal-hale-geldi">onaylamıştı</a>.</p>
      <p>Israel Folau Instagram hesabı üzerinden, "Sarhoşlar, eş cinseller, zinacılar, yalancılar, hırsızlar, ateistler, putperestler... Cehennem sizi bekliyor" şeklinde bir paylaşım yapmış, bunun üzerine mayıs ayında takımı New South Wales Waratahs ile sözleşmesine son verilmişti.</p>
    </article>
  </body>
</html>