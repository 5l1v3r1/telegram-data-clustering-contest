<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200540/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-17T13:54:00+00:00"/>
    <meta property="og:title" content="שיפור בצמיחה"/>
    <meta property="og:description" content="לפי דו&quot;ח החשבונות הלאומיים של הלמ&quot;ס, הצמיחה הובלה על ידי עלייה של 5% בפעילות העסקית, ו-4.2% בהוצאה לצריכה ציבורית של המדינה | ברבעון הקודם נרשמה צמיחה בשיעור 0.8% בלבד | הייצוא התעשייתי רשם ירידה של 7.5%"/>
  </head>
  <body>
    <article>
      <h6 class="kicker">מצב המשק</h6>
      <h1>שיפור בצמיחה</h1>
      <h2>הפתעה לטובה: צמיחה של 4.1% ברבעון השלישי של 2019. <br/>לפי דו"ח החשבונות הלאומיים של הלמ"ס, הצמיחה הובלה על ידי עלייה של 5% בפעילות העסקית, ו-4.2% בהוצאה לצריכה ציבורית של המדינה | ברבעון הקודם נרשמה צמיחה בשיעור 0.8% בלבד | הייצוא התעשייתי רשם ירידה של 7.5%</h2>
      <address><time datetime="2019-11-17T13:54:00+00:00">17 Nov 2019, 13:54</time> by <a rel="author">יונתן קירשנבאום</a></address>
      <p>המשק הישראלי צומח בקצב יפה: דו"ח החשבונות הלאומיים שפרסם הלמ"ס היום (ראשון) נכון לרבעון השלישי של שנת 2019 נרשמה צמיחה בשיעור של 4.1%. מדובר בעלייה משמעותית <a href="https://www.davar1.co.il/192621/">מהצמיחה ברבעון הקודם</a> שעמדה על 0.8%.</p>
      <p>על פי הדו"ח, הצמיחה הובלה על ידי עלייה של 5% בפעילות העסקית, ועלייה של 4.2% בהוצאה לצריכה ציבורית של המדינה. גם ההוצאה לצריכה פרטית גדלה ב-2.8%, לאחר שברבעון הקודם היא ירדה ב-2.5%. עוד עולה מהנתונים כי כי הצריכה הפרטית על ביגוד והנעלה ירדו בכ-10% ברבעון השלישי, לעומת עלייה של 28% ברכישת רכבים פרטיים. גם ההוצאה על מכשירים כמו מקררים, מזגנים ומכונות כביסה ירד ב-15%, לאחר עלייה קלה בלבד ברבעון הקודם.</p>
      <p>על פי נתוני הלמ"ס, הייצוא הישראלי ממשיך להצטמצם. יצוא הסחורות והשירותים ללא חברת הייטק ירד ב-3.6% ברבעון השלישי, והייצוא התעשייתי ספג ירידה של 7.4%.</p>
      <p>לעומת זאת, יבוא הסחורות והשירותים דווקא עלה ברבעון השלישי ב-1.9%, ירידה קלה משיעור העלייה ברבעון הקודם שעמד על 2.5%. על פי הדו"ח מדובר בעלייה של 6.2% ביבוא שירותי תיירות וב-5.7% בשירותים אחרים. לעומת זאת, ברבעון השלישי חלה ירידה של כמעט 8% בייבוא הסחורות האזרחיות.</p>
      <p>הדו"ח גם מצביע על ירידה של 6.1% בהשקעה בנכסים קבועים כמו מבנים וכלי תחבורה, אחרי ירידה של 4.7% ברבעון הקודם. ההשקעה בבנייה שלא למגורים ובעבודות בנייה אחרות  ירדה ב-7.4% וההשקעה בכלי תחבורה ירדה ב-0.3% בחישוב שנתי.</p>
    </article>
  </body>
</html>