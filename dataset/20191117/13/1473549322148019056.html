<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/kandydaci-do-trybunalu-konstytucyjnego-komentarze-w-kawie-na-lawe,986071.html"/>
    <meta property="og:site_name" content="TVN24"/>
    <meta property="article:published_time" content="2019-11-17T13:54:25+00:00"/>
    <meta property="og:title" content="&quot;Taką wolę parlamentu pan prezydent musi uszanować&quot;"/>
    <meta property="og:description" content="- Autonomia parlamentu polega na tym, że żaden inny organ poza parlamentem nie może wpływać na to, kto zostanie wybrany - mówił prezydencki minister Andrzej Dera w Kawie na ławę w TVN24, odnosząc s..."/>
  </head>
  <body>
    <article>
      <h1>"Taką wolę parlamentu pan prezydent musi uszanować"</h1>
      <address><time datetime="2019-11-17T13:54:25+00:00">17 Nov 2019, 13:54</time> by <a rel="author">mjz/tr</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/90855bcd-2261-48b6-bc95-21a7a5427bb5-480p.mp4"/>
          <figcaption>Dera o kandydatach do TK: pan prezydent musi uszanować wolę...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/9361a819-b133-4a13-ad60-8170a1b4c15a-480p.mp4"/>
          <figcaption>Arłukowicz: to jest żart z polskiego państwa</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/41e859ae-3708-44aa-8f6d-9cb260a82675-480p.mp4"/>
          <figcaption>Hetman: pan prezydent może zerwać z wizerunkiem...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/3189824e-390f-4aab-8739-be7a66daecd5-480p.mp4"/>
          <figcaption>Kulesza: Trybunał Konstytucyjny powinien być odporny na...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/da97f1a8-69c0-47b4-a44c-4b0aa0508828-480p.mp4"/>
          <figcaption>Scheuring-Wielgus: kandydaci do TK świadczą o miernocie PiS</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/38b422da-eb89-41a9-9692-d3719ed9972a-480p.mp4"/>
          <figcaption>Girzyński: Krystyna Pawłowicz spełnia wszelkie kryteria</figcaption>
        </figure>
        <figcaption>Dera o kandydatach do TK: pan prezydent musi uszanować wolę parlamentu<cite>Foto: Sławomir Kamiński/Agencja Gazeta | Video: tvn24</cite></figcaption>
      </slideshow>
      <h3>- Autonomia parlamentu polega na tym, że żaden inny organ poza parlamentem nie może wpływać na to, kto zostanie wybrany - mówił prezydencki minister Andrzej Dera w "Kawie na ławę" w TVN24, odnosząc się do zgłoszenia Krystyny Pawłowicz i Stanisława Piotrowicza na sędziów Trybunału Konstytucyjnego. - Pan prezydent może zerwać z wizerunkiem marionetkowego prezydenta - przekonywał Krzysztof Hetman z PSL. Bartosz Arłukowicz z Platformy Obywatelskiej mówił, że te kandydatury "to jest żart z polskiego państwa".</h3>
      <p>3 grudnia kończy się kadencja trzech sędziów TK wybranych w czasach rządów PO-PSL. Prawo i Sprawiedliwość zgłosiło na ich miejsce byłych posłów tej partii: Krystynę Pawłowicz oraz Stanisława Piotrowicza, a także Roberta Jastrzębskiego, prawnika z Uniwersytetu Warszawskiego.</p>
      <h3>Dera: pan prezydent musi uszanować wolę parlamentu</h3>
      <p>O kandydatach do Trybunału Konstytucyjnego rozmawiali politycy w "Kawie na ławę" w TVN24.</p>
      <p>Prezydencki minister Andrzej Dera mówił o roli, jaką w procesie wyboru nowych sędziów do TK ma prezydent. Formalnie głowa państwa odbiera od nowo wybranych sędziów sądu konstytucyjnego ślubowanie. - Pan prezydent szanuje autonomię parlamentu. To nie pan prezydent wybiera, wybiera parlament - wskazywał.</p>
      <related>
        <a href="https://www.tvn24.pl/wiadomosci-z-kraju,3/sedzia-powinien-byc-apolityczny-unijna-szmata-czym-zaslyneli-kandydaci-pis-do-tk,982788.html"/>
      </related>
      <p>Jak tłumaczył, "autonomia parlamentu polega na tym, że żaden inny organ poza parlamentem nie może wpływać na to, kto zostanie wybrany".</p>
      <p>- Pan prezydent może badać tylko pod kątem zgodności z prawem, czy (kandydaci - red.) spełniają kryteria ustawowe bądź konstytucyjne i w żaden inny sposób nie może wpływać na to, kto zostanie wybrany - zwracał uwagę.</p>
      <p>Dodał jednocześnie, że to, jacy kandydaci są zgłaszani na to stanowisko, "to jest wola parlamentu i taką wolę parlamentu pan prezydent musi uszanować". - Nie ma innej możliwości - podkreślił.</p>
      <h3>Arłukowicz: to jest żart z polskiego państwa</h3>
      <p>Europoseł Bartosz Arłukowicz z Platformy Obywatelskiej mówił, że przedstawiciele jego partii będą "bardzo pilnie obserwować uroczystość, w której prezydent Andrzej Duda w imieniu Rzeczypospolitej Polskiej, jako jej prezydent, będzie odbierał ślubowanie do Trybunału Konstytucyjnego od byłego PRL-owskiego prokuratora i pani Krystyny Pawłowicz". - Będziemy obserwować ten spektakl, a pan będzie go przygotowywał, jako minister w kancelarii - zwrócił się do Andrzeja Dery.</p>
      <p>- To jest żart z polskiego państwa, że pańska formacja polityczna wysuwa do Trybunału Konstytucyjnego panią poseł Pawłowicz i PRL-owskiego prokuratora. To jest żart z Polski - zwrócił się z kolei do Zbigniewa Girzyńskiego.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/ef0ec028-d9b7-445f-a6c4-fcc82d250b8d.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Arłukowicz: to jest żart z polskiego państwa<cite>Wideo: tvn24</cite></figcaption>
      </figure>
      <h3>Girzyński: Krystyna Pawłowicz spełnia wszelkie kryteria</h3>
      <p>Zbigniew Girzyński z Prawa i Sprawiedliwości przekonywał, że "Krystyna Pawłowicz spełnia wszelkie kryteria dotyczące wykształcenia i doświadczenia w zakresie prawa". Przypominał, że "przez wiele lat była profesorem Uniwersytetu Warszawskiego".</p>
      <p>O Stanisławie Piotrowiczu mówił z kolei, że "był pracownikiem prokuratury w okresie PRL-u, ale nie wydawał wyroków w sprawach politycznych, tylko karnych".</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/fe6cd34f-f07b-4cf9-952c-42428e58b2f4.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Girzyński: Krystyna Pawłowicz spełnia wszelkie kryteria<cite>Wideo: tvn24</cite></figcaption>
      </figure>
      <h3>Scheuring-Wielgus: kandydaci do Trybunału Konstytucyjnego świadczą o miernocie Prawa i Sprawiedliwości</h3>
      <p>Do kandydatur odniosła się także posłanka klubu Lewicy Joanna Scheuring-Wielgus. - Nie wyobrażam sobie sytuacji, w której prezydent zaprzysięga posła Piotrowicza, prokuratora za czasów komuny, człowieka, który krył księdza pedofila i nigdy za to przeprosił - mówiła, <a href="https://www.tvn24.pl/wiadomosci-z-kraju,3/kandydaci-pis-do-tk-krystyna-pawlowicz-stanislaw-piotrowicz-elzbieta-chojna-duch,982788.html">nawiązując do jego wypowiedzi z czasu, gdy szefował prokuraturze okręgowej w Krośnie</a>. To właśnie wtedy umorzyła ona sprawę księdza z Tylawy.</p>
      <p>Mówiąc o kandydaturze Krystyny Pawłowicz, przypomniała <a href="https://www.tvn24.pl/wiadomosci-z-kraju,3/pawlowicz-na-obradach-komisji-wskazala-zapis-niezgodny-z-konstytucja,794568.html">jej wypowiedź z 2017 roku</a>, kiedy podczas obrad komisji sprawiedliwości i praw człowieka nad prezydenckim projektem ustawy o Sądzie Najwyższym stwierdziła, że jeden zapis jest "jaskrawie niezgodny z konstytucją", ale jak dodała, zagłosuje za nim "z powodu umowy politycznej". - I takie osoby mają siedzieć w Trybunale Konstytucyjnym? - dziwiła się posłanka.</p>
      <p>- Te osoby, które wybraliście, świadczą o miernocie Prawa i Sprawiedliwości. To jest wasza krótka ławka, będziecie się tego wstydzić - zwróciła się do przedstawicieli obozu rządowego.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/e9f537e4-faec-4da1-b8ec-181e58d57da0.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Scheuring-Wielgus: kandydaci do TK świadczą o miernocie PiS<cite>Wideo: tvn24</cite></figcaption>
      </figure>
      <h3>Hetman: pan prezydent może zerwać z wizerunkiem marionetkowego prezydenta</h3>
      <p>Europoseł PSL Krzysztof Hetman ocenił, że zgłoszenie Krystyny Pawłowicz i Stanisława Piotrowicza "jest poniżej jakichkolwiek standardów". - Problemem jest przede wszystkim to, co te osoby robiły, co mówiły, jaki jest ich dorobek. - Co do tego ogromna część opinii publicznej w Polsce ma zastrzeżenia - mówił.</p>
      <p>Jak stwierdził, "pan prezydent może odegrać tu nieprawdopodobnie istotną rolę". - Pan prezydent może zerwać z wizerunkiem marionetkowego prezydenta, który wykonuje tylko i włącznie polecenia Komitetu Politycznego Prawa i Sprawiedliwości. Mam nadzieję, że to zrobi - dodał.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/95e03e84-6468-496f-8d46-317b59530d63.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Hetman: pan prezydent może zerwać z wizerunkiem marionetkowego prezydenta<cite>Wideo: tvn24</cite></figcaption>
      </figure>
      <h3>Kulesza: Trybunał Konstytucyjny powinien być odporny na bieżącą politykę</h3>
      <p>Jakub Kulesza z Konfederacji wskazywał, że "przy wyborach personalnych, poza kryteriami kompetencyjnymi, jedną z najważniejszych rzeczy jest niezależność, czyli odporność danej osoby kandydata na nieformalne naciski zewnętrzne". Wskazywał, że "Trybunał Konstytucyjny powinien być odporny na bieżącą politykę".</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/c338ff48-9b14-4b2b-ab9d-463ae3bd6234.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Kulesza: Trybunał Konstytucyjny powinien być odporny na bieżącą politykę<cite>Wideo: tvn24</cite></figcaption>
      </figure>
    </article>
  </body>
</html>