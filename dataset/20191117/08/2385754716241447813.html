<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597726/livanos-o-moxamant-safanti-apesyre-tin-ypopsifiotita-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T08:28:00+00:00"/>
    <meta property="og:title" content="Λίβανος: Ο Μοχάμαντ Σαφάντι απέσυρε την υποψηφιότητά του"/>
    <meta property="og:description" content="Ο πρώην υπουργός Οικονομικών του Λιβάνου Μοχάμαντ Σαφάντι απέσυρε την υποψηφιότητά του για το αξίωμα του πρωθυπουργού της χώρας χθες Σάββατο, κρίνοντας ότι..."/>
  </head>
  <body>
    <article>
      <h1>Λίβανος: Ο Μοχάμαντ Σαφάντι απέσυρε την υποψηφιότητά του</h1>
      <address><time datetime="2019-11-17T08:28:00+00:00">17 Nov 2019, 08:28</time> by <a rel="author">SigmaLive</a></address>
      <p><b>Ο πρώην υπουργός Οικονομικών του Λιβάνου Μοχάμαντ Σαφάντι απέσυρε την υποψηφιότητά του για το αξίωμα του πρωθυπουργού της χώρας χθες Σάββατο, κρίνοντας ότι θα ήταν πολύ δύσκολο να σχηματίσει «αρμονική» κυβέρνηση με την υποστήριξη όλων των πολιτικών κομμάτων.<br/></b> <br/>Σε ανακοίνωση που έδωσε στη δημοσιότητα το πολιτικό του γραφείο, ο Σαφάντι σημείωσε πως ελπίζει ότι ο απερχόμενος Σάαντ αλ Χαρίρι θα οριστεί εκ νέου εντολοδόχος πρωθυπουργός.<br/> <br/>Ο Χαρίρι υπέβαλε την παραίτησή του την 29η Οκτωβρίου, αντιμέτωπος με αντικυβερνητικές διαδηλώσεις χωρίς προηγούμενο, μεσούσης της σοβαρότερης οικονομικής κρίσης στον Λίβανο μετά το τέλος του εμφυλίου πολέμου (1975-1990).<br/> <br/>Η είδηση ότι ο Σαφάντι προαλειφόταν για το αξίωμα του πρωθυπουργού προκάλεσε κατάπληξη και αγανάκτηση σε πολλούς από τους χιλιάδες πολίτες που συνεχίζουν τις κινητοποιήσεις τους στον Λίβανο απαιτώντας την αποχώρηση της παλιάς πολιτικής τάξης.<br/> <br/>Πηγή: ΑΠΕ-ΜΠΕ </p>
    </article>
  </body>
</html>