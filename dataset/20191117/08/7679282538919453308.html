<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-legislative-assembly-elections-2019-bjp-minister-saryu-rai-on-rebellion-and-will-fight-independents-2853832.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T08:52:05+00:00"/>
    <meta property="og:title" content="झारखंड विधान सभा चुनाव 2019: बगावत पर उतरे भाजपा के मंत्री सरयू राय, निर्दलीय लड़ेंगे"/>
    <meta property="og:description" content="टिकट का इंतजार कर रहे खाद्य आपूर्ति मंत्री सरयू राय का धैर्य शनिवार को जवाब दे गया और वे बगावत पर उतर आए। भाजपा प्रत्याशियों की चौथी सूची में भी अपना नाम न पाकर बिफरे सरयू राय ने कहा कि उन्होंने..."/>
  </head>
  <body>
    <article>
      <h1>झारखंड विधान सभा चुनाव 2019: बगावत पर उतरे भाजपा के मंत्री सरयू राय, निर्दलीय लड़ेंगे</h1>
      <address><time datetime="2019-11-17T08:52:05+00:00">17 Nov 2019, 08:52</time> by <a rel="author">रांची जमशेदपुर, हिटी</a></address>
      <p>टिकट का इंतजार कर रहे खाद्य आपूर्ति मंत्री सरयू राय का धैर्य शनिवार को जवाब दे गया और वे बगावत पर उतर आए। भाजपा प्रत्याशियों की चौथी सूची में भी अपना नाम न पाकर बिफरे सरयू राय ने कहा कि उन्होंने पार्टी नेतृत्व को स्पष्ट कर दिया है कि अब उनके टिकट पर विचार करने की जरूरत नहीं है। पार्टी जिसे चाहे उनके बदले उतारे। उन्होंने कहा कि वे अब निर्दलीय ही चुनाव लड़ेंगे।</p>
      <p>सरयू राय से जुड़े सूत्रों ने बताया कि उन्होंने पूर्वी और पश्चिम जमशेदपुर विधानसभा सीट से नामांकन पत्र खरीद लिया है और वे मुख्यमंत्री रघुवर दास के खिलाफ चुनाव मैदान में उतरेंगे। सरयू राय ने जमशेदपुर में मीडिया से बातचीत में कहा कि उन्होंने अपना संदेश पार्टी नेतृत्व को पहुंचा दिया है। रविवार की सुबह 11 बजे वे अपने समर्थकों और पार्टी कार्यकर्ताओं से साथ बैठक करेंगे। इसी बैठक में यह भी तय करेंगे कि चुनाव दोनों सीटों पर लड़ा जाए या सिर्फ पूर्वी जमशेदपुर से। उन्होंने कहा जिन कार्यकर्ताओं-समर्थकों के साथ 15-16 वर्षों तक काम किया उनकी राय जानना जरूरी है। उन्होंने बताया कि वे 18 नवंबर को नामांकन दाखिल करेंगे।</p>
      <p>सरयू राय ने कहा कि पार्टी की चौथी सूची की घोषणा हुई, उसमें भी नाम नहीं आया, इससे बहुत ग्लानि महसूस हुई। कार्यकर्ताओं में भी असमंजस की स्थिति थी। टिकट के लिए इतने दिनों तक इंतजार करता रहा। ऐसा लगा कि अपने स्वभाव के विपरीत काम कर रहा हूं।<br/>सरयू राय ने कहा कि वे भ्रष्टाचार और पर्यावरण सुरक्षा की लड़ाई लड़ते रहे हैं और आगे भी लड़ते रहेंगे। छोटे से विधानसभा क्षेत्र के लिए पार्टी को इतना सोचने की जरूरत नहीं है। मैं पार्टी को परेशानी से मुक्त करता हूं। वह मेरे नाम पर विचार न करे। </p>
    </article>
  </body>
</html>