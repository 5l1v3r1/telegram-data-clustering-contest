<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/17/nefwseis-astheneis-vroxes-epeteios-polytexneiou"/>
    <meta property="og:site_name" content="euronews"/>
    <meta property="article:published_time" content="2019-11-17T08:09:55+00:00"/>
    <meta property="og:title" content="Με νεφώσεις και ασθενείς βροχές η επέτειος του Πολυτεχνείου"/>
    <meta property="og:description" content="Νεφώσεις βαθμιαία αυξημένες με τοπικές ασθενείς βροχές αναμένονται την Κυριακή 17 Νοεμβρίου"/>
  </head>
  <body>
    <article>
      <h1>Με νεφώσεις και ασθενείς βροχές η επέτειος του Πολυτεχνείου</h1>
      <address><time datetime="2019-11-17T08:09:55+00:00">17 Nov 2019, 08:09</time> by <a rel="author">euronews </a></address>
      <p>Νεφώσεις βαθμιαία αυξημένες αναμένονται την Κυριακή 17 Νοεμβρίου, ημέρα επετείου της <a href="https://gr.euronews.com/2019/11/16/korifonontai-oi-ekdiloseis-mnimis-sto-politexneio">εξέγερσης του Πολυτεχνείου</a>, με τοπικές ασθενείς βροχές κυρίως στα κεντρικά ηπειρωτικά και στο Βορειοδυτικό Αιγαίο, καθώς επίσης τις βραδινές ώρες με βροχές και αργότερα καταιγίδες κατά τόπους ισχυρές στο Ιόνιο και στα δυτικά ηπειρωτικά, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Η θερμοκρασία θα κυμανθεί από 10 έως 19 βαθμούς στη Βόρεια Ελλάδα, 12 έως 21 βαθμούς στην Κεντρική και Νότια Ελλάδα, 10 έως 21 βαθμούς στη Δυτική Ελλάδα (στην Ήπειρο από 7 έως 17 βαθμούς Κελσίου), 15 έως 21 βαθμούς στις Κυκλάδες και έως τους 22 βαθμούς στην Κρήτη, 15 έως 22 βαθμούς στα νησιά του Ανατολικού Αιγαίου και έως τους 23 βαθμούς στα Δωδεκάνησα.</p>
      <p>Οι άνεμοι θα πνέουν στο Αιγαίο από ανατολικές διευθύνσεις ασθενείς και στο Βόρειο και Νοτιοανατολικό Αιγαίο μέτριοι 4-5 μποφόρ, ενώ στο Ιόνιο από νοτιοανατολικές διευθύνσεις ισχυροί έως σχεδόν θυελλώδεις 6-7 μποφόρ και τοπικά στο Κεντρικό και Βόρειο Ιόνιο πρόσκαιρα θυελλώδεις 8 μποφόρ.</p>
      <p>Αραιές νεφώσεις βαθμιαία πυκνότερες και αυξημένη υγρασία τις πρώτες πρωινές ώρες, με αποτέλεσμα την κατά τόπους περιορισμένη ορατότητα, αναμένονται στην Αττική. Η θερμοκρασία θα κυμανθεί από 13 έως 20 βαθμούς. Οι άνεμοι θα πνέουν από ανατολικές διευθύνσεις ασθενείς και τις πρωινές ώρες στα ανατολικά από βόρειες διευθύνσεις μέτριοι 4-5 μποφόρ.</p>
      <p>Λίγες νεφώσεις κατά περιόδους αυξημένες και περιορισμένη ορατότητα τις βραδινές και πρώτες πρωινές ώρες αναμένονται στη Θεσσαλονίκη. Η θερμοκρασία θα κυμανθεί από 12 έως 18 βαθμούς Κελσίου. Οι άνεμοι στο Θερμαϊκό θα πνέουν από μεταβλητές διευθύνσεις ασθενείς.</p>
    </article>
  </body>
</html>