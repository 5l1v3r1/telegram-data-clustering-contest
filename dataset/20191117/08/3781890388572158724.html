<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742104"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T08:48:00+00:00"/>
    <meta property="og:title" content="'โป๊ปฟรังซิส'ส่งสาสน์หนุน'ความสามัคคี' ก่อนเยือนไทย"/>
    <meta property="og:description" content="สมเด็จพระสันตปาปา “ฟรังซิส” ส่งสาสน์ถึงคนไทย จะใช้ศาสนสัมพันธ์สร้างสามัคคี ด้านสมเด็จพระสังฆราช จัดทำพระรูปกรอบลายถมเงิน-เหรียญ 'สมเด็จพระสังฆราช' มอบให้ 'สมเด็จพระสันตะปาปาฟรังซิส“"/>
  </head>
  <body>
    <article>
      <h1>'โป๊ปฟรังซิส'ส่งสาสน์หนุน'ความสามัคคี' ก่อนเยือนไทย</h1>
      <address>
        <time datetime="2019-11-17T08:48:00+00:00">17 Nov 2019, 08:48</time>
      </address>
      <p>
        <b>สมเด็จพระสันตปาปา “ฟรังซิส” ส่งสาสน์ถึงคนไทย จะใช้ศาสนสัมพันธ์สร้างสามัคคี ด้านสมเด็จพระสังฆราช จัดทำพระรูปกรอบลายถมเงิน-เหรียญ "สมเด็จพระสังฆราช" มอบให้ "สมเด็จพระสันตะปาปาฟรังซิส“</b>
      </p>
      <p>วันนี้ (17 ต.ค.) ผู้สื่อข่าวรายงานว่า เมื่อเร็วๆนี้ สมเด็จพระสันตะปาปาฟรังซิส ทรงมีพระดำรัสผ่านทางวีดิทัศน์ก่อนเสด็จเยือนราชอาณาจักรไทยอย่างเป็นทางการ ระหว่างวันที่ 20 - 23 พ.ย.นี้ ว่า โอกาสนี้ ได้ประทานกำลังใจแก่ชาวไทยที่ได้ร่วมส่งเสริมความสมัครสมานสามัคคี และการอยู่ร่วมกันอย่างสันติสุข ทั้งในประเทศของตนเองและตลอดจนทั่วภูมิภาคเอเชียตะวันออกเฉียงใต้ ซึ่งก่อนที่พ่อจะเดินทางไปยังประเทศไทย พ่อขอกล่าวกับลูกทุกคนด้วยความรักพ่อทราบดีว่า เชื้อชาติที่หลากหลาย และมากมายด้วยชนชาติ และการมีขนบธรรมเนียมประเพณีทางศาสนาและวัฒนธรรมอันทรงคุณค่ายิ่ง ประเทศไทยได้ทำงานอย่างแข็งขัน เพื่อสนับสนุนความสามัคคีและการอยู่ร่วมกันอย่างสันติสุข ไม่ใช่เพียงแค่สำหรับประชาชนในประเทศเท่านั้น แต่รวมถึงทั้งภูมิภาคเอเชียตะวันออกเฉียงใต้อีกด้วย<br/><br/>สมเด็จพระสันตะปาปา กล่าวต่อไปว่า ทุกครั้งๆในโลกใบนี้ต้องเผชิญกับความบาดหมาง การแตกแยก และการกีดกันการให้คำมั่นสัญญานี้จะนำมาซึ่งความสมัครสมานสามัคคี ให้เกียรติศักดิ์ศรีแก่ทุกคนไม่ว่าทั้งชาย หญิง และเด็ก ทั้งเป็นแรงบันดาลใจในความพยายามของพี่น้องเพื่อนมนุษย์ชายหญิงทั่วโลก เพื่อช่วยส่งเสริมสนับสนุนให้มีการพัฒนามากขึ้นในความเป็นครอบครัวมนุษยชาติของพวกเรา อีกทั้งมีความสมัครสมานสามัคคีกัน ในความยุติธรรมและการอยู่ร่วมกันอย่างสันติ ทั้งนี้การเดินทางของพ่อจะได้มีโอกาสพบปะกับคริสตชนคาทอลิกในประเทศไทย เพื่อจะมอบกำลังใจแก่พวกเขาในความเชื่อ และสิ่งที่ได้ร่วมมือแบ่งปันต่อสังคม เพราะพวกเขาเป็นคนไทย ที่จะต้องทำหน้าที่เพื่อประเทศของตน พ่อก็มีความหวังในการส่งเสริมความสัมพันธ์ทางมิตรภาพที่ร่วมแบ่งปันกันกับพี่น้องพุทธศาสนิกชนชายหญิง ผู้ซึ่งเป็นประจักษ์พยานถึงคุณค่าแห่งความอดทนอดกลั้น และความสามัคคีปรองดองกัน ซึ่งเป็นเอกลักษณ์ของประชาชนชาวไทยอย่างแท้จริง พ่อเชื่อมั่นว่า การเยี่ยมเยียนของพ่อครั้งนี้ จะช่วยให้ตระหนักถึงความสำคัญอย่างชัดเจนของการเสวนาศาสนสัมพันธ์ด้วยความเข้าใจกันอย่างลึกซึ้ง ทั้งการร่วมมือทำงานกันฉันพี่น้อง เป็นพิเศษในเรื่องการทำงานบริการเพื่อคนยากจน เพื่อผู้ที่ต้องการความช่วยเหลืออย่างมากที่สุด และการทำงานเพื่อสันติภาพ ซึ่งในช่วงเวลานี้ เราจำเป็นต้องทำงานอย่างมากเพื่อสันติภาพ<br/><br/>ด้านสมเด็จพระมหาวีรวงศ์ (สุชิน อคฺคชิโน) ผู้ช่วยเจ้าอาวาสวัดราชบพิธสถิตมหาสีมาราม กรรมการมหาเถรสมาคม(มส.) ในฐานะเลขานุการสมเด็จพระสังฆราช กล่าวว่า ตามที่สมเด็จพระสันตะปาปาฟรานซิส ประมุขแห่งคริสจักรโรมันคาทอลิค และพระประมุขแห่งนครรัฐวาติกัน มีกำหนดเสด็จเยือนประเทศไทยระหว่างวันที่ 20-23 พ.ย. โดยในวันที่ 21 พ.ย. เวลา 10.00น. สมเด็จพระสันตะปาปาฟรานซิส มีกำหนดเสด็จเข้าเฝ้าสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก (อัมพร อมฺพโร) ที่พระอุโบสถวัดราชบพิธสถิตมหาสีมารามราชวรวิหาร นั้น นับเป็นครั้งที่ 2 ในประวัติศาสตร์ที่สมเด็จพระสันตะปาปาเสด็จเยือนประเทศไทย และเป็นครั้งที่ 2 ที่สมเด็จพระสันตะปาปา ได้เสด็จมายังวัดราชบพิธฯ เพราะเมื่อครั้งสมเด็จพระสันตะปาปา จอห์น ปอล ที่ 2 เสด็จเยือนประเทศไทยเมื่อปี 2527 ได้เข้าเฝ้า สมเด็จพระสังฆราชเจ้า กรมหลวงชินวราลงกรณ (วาสน์ วาสโน) ที่วัดราชบพิธฯ ซึ่งขณะนั้นพระองค์ดำรงตำแน่งสมเด็จพระสังฆราช และเจ้าอาวาสวัดราชบพิธฯ เช่นกัน <br/>สมเด็จพระมหาวีรวงศ์ กล่าวต่อไปว่า ตามกำหนดการสมเด็จพระสังฆราช และสมเด็จพระสันตะปาปาฟรานซิส จะมีการมอบของที่ระลึกให้กัน ซึ่งทางสำนักงานเลขานุการสมเด็จพระสังฆราชได้จัดทำพระรูปสมเด็จพระสังฆราช กรอบลายไทยถมเงิน เหรียญพระรูปสมเด็จพระสังฆราช ขนาด 7 เซนติเมตร และหนังสือธรรมะ วินัยมุข และพุทธประวัติ ที่มีการแปลเป็นภาษาอังกฤษ และจัดทำปกขึ้นใหม่ เพื่อความสวยงาม เตรียมมอบให้กับสมเด็จพระสันตะปาปาฟรานซิสนอกจากนี้ยังได้นิมนต์สมเด็จพระราชาคณะฝ่ายมหานิกาย 1 รูป คือ สมเด็จพระมหาธีราจารย์ (ปสฤทธิ์ เขมงฺกโร) เจ้าอาวาสวัดยานนาวา กรรมการมส.  ประธานสำนักงานกำกับดูแลพระธรรมทูตไปต่างประเทศ และสมเด็จพระราชาคณะฝ่ายธรรมยุต 1 รูป คือ สมเด็จพระวันรัต (จุนท์ พฺรหฺมคุตฺโต) เจ้าอาวาสวัดบวรนิเวศวิหาร กรรมการมส. ผู้ปฏิบัติหน้าที่เจ้าคณะใหญ่คณะธรรมยุต เป็นผู้แทนคณะสงฆ์ไทย ในการรับเสด็จสมเด็จพระสันตะปาปาฟรานซิสด้วย </p>
    </article>
  </body>
</html>