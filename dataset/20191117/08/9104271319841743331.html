<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/cronaca/ancora-nessuna-notizia-di-luisella-rossi-scomparsa-da-giovedi"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-17T08:24:25+00:00"/>
    <meta property="og:title" content="Ancora nessuna notizia di Luisella Rossi scomparsa da giovedì"/>
    <meta property="og:description" content="Il grazie del fratello ai soccorritori"/>
  </head>
  <body>
    <article>
      <h1>Ancora nessuna notizia di Luisella Rossi scomparsa da giovedì</h1>
      <h2>Il grazie del fratello ai soccorritori</h2>
      <address>
        <time datetime="2019-11-17T08:24:25+00:00">17 Nov 2019, 08:24</time>
      </address>
      <p>Non è stata ancora ritrovata Luisella Rossi, la donna di 42 anni scomparsa nel nulla in Valle Cervo. La donna, ospite della struttura Casa Serena di Piedicavallo, si è allontanata la mattina di giovedì e non ha più fatto ritorno. In campo ci sono tutte le forze che vengono coinvolte quando si attiva il protocollo per le persone scomparse, con il coordinamento della prefettura e la regia dei vigili del fuoco del comando provinciale. Oltre ai pompieri, ai carabinieri forestali e alle forze dell’ordine, in queste ore stanno setacciando i boschi e le strade tra Piedicavallo e Rosazza anche numerosi volontari del Corpo Antincendi Boschivi del Piemonte, del Coordinamento territoriale di Protezione civile, della Protezione civile comunale di Biella e del Soccorso Alpino.</p>
      <p>Sono operative anche alcune unità cinofile dei vigili del fuoco, ma per il momento – complice il maltempo e la neve che rende molto più complesso mantenere e seguire una traccia – nemmeno il fiuto dei cani ha permesso di rintracciare la donna.<br/>D’altronde le condizioni atmosferiche di questi giorni, in generale, non semplificano il lavoro di ricerca dei soccorritori impegnati nelle operazioni.</p>
      <p>La speranza è che all’Unità di comando locale, allestita dal 115 in una piazza del paese, arrivino al più presto buone notizie.<br/>Gli appelli nel frattempo si rincorrono anche sui social network, dove si chiede a chiunque possa aver visto Luisella di contattare le forze dell’ordine o direttamente il fratello, Roberto Rossi. E’ stato proprio lui, nel pomeriggio di giovedì, a pubblicare la fotografia della sorella su Facebook e a denunciarne la sparizione, chiedendo aiuto: «È scomparsa oggi mia sorella in Valle Cervo – si legge nel suo post -, se qualcuno dovesse vederla mi contatti al 335-81.54.391».</p>
      <p>Lo stesso fratello “Ringrazia tutti coloro che si stanno prodigando in questo momento difficile……. Grazie di cuore a tutti”.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/cronaca/ancora-nessuna-notizia-di-luisella-rossi-la-donna-scomparsa-da-piedicavallo-ieri-mattina"/>
        <a href="https://laprovinciadibiella.it/cronaca/il-compagno-ne-denuncia-la-scomparsa-ma-lei-era-dallamante"/>
        <a href="https://laprovinciadibiella.it/cronaca/esce-per-una-passeggiata-e-non-torna-piu-2-2"/>
      </related>
    </article>
  </body>
</html>