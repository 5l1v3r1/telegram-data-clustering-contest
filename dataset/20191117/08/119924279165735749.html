<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/17/228778/novice/novice_splosno/Podaljsali_zmagoviti_niz/"/>
    <meta property="og:site_name" content="Dolenjski list"/>
    <meta property="article:published_time" content="2019-11-17T08:30:00+00:00"/>
    <meta property="og:title" content="Podaljšali zmagoviti niz"/>
    <meta property="og:description" content="V 8. krogu državnega prvenstva so se odbojkarji Krke razveselili četrte zaporedne zmage. V petih nizih so doma ugnali Hišo na kolesih Triglav iz Kranja..."/>
  </head>
  <body>
    <article>
      <h1>Podaljšali zmagoviti niz</h1>
      <address><time datetime="2019-11-17T08:30:00+00:00">17 Nov 2019, 08:30</time> by <a rel="author">S. V.</a></address>
      <p><b>Novo mesto</b> - V 8. krogu državnega prvenstva so se odbojkarji Krke razveselili četrte zaporedne zmage. V petih nizih so doma ugnali Hišo na kolesih Triglav iz Kranja (-24, 17, 22, -22, 9), kapetan Kosmina pa je k domači zmagi prispeval kar 28 točk. Na drugi strani je bil najuspešnejši Bregant z 19 točkami.</p>
      <p>Krka je podobno kot na sredini pokalni tekmi, v kateri si je proti Črnučam priigrala četrtino finala, nastopila brez obolelega Kumra, na klopi pa je tekmo pričel tudi Drobnič. Priložnost v začetni postavi sta tako dobila mladi Travnik in Renko.</p>
      <p>Prvi niz je bil zelo izenačen in se je razpletel šele v tesni končnici, osrednjo vlogo pa sta imela kapetana obeh ekip. Bregant je z blokom goste povedel na 21:23. Kosmina je zmanjšal na točko zaostanka. Sledil je zgrešen napad gostov in izenačenje, nakar je Bregant je z novim uspešnim napadom Kranjčanom priigral prvo zaključno žogo, ki pa so jo že z naslednjim servisom zapravili. Drugo zaključno žogo je vnovič priigral Bregant, po slabem sprejemu domačih pa jo je izkoristil Bošnjak.</p>
      <p>V postavi Krke je v drugem nizu nadaljeval Drobnič, ki je ob koncu prvega niza zamenjal Renka. Domači so odločno krenili v niz in na servis Lindiča pobegnili na 6:2. Gorenjci so se za hip vrnili, a so Krkaši na servis Erpiča znova pobegnili na zajetnih 7 točk prednosti. V nadaljevanju so Dolenjci držali visok nivo servisa in tako je bilo lažje v obrambi, zanesljivo so tudi napadali. Gorenjci so v napadu storili enostavno premalo, da bi resneje ogrozili vodstvo domačih, želenega učinka pa niso dale niti menjave, s katerimi je poskušal trener gostov.</p>
      <p>Tudi tretji niz je potekal po notah domačinov. Z dobro igro v bloku so v končnico vstopili s petimi točkami prednosti. Triglavani so ob koncu še zadnjič zapretili in na servis Malija ubranili dve zaključni žogi domačih, tretjo pa je z uspešnim napadom izkoristil Kosmina.</p>
      <p>Večji del četrtega niza so pobudo držali Novomeščani, predvsem po zaslugi razigranega kapetana. Nato pa so gosti izkoristili slabe minute domačih, izničili prednost in izid poravnali na 20. V ključnih trenutkih se je znova izkazal njihov kapetan in uspešnemu napadu dodal še dva zaporedna asa za vodstvo z 21:24. Tretji servis je na srečo domačih poslal v mrežo, a je končnih 22:25 že v naslednji akciji z uspešnim napadom postavil Mali.</p>
      <p>Pričetek petega niza je bil izenačen, a le do menjave igralnega polja. Ekipi sta bili zadnjič poravnani na 9, potem pa je sledil popoln mrk gostov. Pohod do zmage sta z uspešnim napadom začela Kosmina in Drobnič, as je pristavil Erpič. Sledili sta še dve neizsiljeni napaki gostov, končnih 15:9 in novo, četrto zaporedno zmago Krke pa sta z blokom zapečatila Lindič in Hafner.</p>
      <p>Martin Kosmina, kapetan Krke: “Tekmo smo dobro odprli, toda proti koncu niza je popustila koncentracija tako na sprejemu kot servisu. V drugem setu smo bolje servirali, kar se je takoj poznalo v fazi blok-obrambe, kar je bilo na koncu tudi ključ do zmage dveh nizov. Peti niz je vedno loterija, na srečo se je tokrat obrnilo nam v prid.”</p>
      <p>Janko Bregant, kapetan Hiše na kolesih: “Zelo izenačen dvoboj. Peti set do sredine prav tako, potem pa je odločilo nekaj dotikov in nezbranosti v ključnih momentih na naši strani. Sicer pa res izenačen dvoboj v vseh elementih. Čestitam Krki za zmago in za to, kar so do sedaj prikazali v letošnji sezoni.”</p>
      <p>* Krka: Hafner 2, Ožbalt, G. Erpič 6, Kosmina 28, Borin, Drobnič 14, Travnik 12, Pucelj, Kumer, Lindič 8, Ogulin, Renko 2, Dimič.</p>
      <p>* Hiša na kolesih Triglav: Godnič 2, Tučen 5, Bregant 18, U. Erpič, Kos 11, Bošnjak 8, Pernuš 1, Mali 17, Libnik 1, Jenko 3, Maček 2, Glamočanin.</p>
      <pre>- sobota:</pre>
      <pre>Krka - Hiša na kolesih Triglav  3:2 (-24, 17, 22, -22, 9)</pre>
      <pre>Salonit Anhovo - Hoče           3:0 (22, 18, 20)</pre>
      <pre>- petek, 15. 11.</pre>
      <pre>Črnuče - Panvita Pomgrad        0:3 (-11, -23, -20)</pre>
      <pre>Maribor - Šoštanj Topolšica     3:0 (15, 17, 16)</pre>
      <pre>- lestvica:</pre>
      <pre>Maribor           8   8   0  24: 5  23</pre>
      <pre>Salonit Anhovo    8   7   1  21: 5  20</pre>
      <pre>Krka              8   5   3  21:14  17</pre>
      <pre>Panvita Pomgrad   8   5   3  15:12  14</pre>
      <pre>Hiša na kolesih   8   3   5  15:19   9</pre>
      <pre>Hoče              8   2   6  10:20   6</pre>
      <pre>Črnuče            8   2   6   9:20   6</pre>
      <pre>Šoštanj Topolšica 8   0   8   4:24   1</pre>
    </article>
  </body>
</html>