<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621901/2-%D8%AA%D8%BA%DB%8C%DB%8C%D8%B1-%D8%BA%D8%B0%D8%A7%DB%8C%DB%8C-%D8%A8%D8%B1%D8%A7%DB%8C-%D9%BE%D8%B1%D9%87%DB%8C%D8%B2-%D8%A7%D8%B2-%D8%B3%D8%B1%D8%B7%D8%A7%D9%86-%D8%B1%DB%8C%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T08:57:00+00:00"/>
    <meta property="og:title" content="2 تغییر غذایی برای پرهیز از سرطان ریه"/>
    <meta property="og:description" content="اگرچه سیگار کشیدن همچنان به عنوان دلیل اصلی ابتلا به سرطان ریه در نظر گرفته می شود، عوامل دیگری نیز می توانند به بروز جهش ها در سلول های ریه منجر شوند."/>
  </head>
  <body>
    <article>
      <h1>2 تغییر غذایی برای پرهیز از سرطان ریه</h1>
      <address>
        <time datetime="2019-11-17T08:57:00+00:00">17 Nov 2019, 08:57</time>
      </address>
      <p>
        <i>اگرچه سیگار کشیدن همچنان به عنوان دلیل اصلی ابتلا به سرطان ریه در نظر گرفته می شود، عوامل دیگری نیز می توانند به بروز جهش ها در سلول های ریه منجر شوند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرطان ریه یک بیماری بسیار ترسناک است. سرطان ریه نه تنها یکی از دلایل اصلی مرگ و میر ناشی از سرطان در مردان و زنان است، بلکه یک بیماری پنهان‌کار نیز محسوب می شود زیرا تا زمانی که سرطان به مرحله ای پیشرفته نرسیده است، امکان دارد فرد هیچ نشانه و علامت خاصی را تجربه نکند. در این مرحله از بیماری نیز احتمال بقای بیمار حتی در صورت درمان کمتر است.</p>
      <p>به گزارش "ایزی هلث آپشنز"، اگرچه افراد بسیاری زمانی که درباره سرطان ریه فکر می کنند احتمالا آن را با سیگار کشیدن مرتبط می دانند، اما این تنها دلیل ابتلا به سرطان ریه محسوب نمی شود زیرا برخی افراد مبتلا به این بیماری حتی در طول زندگی خود به یک نخ سیگار نیز پک نزده اند.</p>
      <p>اگرچه سیگار کشیدن همچنان به عنوان دلیل اصلی ابتلا به سرطان ریه در نظر گرفته می شود، عوامل دیگری نیز می توانند به بروز جهش ها در سلول های ریه منجر شوند که از آن جمله می توان به موارد زیر اشاره کرد:</p>
      <p>قرار گرفتن در معرض گاز رادئون - تجزیه اورانیوم می تواند به تولید رادئون در خاک منجر شود.</p>
      <p>قرار گرفتن در معرض آزبست و دیگر مواد سرطان‌زای سمی - امکان مواجهه با این مواد مضر در خانه یا محل کار وجود دارد.</p>
      <p>سابقه خانوادگی - اگر یکی از اعضای خانواده به سرطان ریه مبتلا شده باشد، شما نیز در معرض خطر بیشتری برای ابتلا به این بیماری قرار خواهید داشت.</p>
      <p>اما خبرهای خوبی نیز وجود دارند...</p>
      <p>بنابر نتایج مطالعه ای جدید که توسط پژوهشگران مرکز پزشکی دانشگاه وندربیلت انجام شد، تنها با دو تغییر در رژیم غذایی می توان خطر ابتلا به سرطان ریه را به میزان 33 درصد کاهش داد.</p>
      <p><b>فیبر و ماست</b><br/>به نظر می رسد افزودن ماست و فیبر بیشتر به رژیم غذایی می تواند به مقابله با برخی بیماری های خطرناک از جمله سرطان ریه کمک کند.</p>
      <p>با مصرف مقداری ماست در وعده غذایی صبحانه و افزودن مقداری دانه چیا به اسموتی که روزانه مصرف می کنید، شما می توانید دیوار دفاعی خود در برابر ابتلا به سرطان ریه را تقویت کنید.</p>
      <p>شاید غیر قابل باور باشد، اما شواهدی در این زمینه وجود دارند. تا پیش از این مشخص شده بود که یک رژیم غذایی سرشار از فیبر و ماست می تواند به کاهش خطر بیماری قلبی و سرطان دستگاه گوارش نیز کمک کند، از این رو، پژوهشگران دانشگاه وندربیلت تاثیر آن بر سرطان ریه را نیز مورد بررسی قرار دادند.</p>
      <p>متاآنالیز انجام شده توسط پژوهشگران شامل داده های مروبوط به حدود 1.4 میلیون نفر می شد.</p>
      <p>پژوهشگران شرکت کنندگان را بر اساس مقدار فیبر و ماست مصرفی به پنج گروه تقسیم کردند. آنها دریافتند خطر سرطان ریه برای افرادی که بیشترین میزان مصرف فیبر و ماست را داشتند در مقایسه با گروهی که ماست مصرف نمی کردند و کمترین میزان فیبر را از رژیم غذایی خود دریافت می کردند، حدود 33 درصد کمتر بوده است.</p>
      <p>این ارتباط درباره افراد سیگاری، افرادی که سیگار را ترک کرده بودند، افراد غیر سیگاری، مردان و زنان و افراد با پس زمینه های متفاوت نیز صدق می کرد.</p>
      <p><b>چگونه کار می کند؟</b> <br/>به گفته پژوهشگران دانشگاه وندربیلت، خواص پروبیوتیکی و پری‌بیوتیکی دلیل احتمالی کاهش خطر ابتلا به سرطان ریه به واسطه مصرف ماست و فیبر است.</p>
      <p>پری‌بیوتیک ها مواد غیر قابل گوارشی هستند که رشد میگروارگانیزم های مفید در روده ها را افزایش می دهند، در شرایطی که پروبیوتیک ها به افزایش تعداد باکتری های خوب در دستگاه گوارش کمک می کنند.</p>
      <p>به گفته پژوهشگران، این خواص ممکن است به صورت مستقل یا در قالب یک تیم عمل کرده تا میکروبیوتای روده را به روشی مفید تنظیم کرده و از تغییرات سرطانی پیشگیری کنند.</p>
      <p>پس اگر قصد دارید سد دفاعی بدن خود در برابر سرطان ریه را تقویت کنید، افزودن فیبر و ماست بیشتر به رژیم غذایی روزانه خود را مد نظر قرار دهید. به نظر می رسد این روشی خوشمزه، ساده و مفید برای کاهش خطر یکی از انواع مرگبار سرطان محسوب می شود.</p>
    </article>
  </body>
</html>