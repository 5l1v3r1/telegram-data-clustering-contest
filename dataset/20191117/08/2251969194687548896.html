<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/17/intossicazione-da-spray-urticante-mentre-ballano-in-discoteca-quattro-ragazze-allospedale/1325981/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-17T08:53:36+00:00"/>
    <meta property="og:title" content="Intossicazione da spray urticante mentre ballano in discoteca: quattro ragazze all’ospedale"/>
    <meta property="og:description" content="LE GIOVANI erano in un locale della provincia di Ancona. Sono state medicate al pronto soccorso di Jesi dopo aver avvertito bruciore agli occhi, alla gola e difficoltà a respirare. L'episodio segnalato alla polizia. Nessuna delle altre persone presenti nel locale ha segnalato problemi"/>
  </head>
  <body>
    <article>
      <h1>Intossicazione da spray urticante mentre ballano in discoteca: quattro ragazze all’ospedale</h1>
      <h2>LE GIOVANI erano in un locale della provincia di Ancona. Sono state medicate al pronto soccorso di Jesi dopo aver avvertito bruciore agli occhi, alla gola e difficoltà a respirare. L'episodio segnalato alla polizia. Nessuna delle altre persone presenti nel locale ha segnalato problemi</h2>
      <address><time datetime="2019-11-17T08:53:36+00:00">17 Nov 2019, 08:53</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F17%2Fintossicazione-da-spray-urticante-mentre-ballano-in-discoteca-quattro-ragazze-allospedale%2F1325981%2F">Condividi58</a><a href="https://twitter.com/intent/tweet?text=Intossicazione+da+spray+urticante++mentre+ballano+in+discoteca%3A++quattro+ragazze+all%E2%80%99ospedale&amp;url=https%3A%2F%2Fwww.cronachemaceratesi.it%2F2019%2F11%2F17%2Fintossicazione-da-spray-urticante-mentre-ballano-in-discoteca-quattro-ragazze-allospedale%2F1325981%2F">Tweet</a>Email58 Condivisioni</p>
      <p> </p>
      <p> </p>
      <p>di <b>Talita Frezzi</b></p>
      <p><b>Quattro ragazze tra i 20 e i 25 anni si sono recate al pronto soccorso dell’ospedale “Carlo Urbani” di Jesi nella notte tra venerdì e sabato, accusando i sintomi dell’intossicazione da spray urticante.</b> Una vicenda dai contorni poco chiari, ma secondo quanto riferito dalle quattro giovani, mentre si trovavano in mezzo alla pista da ballo di una discoteca della provincia di Ancona, avrebbero sentito una sorta di odore di bruciato, poi il bruciore agli occhi, alla gola e la difficoltà a respirare. Tutte hanno manifestato un forte prurito al viso, al collo e alle spalle. E una tosse forte, che non si placava neanche uscendo all’esterno. Sembra che anche altri ragazzi abbiano avuto gli stessi sintomi, ma solo le quattro amiche si sarebbero rivolte ai sanitari, spaventate per quei sintomi improvvisi e per quella difficoltà a respirare. Hanno così deciso di andare al pronto soccorso dell’ospedale Carlo Urbani. <b>Sono state visitate, poi sottoposte a trattamento per le intossicazioni da spray urticante. E’ stato somministrato loro un trattamento farmacologico a base di cortisone e aerosol per liberare i bronchi. Verso le 6 del mattino sono state dimesse.</b> Le loro condizioni non sono gravi per fortuna. In pronto soccorso hanno riferito della disavventura agli agenti del Commissariato di Jesi, raccontando il timore che qualcuno avesse spruzzato qualcosa in aria. Nessuno dal locale ha lanciato l’allarme alle forze dell’ordine, né la serata ha subito interruzioni. Resta dunque da chiarire cosa sia successo all’interno del locale.</p>
    </article>
  </body>
</html>