<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15408/tema-vsechny-filmy-martina-scorseseho-od-nejhorsiho-po-nejlepsi/"/>
    <meta property="og:site_name" content="filmserver.cz"/>
    <meta property="article:published_time" content="2019-11-17T08:30:00+00:00"/>
    <meta property="og:title" content="Téma: Všechny filmy Martina Scorseseho od nejhoršího po nejlepší"/>
    <meta property="og:description" content="Martin Scorsese sice slaví už 77. narozeniny, ale jeho pracovní úsilí vůbec nepolevuje. Brzy uvidíme jeho novinku jménem Irčan. Do té doby se podíváme zpět na všechny hrané filmy jeho dlouhé a plodné kariéry."/>
  </head>
  <body>
    <article>
      <h1>Téma: Všechny filmy Martina Scorseseho od nejhoršího po nejlepší</h1>
      <h2>Martin Scorsese sice slaví už 77. narozeniny, ale jeho pracovní úsilí vůbec nepolevuje. Brzy uvidíme jeho novinku jménem <i>Irčan</i>. Do té doby se podíváme zpět na všechny hrané filmy jeho dlouhé a plodné kariéry.</h2>
      <address><time datetime="2019-11-17T08:30:00+00:00">17 Nov 2019, 08:30</time> by <a rel="author">Václav Limberk</a></address>
      <p>24. <a href="https://filmserver.cz/bertha-z-dobytcaku-film-10932/">Bertha z dobytčáku</a></p>
      <figure>
        <a href="https://filmserver.cz/bertha-z-dobytcaku-film-10932/">
          <img src="https://filmserver.cz/img/61695.jpg"/>
        </a>
      </figure>
      <p>Jediný film, který <a href="https://filmserver.cz/martin-scorsese-osoba-1674/">Martin Scorsese</a> natočil na zakázku. Tu dostal od béčkařského guru <a href="https://filmserver.cz/roger-corman-osoba-970/">Rogera Cormana</a>.<i> Bertha z dobytčáku</i> byla variací na <a href="https://filmserver.cz/bonnie-a-clyde-film-80526/">Bonnie a Clyde</a> jen s větší mírou sexu a násilí. Ústřední dvojici vraždících milenců ztvárnili herci <a href="https://filmserver.cz/barbara-hershey-osoba-140847/">Barbara Hershey</a> a <a href="https://filmserver.cz/david-carradine-osoba-27726/">David Carradine</a>. Většina filmových kritiků stejně jako <a href="https://filmserver.cz/john-cassavetes-osoba-9656/">John Cassavetes</a> film odsoudila jako plýtvání talentem na filmový brak.</p>
      <figure>
        <iframe src="https://www.youtube.com/embed/OEngRIi6CxQ" width="640" height="360" data-service="Youtube" scrolling="no"/>
        <figcaption>Originální trailer filmu <b>Bertha z dobytčáku </b></figcaption>
      </figure>
      <figure>
        <img src="https://filmserver.cz/img/61698.jpg"/>
      </figure>
      <p>23. <a href="https://filmserver.cz/kdo-to-klepe-na-moje-dvere-film-109923/">Kdo to klepe na moje dveře<br/></a>Celovečerní hraný debut, který Scorsese začal natáčet v roce 1965. Jeho původní název byl <i>I Call First</i>. Kromě toho, že tímto filmem vedle režiséra debutoval i herec <a href="https://filmserver.cz/harvey-keitel-osoba-22838/">Harvey Keitel</a>, o něm není moc co psát, snad jen to, že na režijní debut to nebylo nejhorší. <br/> </p>
      <figure>
        <iframe src="https://www.youtube.com/embed/oVIA1vqQfb8" width="640" height="360" data-service="Youtube" scrolling="no"/>
      </figure>
      <p><i>Scéna z filmu <b>Kdo to klepe na moje dveře <br/></b></i>22. <a href="https://filmserver.cz/pocitani-mrtvych-film-34922/">Počítání mrtvých</a></p>
      <figure>
        <a href="https://filmserver.cz/pocitani-mrtvych-film-34922/">
          <img src="https://filmserver.cz/img/61700.jpg"/>
        </a>
      </figure>
      <p>Měl to být druhý<i> Taxikář</i>, ale nebyl. A to i když pro něj scénář napsal stejný autor <a href="https://filmserver.cz/paul-schrader-osoba-25636/">Paul Schrader</a>. Jenže tento "nemocniční" thriller je povrchní líbivou podívanou a spíše připomíná stylistické cvičení v kamerových jízdách než pod kůži se zadírající story o vykoupení. Každopádně kameraman <a href="https://filmserver.cz/robert-richardson-osoba-534/">Robert Richardson</a> odvedl skvělou práci a hudební soundtrack se také povedl. Film samotný už bohužel tolik ne.</p>
      <figure>
        <iframe src="https://www.youtube.com/embed/8TMg9WlKgsU" width="640" height="360" data-service="Youtube" scrolling="no"/>
        <figcaption>Originální trailer filmu <b>Počítání mrtvých</b></figcaption>
      </figure>
      <p>21. <a href="https://filmserver.cz/kundun-film-45363/">Kundun</a></p>
      <figure>
        <a href="https://filmserver.cz/kundun-film-45363/">
          <img src="https://filmserver.cz/img/61701.jpg"/>
        </a>
      </figure>
      <p>Z trojice Scorseseho spirituálních (nábožensky orientovaných) filmů je snímek o tibetském dalajlámovi - <i>Kundun</i> - ten nejméně vzrušující. Je odtažitý, je chladný, profesionálně natočený a nudný. Po řemeslné stránce mu ale samozřejmě nelze nic vytknout. <a href="https://filmserver.cz/roger-deakins-osoba-5233/">Roger Deakins</a> za kamerou i <a href="https://filmserver.cz/philip-glass-osoba-3401/">Philip Glass</a> s hudbou odvedli to nejlepší, co mohli. </p>
      <figure>
        <iframe src="https://www.youtube.com/embed/UePpB9Qatnw" width="640" height="360" data-service="Youtube" scrolling="no"/>
        <figcaption>Originální trailer filmu<b> Kundun</b></figcaption>
      </figure>
      <p>20. <a href="https://filmserver.cz/alice-uz-tu-nebydli-film-142943/">Alice už tu nebydlí</a></p>
      <figure>
        <a href="https://filmserver.cz/alice-uz-tu-nebydli-film-142943/">
          <img src="https://filmserver.cz/img/61702.jpg"/>
        </a>
      </figure>
      <p>První Scorseseho film s výraznou ženskou rolí, jíž ztvárnila <a href="https://filmserver.cz/ellen-burstyn-osoba-105543/">Ellen Burstyn</a>, která byla dokonce za tento film oceněna Oscarem. <i>Alice už tu nebydlí</i> je milý obyčejný film a pro režiséra až překvapivě umírněný a neokázalý. Hezký film, který už ale bohužel poněkud zapadnul. <br/> </p>
      <figure>
        <iframe src="https://www.youtube.com/embed/2jFhv9mPqk4" width="640" height="360" data-service="Youtube" scrolling="no"/>
        <figcaption>Originální trailer filmu <b>Alice už tu nebydlí</b></figcaption>
      </figure>
      <p>19. <a href="https://filmserver.cz/spinave-ulice-film-78392/">Špinavé ulice</a></p>
      <figure>
        <a href="https://filmserver.cz/spinave-ulice-film-78392/">
          <img src="https://filmserver.cz/img/61703.jpg"/>
        </a>
      </figure>
      <p>První Scorseseho skutečně autorský film, kterým se započala éra jeho filmů o malých zlodějíčcích a rádoby gangsterech, která pokračovala přes skutečně gangsterské charaktery v pozdějších filmech. V hlavních rolích zazářili Harvey Keitel a především <a href="https://filmserver.cz/robert-de-niro-osoba-9665/">Robert De Niro</a>, který po tomto filmu odsunul do té doby hlavního Keitela na vedlejší kolej.</p>
      <figure>
        <iframe src="https://www.youtube.com/embed/g9xHpS10CZ0" width="640" height="360" data-service="Youtube" scrolling="no"/>
        <figcaption>Originální trailer filmu<b> Špinavé ulice</b></figcaption>
      </figure>
      <p>18. <a href="https://filmserver.cz/vek-nevinnosti-film-46556/">Věk nevinnosti</a></p>
      <figure>
        <a href="https://filmserver.cz/vek-nevinnosti-film-46556/">
          <img src="https://filmserver.cz/img/61704.jpg"/>
        </a>
      </figure>
      <p>Další vytříbený, ale chladný film, jehož vycizelovanost je až nechutná stejně jako charaktery hlavních postav, jejichž nalinkovaný život se řídíl konvencemi, podle nichž se muselo ve vysoké společnosti té doby žít. Poprvé se tu s režisérem sešli herci <a href="https://filmserver.cz/daniel-day-lewis-osoba-123642/">Daniel Day-Lewis</a> stejně jako <a href="https://filmserver.cz/michelle-pfeiffer-osoba-100888/">Michelle Pfeiffer</a> a <a href="https://filmserver.cz/winona-ryder-osoba-66465/">Winona Ryder</a>, která si za potrét své naivní puťky vysloužila oscarovou nominaci.</p>
      <figure>
        <iframe src="https://www.youtube.com/embed/0uPg36iMlGU" width="640" height="360" data-service="Youtube" scrolling="no"/>
        <figcaption>Originální trailer filmu<b> Věk nevinnosti</b></figcaption>
      </figure>
      <p>17. <a href="https://filmserver.cz/barva-penez-film-121425/">Barva peněz</a></p>
      <figure>
        <a href="https://filmserver.cz/barva-penez-film-121425/">
          <img src="https://filmserver.cz/img/61705.jpg"/>
        </a>
      </figure>
      <p>Scorseseho první velký studiový film, který je pokračováním černobílého dramatu <a href="https://filmserver.cz/biliarovy-kral-film-35426/">Biliárový král</a>. <a href="https://filmserver.cz/paul-newman-osoba-16598/">Paul Newman</a> za ztvárnění zestárlého hráče kulečníku Eddieho Felsona získal svého jediného Oscara. Přehrávající <a href="https://filmserver.cz/tom-cruise-osoba-15579/">Tom Cruise</a> je zde místy nesnesitelný. Na filmu nejvíce zaujmou dynamicky sestříhané sekvence z kulečníkových stolů, které vytváří strhující "balet koulí".</p>
      <figure>
        <iframe src="https://www.youtube.com/embed/k7gmrKAFshE" width="640" height="360" data-service="Youtube" scrolling="no"/>
        <figcaption>Originální trailer filmu <b>Barva peněz</b></figcaption>
      </figure>
      <p>16. <a href="https://filmserver.cz/new-york-new-york-film-49211/">New York, New York</a></p>
      <figure>
        <a href="https://filmserver.cz/new-york-new-york-film-49211/">
          <img src="https://filmserver.cz/img/61706.jpg"/>
        </a>
      </figure>
      <p>První Scorseseho ambiciózní velkofilm ze 70. let, kterým se pokusil odklonit od toho, co předtím dělal a s čím měl úspěch. S tímto filmem naopak úspěch neměl, což poté u režiséra způsobilo deprese a potíže s kokainem. Tento nostalgicky laděný a depresivní muzikál nezachránili ani De Niro, který se naučil hrát na saxofon, ani <a href="https://filmserver.cz/liza-minnelli-osoba-114311/">Liza Minnelli</a>, která nazpívala titulní píseň.</p>
      <figure>
        <iframe src="https://www.youtube.com/embed/MkFCWN_3qNI" width="640" height="360" data-service="Youtube" scrolling="no"/>
        <figcaption>Originální trailer filmu <b>New York, New York</b></figcaption>
      </figure>
      <p>15. <a href="https://filmserver.cz/vlk-z-wall-street-film-170953/">Vlk z Wall Street</a></p>
      <figure>
        <a href="https://filmserver.cz/vlk-z-wall-street-film-170953/">
          <img src="https://filmserver.cz/img/36516.jpg"/>
        </a>
      </figure>
      <p>Scorseseho nejvulgárnější a morálně nejodpornější snímek. Těžko říct, proč Scorsese natočil tříhodinovou ságu o amorálním burzovním makléři z Wall Street, který se tímto filmem doslova prosouložil a profetoval.  <a href="https://filmserver.cz/leonardo-dicaprio-osoba-42076/">Leonardo DiCaprio</a> tu znovu dokázal, že dokáže zahrát téměř cokoliv. Film je to ale nesmírně otravný, což nemění fakt, že jde o Scorseseho komerčně nejúspěšnější titul.</p>
      <figure>
        <iframe src="https://www.youtube.com/embed/UTHKvqR9_oY" width="640" height="360" data-service="Youtube" scrolling="no"/>
        <figcaption>Český trailer filmu<b> Vlk z Wall Street</b></figcaption>
      </figure>
      <p>14. <a href="https://filmserver.cz/mlceni-film-173189/">Mlčení</a></p>
      <figure>
        <a href="https://filmserver.cz/mlceni-film-173189/">
          <img src="https://filmserver.cz/img/53082.jpg"/>
        </a>
      </figure>
      <p><i>Mlčení</i> stojí přesně na opačném spektru Scorseseho rozsahu tvorby. Toto vysoce ambiciózní drama je posledním dílem jeho naboženské trilogie, které omračuje svými ambicemi. Opravdu si Scorsese myslel, že tento film osloví publikum? Film samozřejmě nemilosrdně propadl. Nicméně <a href="https://filmserver.cz/andrew-garfield-osoba-95864/">Andrew Garfield</a> předvedl poctivý a silný herecký výkon.</p>
      <figure>
        <iframe src="https://www.youtube.com/embed/IqrgxZLd_gE" width="640" height="360" data-service="Youtube" scrolling="no"/>
        <figcaption>Originální trailer filmu<b> Mlčení</b></figcaption>
      </figure>
      <p>13. <a href="https://filmserver.cz/gangy-new-yorku-film-98339/">Gangy New Yorku</a></p>
      <figure>
        <a href="https://filmserver.cz/gangy-new-yorku-film-98339/">
          <img src="https://filmserver.cz/img/61707.jpg"/>
        </a>
      </figure>
      <p>Ve své době šlo o režisérův nejambicióznější projekt, který ale nedopadl na sto procent a nejlépe pro něj sedí označení rozporuplný. Poprvé se tu sešel režisér s hercem Leonardem DiCapriem, který od té doby nahradil Roberta De Nira a stal se jeho kmenovým hercem. DiCapria tu ale herecky zastínil na Oscara nominovaný Daniel Day-Lewis v roli Billa Řezníka, který tu vypálil jeden ze svých top hereckých výkonů. Film měl ale u Oscarů velkou smůlu, z deseti nominací neproměnil ani jednu.</p>
      <figure>
        <iframe src="https://www.youtube.com/embed/qHVUPri5tjA" width="640" height="360" data-service="Youtube" scrolling="no"/>
        <figcaption>Originální trailer filmu <b>Gangy New Yorku</b></figcaption>
      </figure>
      <p>12. <a href="https://filmserver.cz/skryta-identita-film-4879/">Skrytá identita</a></p>
      <figure>
        <a href="https://filmserver.cz/skryta-identita-film-4879/">
          <img src="https://filmserver.cz/img/61708.jpg"/>
        </a>
      </figure>
      <p>Tento film přinesl Martinu Scorsesemu konečně Oscara za režii a to i přesto, že nejde o jeho nejlepší film. Nepatří dokonce ani mezi jeho deset nejlepších, alespoň soudě podle tohoto žebříčku. I tak je ale tato gangsterka z Bostonu svižně natočenou zábavou s dobrými hereckými výkony DiCapria, <a href="https://filmserver.cz/matt-damon-osoba-32919/">Matta Damona</a>, <a href="https://filmserver.cz/mark-wahlberg-osoba-51318/">Marka Wahlberga</a> a <a href="https://filmserver.cz/jack-nicholson-osoba-1588/">Jacka Nicholsona</a> v roli, kde bychom spíše očekávali De Nira.</p>
      <figure>
        <iframe src="https://www.youtube.com/embed/iojhqm0JTW4" width="640" height="360" data-service="Youtube" scrolling="no"/>
        <figcaption>Originální trailer filmu<b> Skrytá identita</b></figcaption>
      </figure>
      <p>11. <a href="https://filmserver.cz/proklety-ostrov-film-128022/">Prokletý ostrov</a></p>
      <figure>
        <a href="https://filmserver.cz/proklety-ostrov-film-128022/">
          <img src="https://filmserver.cz/img/61709.jpg"/>
        </a>
      </figure>
      <p>Scorseseho hororově laděný thriller s DiCapriem a <a href="https://filmserver.cz/mark-ruffalo-osoba-30663/">Markem Ruffalem</a> je temný filmový trip, z něhož se vám zamotá hlava. Byla to skutečnost, nebo jen zlá noční můra? Hádanka, kterou nerozluštíte ani po opakovaném zhlédnutí. Nicméně stále skýtá stejný požitek, pokud tedy takovým požitkům holdujete. <br/> </p>
      <figure>
        <iframe src="https://www.youtube.com/embed/v8yrZSkKxTA" width="640" height="360" data-service="Youtube" scrolling="no"/>
        <figcaption>Originální trailer filmu <b>Prokletý ostrov</b></figcaption>
      </figure>
      <p>10. <a href="https://filmserver.cz/letec-film-45135/">Letec</a></p>
      <figure>
        <a href="https://filmserver.cz/letec-film-45135/">
          <img src="https://filmserver.cz/img/10132.jpg"/>
        </a>
      </figure>
      <p>Herecký koncert DiCapria jako megalomana <a href="https://filmserver.cz/howard-hughes-osoba-1705/">Howarda Hughese</a>, za který měl získat Oscara, se jmenuje <i>Letec</i>. Oscara ale nakonec získala jen <a href="https://filmserver.cz/cate-blanchett-osoba-153558/">Cate Blanchett</a> za portrét herecké divy <a href="https://filmserver.cz/katharine-hepburn-osoba-32509/">Katharine Hepburn</a>. Skutečný požitek také skýtají dechberoucím způsobem natočené letecké záběry, v nichž opět zazářil kameraman Robert Richardson, který také zafilm získal svého druhého Oscara.</p>
      <figure>
        <iframe src="https://www.youtube.com/embed/FebPJlmgldE" width="640" height="360" data-service="Youtube" scrolling="no"/>
        <figcaption>Originální trailer filmu<b> Letec</b></figcaption>
      </figure>
      <p>9. <a href="https://filmserver.cz/hugo-a-jeho-velky-objev-film-103810/">Hugo a jeho velký objev</a> </p>
      <figure>
        <img src="https://filmserver.cz/img/12750.jpg"/>
      </figure>
      <p>Scorseseho "dětský" film je velkou oslavou kinematografie jako takové na pozadí příběhu o filmovém průkopníkovi <a href="https://filmserver.cz/georges-melis-osoba-1436/">Georgesi Mélièsovi</a>. Šlo ale především o fenomenální triumf technologický a <a href="https://filmserver.cz/james-cameron-osoba-7251/">James Cameron</a> ho označil jako nejlepší film, jaký ve 3D viděl. Komerčně nicméně film propadl, což vzhledem k jeho nostalgickému ladění nepřekvapí. Richardson za film získal třetího Oscara za kameru.</p>
      <figure>
        <iframe src="https://www.youtube.com/embed/3_6o4wIuVwM" width="640" height="360" data-service="Youtube" scrolling="no"/>
        <figcaption>Český trailer filmu<b> Hugo a jeho velký objev</b></figcaption>
      </figure>
      <p>8. <a href="https://filmserver.cz/mys-hruzy-film-112851/">Mys hrůzy</a></p>
      <figure>
        <a href="https://filmserver.cz/mys-hruzy-film-112851/">
          <img src="https://filmserver.cz/img/61710.jpg"/>
        </a>
      </figure>
      <p>Prvotřídní špičkový thriller, který je remakem stejnojmenného filmu z roku 1962. Tehdejší hlavní protihráče <a href="https://filmserver.cz/robert-mitchum-osoba-69137/">Roberta Mitchuma</a> a <a href="https://filmserver.cz/gregory-peck-osoba-8418/">Gregoryho Pecka</a> obsadil do vedlejších rolí. Ve filmu opět září De Niro v roli psychopatického násilníka Maxe Cadyho, který stíhá slizkého právníka <a href="https://filmserver.cz/nick-nolte-osoba-110821/">Nicka Nolteho</a>. V roli jeho dcery na sebe upozornila <a href="https://filmserver.cz/juliette-lewis-osoba-101611/">Juliette Lewis</a>.</p>
      <figure>
        <iframe src="https://www.youtube.com/embed/NNw_ar7XVyQ" width="640" height="360" data-service="Youtube" scrolling="no"/>
        <figcaption>Originální trailer filmu <b>Mys hrůzy</b></figcaption>
      </figure>
      <p>7. <a href="https://filmserver.cz/mafiani-film-75689/">Mafiáni</a></p>
      <figure>
        <a href="https://filmserver.cz/mafiani-film-75689/">
          <img src="https://filmserver.cz/img/46439.jpg"/>
        </a>
      </figure>
      <p>Člověk by skoro myslel, že Scorsese točil hlavně filmy o mafiánech, i když právě <i>Mafiáni</i> byl jeho prvním skutečně mafiánským snímkem se vším všudy. A povedl se mu na výbornou. Na pomoc přispěchal osvědčený De Niro, ale jak jeho, tak i <a href="https://filmserver.cz/ray-liotta-osoba-67643/">Raye Liottu </a>v hlavní roli neočekávaně zastínil démonický <a href="https://filmserver.cz/joe-pesci-osoba-104087/">Joe Pesci</a> v roli psychopatického zabijáka Tommyho De Vita, která mu vynesla zaslouženého Oscara za vedlejší roli.</p>
      <figure>
        <iframe src="https://www.youtube.com/embed/2ilzidi_J8Q" width="640" height="360" data-service="Youtube" scrolling="no"/>
        <figcaption>Originální trailer filmu<b> Mafiáni</b></figcaption>
      </figure>
      <p>6. <a href="https://filmserver.cz/kral-komedie-film-12968/">Král komedie</a></p>
      <figure>
        <a href="https://filmserver.cz/kral-komedie-film-12968/">
          <img src="https://filmserver.cz/img/61711.jpg"/>
        </a>
      </figure>
      <p><i>Král komedie</i>, to je další mistrovský kousek, který ale ve své době divácky naprosto propadl. Není divu. Příběh o magorovi, který unese známého komika (<a href="https://filmserver.cz/jerry-lewis-osoba-6150/">Jerry Lewis</a>), aby ho zastoupil a stal se bavičem, je čímkoliv, jen ne lehce stravitelnou diváckou záležitostí. Ovšem De Niro jako samozvaný <i>Král komedie</i> září a <a href="https://filmserver.cz/sandra-bernhard-osoba-119423/">Sandra Bernhard</a> vystřihla rovněž působivou kreaci psychicky vyšinuté postavy. <i>Král komedie</i> byl jednou z inspirací pro <a href="https://filmserver.cz/joker-film-174931/">Jokera</a>, kde roli magora po De Nirovi "zdědil" <a href="https://filmserver.cz/joaquin-phoenix-osoba-29040/">Joaquin Phoenix</a>, zatímco De Niro hraje roli, kterou hrál v <i>Králi komedie</i> Jerry Lewis.</p>
      <figure>
        <iframe src="https://www.youtube.com/embed/zbkE6p_-HXE" width="640" height="360" data-service="Youtube" scrolling="no"/>
        <figcaption>Originální trailer filmu<b> Král komedie </b></figcaption>
      </figure>
      <p>5. <a href="https://filmserver.cz/posledni-pokuseni-krista-film-73216/">Poslední pokušení Krista</a></p>
      <figure>
        <a href="https://filmserver.cz/posledni-pokuseni-krista-film-73216/">
          <img src="https://filmserver.cz/img/51129.jpg"/>
        </a>
      </figure>
      <p>Scorseseho nejzdařilejší a nejpoutavější náboženský film a první díl jeho volné spirituální trilogie (<i>Kundun</i>, <i>Mlčení</i>) byl ve své době také jeho nejkontroverznějším filmem, jaký kdy udělal. Scorsese se totiž odvážil ukázat Ježíše jako člověka z masa a kostí, který pochybuje o sobě i svém údělu. V úchvatně natočeném filmu exceluje <a href="https://filmserver.cz/willem-dafoe-osoba-72880/">Willem Dafoe</a> stejně jako kameraman <a href="https://filmserver.cz/michael-ballhaus-osoba-5777/">Michael Ballhaus</a>. Ve vedlejší roli Piláta zaujme <a href="https://filmserver.cz/david-bowie-osoba-13756/">David Bowie</a> a netradičně obsazený Harvey Keitel jako kudrnatý zrzek Jidáš.</p>
      <figure>
        <iframe src="https://www.youtube.com/embed/qJKxg4p-Alk" width="640" height="360" data-service="Youtube" scrolling="no"/>
        <figcaption>Originální trailer filmu<b> Poslední pokušení Krista</b></figcaption>
      </figure>
      <p>4. <a href="https://filmserver.cz/po-zaviraci-hodine-film-139333/">Po zavírací hodině</a></p>
      <figure>
        <a href="https://filmserver.cz/po-zaviraci-hodine-film-139333/">
          <img src="https://filmserver.cz/img/37019.jpg"/>
        </a>
      </figure>
      <p><i>Po zavírací hodině</i> je rovněž mistrovským dílem, i když tentokrát pouze oddechovým. Je ale natolik brilantně natočeno a má tak svébytný humor, že ho nelze než neřadit mezi absolutní špičku, i když je jen o jedné bouřlivé noci obyčejného programátora, kterého skvěle zahrál <a href="https://filmserver.cz/griffin-dunne-osoba-31496/">Griffin Dunne</a>.</p>
      <figure>
        <iframe src="https://www.youtube.com/embed/OZzb_6LtMjY" width="640" height="360" data-service="Youtube" scrolling="no"/>
        <figcaption>Originální trailer filmu <b>Po zavírací hodině</b></figcaption>
      </figure>
      <p>3. <a href="https://filmserver.cz/casino-film-60211/">Casino</a></p>
      <figure>
        <a href="https://filmserver.cz/casino-film-60211/">
          <img src="https://filmserver.cz/img/49999.jpg"/>
        </a>
      </figure>
      <p>Velké ambice mělo jeho skoro tříhodinové mafiánské retro, které Scorseseho zastihlo na absolutním vrcholu jeho filmařských sil. Strhujícím způsobem natočený film vám nedá na chvíli vydechnout a na dlouhou dobu naposledy se tu objevili vedle sebe Joe Pesci (opět jako psychopatický vraždící magor) a De Niro jako dospělá verze bývalého mafiána snažícího se etablovat jako vážený člověk. Na oba pány se dotahuje <a href="https://filmserver.cz/sharon-stone-osoba-142069/">Sharon Stone</a> ve své životní roli luxusní showgirl Ginger. Potěšil i <a href="https://filmserver.cz/james-woods-osoba-45277/">James Woods</a> v drobné, ale brilantní roli malého podvodníka a pasáka Lestera.</p>
      <figure>
        <iframe src="https://www.youtube.com/embed/j-D0QiMpGKc" width="640" height="360" data-service="Youtube" scrolling="no"/>
        <figcaption>Originální trailer filmu <b>Casino</b></figcaption>
      </figure>
      <p>2. <a href="https://filmserver.cz/zurici-byk-film-136050/">Zuřící býk</a></p>
      <figure>
        <img src="https://filmserver.cz/img/36733.jpg"/>
      </figure>
      <p>Mistrovsky natočený životopisný film o primitivovi jménem Jake La Motta, který byl shodou okolností výborným boxerem. De Niro tu předvedl svůj životní výkon na hranici fyzických možností. Od té doby se přibírání váhy stalo standardem, ale ve své době byl De Niro průkopníkem. Film je sice životopisem boxera, ale stejnou pozornost Scorsese věnuje i pouličnímu násilí a drobným postavám gangsterů stejně jako vztahům mezi bratry a ničivému vztahu s LaMottovou ženou Vicki (<a href="https://filmserver.cz/cathy-moriarty-osoba-107824/">Cathy Moriarty</a>). Film bohužel získal z devíti nominací na Oscara jen dva. Akademie Scorseseho okradla o jeho prvního Oscara za režii.</p>
      <figure>
        <iframe src="https://www.youtube.com/embed/xiRmtN9kTYI" width="640" height="360" data-service="Youtube" scrolling="no"/>
        <figcaption>Originální trailer filmu<b> Zuřící býk</b></figcaption>
      </figure>
      <p>1. <a href="https://filmserver.cz/taxikar-film-122079/">Taxikář</a></p>
      <figure>
        <a href="https://filmserver.cz/taxikar-film-122079/">
          <img src="https://filmserver.cz/img/61712.jpg"/>
        </a>
      </figure>
      <p>Scorseseho nejlepším a nejoriginálnějším filmem je dodnes toto drama o samozvaném andělovi pomsty Travisu Bickleovi, nespavostí trpícím vietnamském veteránovi, který chce vyčistit New York podaný zde jako metafora pekla. Scénář k tomuto nadčasovému filmu napsal Paul Schrader, který čerpal z vlastních zážitků, kdy nemohl spát, navštěvoval pornokina a žil v autě a týdny s nikým nepromluvil. Scorsese to dokázal přetavit ve svůj nejpůsobivější film, který stále odolává zubu času a drží si své kouzlo filmu pohybujícího se na pomězí reality a (zlého) snu. De Niro je tu naprosto úžasný a popravdě tu měl za portrét této nejednoznačné postavy získat Oscara. Skvělá je tu i mladičká <a href="https://filmserver.cz/jodie-foster-osoba-38990/">Jodie Foster</a> v roli prostitutky Iris a Harvey Keitel v roli jejího přítele a pasáka přezdívaného Sport. <i>Taxikář</i> je nesmrtelný film, který Scorsese dosud nepřekonal. Pokud se mu to ovšem nepovede s filmem <a href="https://filmserver.cz/ircan-film-173829/">Irčan</a>, který je mnohými oslavován jako jeho nové mistrovské dílo.</p>
      <figure>
        <iframe src="https://www.youtube.com/embed/UUxD4-dEzn0" width="640" height="360" data-service="Youtube" scrolling="no"/>
        <figcaption>Originální trailer filmu <b>Taxikář</b></figcaption>
      </figure>
    </article>
  </body>
</html>