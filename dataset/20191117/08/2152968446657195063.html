<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/17/1200-leva-startova-zaplata-za-socialnite-rabotnici.429892"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T08:30:00+00:00"/>
    <meta property="og:title" content="1200 лева стартова заплата за социалните работници"/>
    <meta property="og:description" content="Държавата дава 10 милиона лева за нови кадри | Dnes.bg"/>
  </head>
  <body>
    <article>
      <h1>1200 лева стартова заплата за социалните работници</h1>
      <h2>Държавата дава 10 милиона лева за нови кадри</h2>
      <address><time datetime="2019-11-17T08:30:00+00:00">17 Nov 2019, 08:30</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>10 милиона лева са предвидени за нов компонент по процедура „Работа“, като целта е да се осигурят и привлекат  нови социални работници. Заплатата от 1200 лева бруто за студенти, завършващи специалност „Социални грижи“, ще осигури държавата по Оперативна програма развитие на човешките ресурси от началото на следващата година.</p>
      <p>Това е средната за сектор социални дейности заплата, а по-високото предвидено възнаграждение ще се предоставя на завършващите обучението си студенти в специалност „Социални дейности“. Това заяви зам.министър Зорница Русинова на семинар в Боровец, цитирана от "Монитор".</p>
      <p>Необходими са млади хора в този сектор, коментира зам.министърът на труда и социалната политика: „Още през следващия месец ще се опитаме да привлечем студенти по социални дейности и в рамките на 1 година ще покриваме възнагражденията им, този ресурс ще покрие около 500 човека(студенти)“.</p>
      <p>Социалното министерство ще субсидира и вече действащите социални работници, като им добави половин минимална работна заплата, за период от 6 месеца, като по този начин ще се компенсира и разминаването във възнагражденията на тези служители, коментираха експертите от министерството.</p>
      <p>Други 14 милиона пък са предвидени за изграждане на нови центрове за деца в маргинализираните общности и махалите. Тези услуги са подготвителни за децата, подкрепят малцинствените общности за социализация и са вариант за тази част от обществото да не отпада от образователната система. Тези 14 милиона ще са равно разпределени – критериите са свързани с броя и съотношението на децата. Ще бъдат изградени между 10 и 15 нови центъра, там където има най-голям недостиг и въобще липсват детски ясли и градини.<br/> </p>
    </article>
  </body>
</html>