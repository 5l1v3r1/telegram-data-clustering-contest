<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426023/yparxei-mono-h-nikh-gia-ialyso-kai-diagora"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-17T08:10:01+00:00"/>
    <meta property="og:title" content="Υπάρχει μόνο η νίκη για Ιάλυσο και Διαγόρα"/>
    <meta property="og:description" content="Έχοντας ως μοναδικό στόχο να πάρει τους τρεις βαθμούς της νίκης, ο Ιάλυσος υποδέχεται σήμερα στις 3 μ.μ. την Τριγλία Χαλκιδικής στο πλαίσιο της 8ης αγωνιστικής του πρωταθλήματος της Football League."/>
  </head>
  <body>
    <article>
      <h1>Υπάρχει μόνο η νίκη για Ιάλυσο και Διαγόρα</h1>
      <h2>Στον Ιάλυσο δεν σκέφτονται τίποτε άλλο πέραν των τριών βαθμών που έχουν μεγάλη ανάγκη. Πολύ δύσκολη η αποστολή του Διαγόρα στη Νεάπολη απέναντι στον ανεβασμένο Ιωνικό. Σέντρα σε όλες τις αναμετρήσεις στις 3 μ.μ.</h2>
      <address>
        <time datetime="2019-11-17T08:10:01+00:00">17 Nov 2019, 08:10</time>
      </address>
      <p>
        <b>Έχοντας ως μοναδικό στόχο να πάρει τους τρεις βαθμούς της νίκης, ο Ιάλυσος υποδέχεται σήμερα στις 3 μ.μ. την Τριγλία Χαλκιδικής στο πλαίσιο της 8ης αγωνιστικής του πρωταθλήματος της Football League.</b>
      </p>
      <p>Οι "ερυθροκίτρινοι" θέλουν να βελτιώσουν τη βαθμολογική τους θέση και για τον λόγο αυτό είναι αποφασισμένοι να δώσουν τον καλύτερό τους εαυτό προκειμένου να μπορέσουν να τα καταφέρουν. Η Τριγλία προέρχεται από την εντός έδρας νίκη επί της Καλαμάτας, οπότε η ψυχολογία των παικτών της είναι ανεβασμένη. Ωστόσο οι γηπεδούχοι ξέρουν ότι αν παίξουν σύμφωνα με τις πραγματικές τους δυνατότητες, δεν θα αντιμετωπίσουν πρόβλημα στο να κατακτήσουν και τους βαθμούς που είναι και το ζητούμενο.</p>
      <p>Ο Ιάλυσος θα έχει σήμερα στον πάγκο του υπηρεσιακό προπονητή τον Αγαπητό Αμπελά μετά την απόλυση του Νίκου Καραμπετάκη. Στα καθαρά αγωνιστικά θέματα, μόνο ο Πατηνιώτης δεν θα μπορέσει να προσφέρει τις υπηρεσίες του. Όλοι οι υπόλοιποι παίκτες είναι πανέτοιμοι να προσφέρουν τις υπηρεσίες τους.</p>
      <p>-Το παιχνίδι θα διευθύνει ο Δημήτρης Ψυχούλας από τον Σύνδεσμο της Βοιωτίας «Βοηθοί» του θα είναι οι Άγγελος Πήττας και Γιάννης Καραλής από την Ηλεία. «Τέταρτος» ορίστηκε ο Τάσος Γιαννουκάς από τη Δωδεκάνησο και παρατηρητής τους ο Νεκτάριος Παστρωμάς από τη Δυτική Αττική.</p>
      <p><b>Δύσκολη αποστολή στη Νεάπολη</b><br/>Ένα πολύ δύσκολο εκτός έδρας παιχνίδι καλείται να δώσει σήμερα στις 3 μ.μ. στη Νεάπολη ο Διαγόρας καθώς θα παίξει κόντρα στον Ιωνικό που πάντα είναι δυνατός όταν παίζει στο γήπεδό του. Η ομάδα της Νίκαιας που βρίσκεται στη 2η θέση της βαθμολογίας δείχνει ότι διανύει περίοδο φόρμας και αυτό είναι κάτι που ανεβάζει το επίπεδο της δυσκολίας της σημερινής αναμέτρησης. Οι "κυανέρυθροι" πάντως είναι "ετοιμοπόλεμοι" και πανέτοιμοι να διεκδικήσουν το θετικό αποτέλεσμα καλύπτοντας και το χαμένο έδαφος από την εντός έδρας ισοπαλία της περασμένης αγωνιστικής στο παιχνίδι με τη Νίκη Βόλου.</p>
      <p>-Διαιτητής θα είναι ο Παναγιώτης Κουκούλας (Λέσβος) και «βοηθοί» του οι Χρήστος Ψύλλος (Λέσβος) και Στάθης Γαρεφαλάκης (Ηράκλειο). "Τέταρτος» θα είναι οι Στάθης Ευθυμίου (Αθήνα), ενώ παρατηρητής τους ορίστηκε ο Στέλιος Κυριακάκης.</p>
      <p><b>Οι υπόλοιποι αγώνες</b><br/>Στους υπόλοιπους σημερινούς αγώνες της 8ης αγωνιστικής που θα ξεκινήσουν στις 3 μ.μ., θα παίξουν:</p>
      <p>Καβάλα - Καλαμάτα</p>
      <p>Τρίκαλα - Αιγάλεω</p>
      <p>Βέροια - ΠΑΕ Θεσπρωτός</p>
      <p>Ένωση Ασπροπύργου - ΟΦ Ιεράπετρας.</p>
    </article>
  </body>
</html>