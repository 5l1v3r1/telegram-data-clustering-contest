<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/17/contratto-di-fiume-alto-potenza-assemblea-pubblica-a-treia/1325979/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-17T08:42:46+00:00"/>
    <meta property="og:title" content="Contratto di fiume Alto Potenza, assemblea pubblica a Treia"/>
    <meta property="og:description" content="PROGETTO - Il 21 novembre incontro per presentare le nuove analisi e parlare dei problemi riscontrati nel corso dei sopralluoghi fatti nei mesi scorsi"/>
  </head>
  <body>
    <article>
      <h1>Contratto di fiume Alto Potenza, assemblea pubblica a Treia</h1>
      <h2>PROGETTO - Il 21 novembre incontro per presentare le nuove analisi e parlare dei problemi riscontrati nel corso dei sopralluoghi fatti nei mesi scorsi</h2>
      <address><time datetime="2019-11-17T08:42:46+00:00">17 Nov 2019, 08:42</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F17%2Fcontratto-di-fiume-alto-potenza-assemblea-pubblica-a-treia%2F1325979%2F">Condividi26</a><a href="https://twitter.com/intent/tweet?text=Contratto+di+fiume+Alto+Potenza%2C++assemblea+pubblica+a+Treia&amp;url=https%3A%2F%2Fwww.cronachemaceratesi.it%2F2019%2F11%2F17%2Fcontratto-di-fiume-alto-potenza-assemblea-pubblica-a-treia%2F1325979%2F">Tweet</a>Email26 Condivisioni</p>
      <p> </p>
      <p><b>Avvio del contratto di fiume Alto Potenza, assemblea pubblica a Treia il 21 novembre per fare il punto, studiare i problemi e individuare i progetti da inserire nella futura programmazione. La riunione si svolgerà alle 17,30 nell’aula multimediale dell’ex Ipsia e riguarderà in particolare quattro comuni: Castelraimondo, Gagliole, San Severino e Treia.</b> Il contratto di fiume Alto Potenza era stato sottoscritto a marzo del 2018 da diversi sindaci, da rappresentanti di alcune associazioni e dal presidente dell’Unione montana Potenza, Esino e Musone di San Severino, Matteo Cicconi. L’Unione montana, in qualità di ente coordinatore del progetto, lo scorso anno ha affidato a Carlo Brunelli la predisposizione di una prima proposta di struttura organizzativa del Contratto per dare vita alla rigenerazione ambientale del bacino idrografico che fa riferimento a un territorio di oltre 400 chilometri quadrati e dove si trovano quattro siti Natura 2000 e due zone speciali di conservazione. <b>L’incontro servirà per presentare le nuove analisi e per parlare dei problemi riscontrati durante i sopralluoghi effettuati negli ultimi mesi. Alla fine della discussione verranno individuati alcuni progetti da inserire nella programmazione futura.</b></p>
    </article>
  </body>
</html>