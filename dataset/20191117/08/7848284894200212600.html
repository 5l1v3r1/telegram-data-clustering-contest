<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/rassegna/sacchi-grande-lavoro-di-mancini-la-nazionale-un-esempio-per-i-nostri-club-che-stentano-a-evolversi-323285"/>
    <meta property="og:site_name" content="FcInterNews.it"/>
    <meta property="article:published_time" content="2019-11-17T08:36:19+00:00"/>
    <meta property="og:title" content="Sacchi: &quot;Grande lavoro di Mancini. La Nazionale un esempio per i nostri club che stentano a evolversi&quot;"/>
    <meta property="og:description" content="Arrivano elogi sperticati da parte di Arrigo Sacchi al lavoro di Roberto Mancini con la nazionale azzurra. E dall'ex c.t. anche un paragone con le squadre di club, giudicate non altrettanto..."/>
  </head>
  <body>
    <article>
      <h1>Sacchi: "Grande lavoro di Mancini. La Nazionale un esempio per i nostri club che stentano a evolversi"</h1>
      <address><time datetime="2019-11-17T08:36:19+00:00">17 Nov 2019, 08:36</time> by <a rel="author">Alessandro Cavasinni</a></address>
      <p>Arrivano elogi sperticati da parte di <b>Arrigo Sacchi </b>al lavoro di <b>Roberto Mancini </b>con la nazionale azzurra. E dall'ex c.t. anche un paragone con le squadre di club, giudicate non altrettanto progressiste nell'idea di gioco. "Gli Azzurri vincono, convincono e divertono: escono tra gli applausi del pubblico bosniaco ammirato dalla padronanza, dalla bellezza e dalla qualità del gioco espresso dalla nostra squadra - sottolinea Sacchi sulla <i>Gazzetta dello Sport </i>-. Mancini aveva ereditato una Nazionale che dopo tantissimi anni non si era qualificata per il Mondiale e per di più con un campionato di Serie A stracolmo di calciatori stranieri: il pessimismo dilagava. Il lavoro compiuto da Roberto e dai suoi ragazzi era difficilmente immaginabile: oggi gli azzurri sono gli apripista verso il futuro, un <b>esempio positivo</b>, coraggioso e di merito per il nostro campionato. <i>Mancio </i>è l’ideatore, le sue scelte sono ricche di competenze ed ottimismo, <b>rifuggono da un football difensivo, tattico, costipato e noioso</b>. Gli azzurri lo seguono con entusiasmo e generosità diventando ogni giorno più bravi e convincenti. Tutti partecipano al gioco, tutti si sentono più forti, tutti danno tutto con generosità e impegno massimo, anche quelli che nei loro club non sempre praticano questi valori. La Nazionale sta diventando il<b> vero leader</b>, un esempio per un campionato dove i club stentano ad evolversi. Cosa insolita che sia la Nazionale, con il poco tempo a disposizione, un esempio d’innovazione ed organicità. L’inserimento dei giovani è facilitato dall’euforia, dalla collaborazione e dalla chiarezza d’idee di tutto l’ambiente".</p>
    </article>
  </body>
</html>