<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/17/7103129/"/>
    <meta property="og:site_name" content="Європейська правда"/>
    <meta property="article:published_time" content="2019-11-17T08:03:50+00:00"/>
    <meta property="og:title" content="Вибори у Британії: консерватори мають найвищий рейтинг з 2017 року"/>
    <meta property="og:description" content="Борис Джонсон сподівається здобути більшість, щоб провести через парламент угоду щодо Brexit, яку він уклав із ЄС минулого місяця."/>
  </head>
  <body>
    <article>
      <h1>Вибори у Британії: консерватори мають найвищий рейтинг з 2017 року</h1>
      <address>
        <time datetime="2019-11-17T08:03:50+00:00">17 Nov 2019, 08:03</time>
      </address>
      <p>Британська Консервативна партія прем'єр-міністра Бориса Джонсона має найвищий рівень підтримки з 2017 року менш, як за місяць до парламентських виборів.</p>
      <p>Про це свідчать результати опублікованих опитувань, повідомляє "Європейська правда" із посиланням на <a href="https://uk.reuters.com/">Reuters</a>.</p>
      <p>Джонсон сподівається здобути більшість, щоб провести через парламент угоду щодо Brexit, яку він уклав із ЄС минулого місяця.</p>
      <p>Опитування YouGov показало, що підтримка консерваторів становила 45%, найвищий рівень з 2017 року, тоді як рейтинг лейбористів не змінився - 28%. Ліберальні демократи мають 15%, а партія Brexit - 4%.</p>
      <p>Окреме опитування SavantaComRes також виявило, що підтримка консерваторів Джонсона була найвищою з 2017 року - 41%, а лейбористи мають 33%.</p>
      <p>За результатами опитування громадської думки, опублікованого Opinium Research, консерватори мають перевагу у 16% над лейбористами, тоді як опитування видання Mail показало перевагу партії Джонсона у 15%.</p>
      <p>Нагадаємо, три британські проєвропейські партії - Ліберальні демократи, уельська партія "Плайд Кемри" та партія "Зелених" -<b><a href="https://www.eurointegration.com.ua/news/2019/11/7/7102739/"> домовилися про виборчий пакт</a></b>, погодившись не виступати один проти одного в десятках регіонів на дострокових виборах до парламенту 12 грудня.</p>
    </article>
  </body>
</html>