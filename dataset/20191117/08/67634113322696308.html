<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150886/"/>
    <meta property="og:site_name" content="AgroNews"/>
    <meta property="article:published_time" content="2019-11-17T08:27:00+00:00"/>
    <meta property="og:title" content="Зарано говорити, що ринок землі вже відкрито – Мартинюк"/>
    <meta property="og:description" content="Максим Мартинюк: «Зарано говорити, що ринок землі вже відкрито». Попри ухвалення в першому читанні законопроекту, який передбачає скасування мораторію на продаж землі, говорити, що ринок буде відкрито з 1 жовтня 2020-го — зарано. Про це заявив у своєму блозі на НВ в.о. міністра аграрної політики..."/>
  </head>
  <body>
    <article>
      <h1>Зарано говорити, що ринок землі вже відкрито – Мартинюк</h1>
      <address><time datetime="2019-11-17T08:27:00+00:00">17 Nov 2019, 08:27</time> by <a rel="author">agronews.uaode/author</a></address>
      <p><b>Максим Мартинюк: «Зарано говорити, що ринок землі вже відкрито»</b>.<b> Попри ухвалення в першому читанні законопроекту, який передбачає скасування мораторію на продаж землі, говорити, що ринок буде відкрито з 1 жовтня 2020-го — зарано. Про це заявив у своєму блозі на НВ в.о. міністра аграрної політики та продовольства України у 2018-2019 роках Максим Мартинюк, пише </b><a href="https://nv.ua/">nv.ua</a></p>
      <p>Екс-міністр наголосив, що, принаймні, документ іще має пройти друге читання, а зробити це буде непросто, адже «Слузі народу» заледве вдалося нашкребти голоси за законопроект у першому читанні.</p>
      <p>«Зняття з порядку денного розгляду земельних законопроектів 12 листопада вже засвідчило, що навіть у найбільшої в історії українського парламенту фракції ʺСлуги народуʺ голосів ʺзаʺ немає. Монобільшість є, а ось ʺземельної більшостіʺ немає. Блокування трибуни і всі події 13 листопада, в тому числі і прийняття законопроекту за основу — це вже рефлексії», — говорить Максим Мартинюк.</p>
      <p>
        <b>Також екс-міністр наголосив на спротиві суспільства запуску ринку землі.</b>
      </p>
      <blockquote>«На місці влади я б не ігнорував протести селян та не кепкував би з того, що вони приїхали до Верховної Ради на ʺджондірахʺ, а не на мотоблоках», — зазначив Максим Мартинюк.</blockquote>
      <p>За його словами, протести, які були під стінами парламенту, висловлюють панівні настрої людей.</p>
      <p>«Навіть якщо комусь ці протести здаються штучними чи проплаченим (що далеко не факт), це не означає, що вони не висловлюють панівні настрої людей. І це не означає, що ігнорування цих протестів не призведе до значно масштабніших і стихійніших. Якщо буде треба, то все буде — доведено Майданами», — підкреслив експерт.</p>
      <p>
        <b>Максим Мартинюк наголосив, що спекуляцій довкола ринку землі завжди було багато, однак до несприйняття людьми ринку землі призвели самі дії влади.</b>
      </p>
      <p>«Різні політичні сили завжди спекулювали на питаннях ринку землі, однак сьогодні дрова, які вони підкидають у багаття, їм у руки вклали самі ʺслугиʺ», — говорить Максим Мартинюк.</p>
      <p>
        <b>Фахівець підкреслив, що з початку роботи нового парламенту ринок землі не підтримували 60% населення, нині — вже 70%. За його словами, суспільна думка змінилася через некомпетентність урядовців.</b>
      </p>
      <blockquote>«Чому соціологія грає проти ʺслугʺ? Бо диявол криється в деталях. Українці добре пам’ятали, що три роки обіцяв уряд Гройсмана: ніяких іноземців, усе для фермерів, 200 гектарів — в одні руки. До цього люди були готові. А далі пішов провал за провалом: іноземці, жодних обмежень щодо площі і відверте знущання обіцянками кредитів, яких не буде. Кожна нова інформація суперечила попередній. Народ остаточно заплутався і небезпідставно вважає, що влада ʺщось мутитьʺ», — каже Максим Мартинюк.</blockquote>
      <p>Нагадаємо, 13 листопада Верховна Рада ухвалила в першому читанні законопроект «Про внесення змін до деяких законодавчих актів України щодо обігу земель сільськогосподарського призначення», який передбачає скасування мораторію на продаж земель усіх форм власності з 1 жовтня 2020 року. «За» проголосували 240 депутатів, серед яких 227 голосів були від «Слуги народу».</p>
      <figure>
        <img src="https://ci5.googleusercontent.com/proxy/AWcjhujfwITriGj09NVWS5w7SKm9rcmyRR6lejQ8TAIrTZnP_wKu9DIlZyyKHXr1bk-m-_X_VvmnmMO2mS6SPkM2yXXp7dTXQhPrS1K0OfejmNg5xxlnwhxJT7G2I_z8nkgY0OdYZHPB=s0-d-e1-ft#https://mailtrack.io/trace/mail/e1bb94c49ba20f8b7f7323f328e8c639aaf4e004.png?u=4993725"/>
      </figure>
    </article>
  </body>
</html>