<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://nikvesti.com/articles/172371"/>
    <meta property="og:site_name" content="НикВести"/>
    <meta property="article:published_time" content="2019-11-17T08:42:00+00:00"/>
    <meta property="og:title" content="Приватизація Укрзалізниці: коли, як і навіщо"/>
    <meta property="og:description" content="Уряд планує розділити Укрзалізницю на три компанії та продати її частину приватним інвесторам. Прем’єр Олексій Гончарук пояснив це бажанням зменшити вплив держави. Що означає часткова приватизація, як вона змінить роботу перевізника та чи не обмежить гарантоване Конституцією право на вільне пересування кожного громадянина ми розпитали у директора зі стратегічного розвитку та інвестиційної політики АТ Укрзалізниця Антона Соболевського в ефірі програми «Нині вже»."/>
  </head>
  <body>
    <article>
      <h1>Приватизація Укрзалізниці: коли, як і навіщо</h1>
      <address><time datetime="2019-11-17T08:42:00+00:00">17 Nov 2019, 08:42</time> by <a rel="author">https://www.facebook.com/profile.php?id=100014000381048, Юлия Бойченко</a></address>
      <figure>
        <img src="http://nikvesti.com/images/imageeditor/2019/11/17/172371/172371_0.jpg"/>
      </figure>
      <p>Уряд планує розділити Укрзалізницю на три компанії та продати її частину приватним інвесторам. Прем’єр Олексій Гончарук пояснив це бажанням зменшити вплив держави. Що означає часткова приватизація, як вона змінить роботу перевізника та чи не обмежить гарантоване Конституцією право на вільне пересування кожного громадянина ми розпитали у директора зі стратегічного розвитку та інвестиційної політики АТ Укрзалізниця Антона Соболевського в ефірі програми «Нині вже».</p>
      <p>
        <b>Про приватизацію не ідеться</b>
      </p>
      <p>Під приватизацією розуміють повну передачу державного активу у приватні руки. В «Укрзалізниці» ж говорять про частковий продаж акцій. </p>
      <p>«Ми говоримо про ІРО — первинне розміщення акцій і виключно підкреслюємо, що держава залишиться мажоритарним власником, тобто державі належатиме 50%+ акцій», — директор зі стратегічного розвитку «Укрзалізниці».</p>
      <p>Відповідний меморандум Кабінет міністрів підписав з ЄБРР під час інвестиційного форуму в Маріуполі. Зараз розглядають декілька моделей ІРО: чи виходитиме на міжнародні біржі вся Укрзалізниця, чи лише її окремі частини: вантажна та інфраструктурна або лише вантажна.</p>
      <p>«Ми йдемо шляхом таких великих залізничних країн як Німеччина, Франція і Польща. Там виділились компанії в окремі напрямки бізнесу: є компанія інфраструктури, компанія пасажирських перевезень, є компанія «Сargo». А над ними всіма холдинг, який керує цими компаніями», — навів приклад Антон Соболевський. В будь-якому випадку, запевняє він, більша частина компанії залишиться державною.</p>
      <p>
        <b>Чи вигідно вкладатися в «Укрзалізницю»</b>
      </p>
      <p>Це ще невідомо. У 2017-18 роках «Укрзалізниця» отримала мінімальний прибуток — 150-200 мільйонів гривень при загальному доході 8 мільярдів гривень. При цьому, на вантажних перевезеннях компанія заробляє, а от пасажирські — збиткові. </p>
      <p>Разом з тим стан активів, а саме колій, локомотивів знаходиться не в найкращому стані: «Всі 25 років незалежності України в це не інвестували. Якщо взяти період 2001-2007 рр., коли був гарні роки для української залізниці, тоді скоріше вкладали в мости, дороги, вокзали, але не в рухомий склад і не в колії».</p>
      <p>Тож питання знову повертається до стратегії ІРО: виставлятимуть акції всієї залізниці, чи її частини. Якщо частини то прибуткової, чи ні? А також чи готова держава виділити дотації на збиткові перевезення.</p>
      <p>«Тут має бути ухвалено стратегічне державне рішення, яке б вирішувало питання в комплексі. Ми говоримо про те, що у нас 20000 км інфраструктури лишилось, з яких 8000 це не ефективна інфраструктура. Її можна закрити, передати у приватну власність або місцевим громадам», — розповів Антон Соболевський.</p>
      <p>Але і серед пасажирських перевезень є прибуткові: поїзди Інтерсіті+ та вагони класу «люкс». Основний тягар це плацкарт і приміські перевезення.</p>
      <figure>
        <img src="http://nikvesti.com/images/imageeditor/2019/11/17/172371/172371_1.jpg"/>
      </figure>
      <p>
        <b>Що буде з плацкартами та бездомними на вокзалах</b>
      </p>
      <p>Попри збитковість, плацкарти зберегти можна. В «Укрзалізниці» для цього пропонують декілька виходів: замінити частину приміських поїздів автобусами, переглянути ціни на плацкарт, або зробити дофінансування: </p>
      <p>«Для існування пасажирського господарства у тому вигляді, в якому воно є при тих цінах, які наразі є необхідно щорічно дофінансовувати з бюджету близько 20 млрд грн. Якщо ми подивимось на бюджет наступного року, там закладений дорожній фонд 74 млрд грн — це те, що витрачається на транспорт. Тобто потрібно менше третини дорожнього фонду».</p>
      <p>Що ж стосується вокзалів, їх планується покращити коштом інвесторів. А саме — віддавати в управління компанії, яка зможе облаштувати там прибутковий бізнес, наприклад шопінг-мол. При тому, власником вокзалу все одно залишиться держава. Що ж до бездомних, в «Укрзалізниці» кажуть, що це питання соціального стану країни та роботи правоохоронців, але не перевізника.</p>
      <p>
        <b>На що розраховують</b>
      </p>
      <p>За наступні 5 років шляхом часткової приватизації розраховують заробити 150 млрд грн. На ці кошті планують оновити парк локомотивів та провести відтерміновані ремонтні роботи. </p>
      <p>«Якщо ми говоримо про ці 6 млрд доларів, ми бачимо як із цього 1,5 млрд ми зможемо інвестувати з прибутку, ще 1,5 млрд залучити кредитного фінансування і не вистачає половини — $3 млрд. За рахунок випуску акцій ІРО ми плануємо залучити суму, якої не вистачає», — навів розрахунки директор зі стратегічного розвитку та інвестиційної політики.</p>
      <p>
        <b>Хто зможе «купити» українську залізницю</b>
      </p>
      <p>Чітких критеріїв для відбору покупців ще також не назвали. В «Укрзалізниці» ставлять за приклад досвід сусідніх країн та сподіваються на іноземних покупців: «Ми бачимо зацікавленість не лише українського ринку і розраховуємо на те, що буде мікс українського і міжнародного. Якщо це буде український капітал, то ми це лише вітатимемо».</p>
      <p>
        <b>Коли розпочнемо ІРО</b>
      </p>
      <p>Підготовка до процесу розміщення акцій не швидка. Тож розпочати планують у 2022-2023 роках. До цього часу проведуть реструктуризацію в рамках холдингу: «Ми вже виділили окремо пасажирську компанію, окремо будівельні потужності, зараз ухвалили рішення про виділення окремих вокзалів, які відведуть у інфраструктуру. У нас таким чином залишиться: інфраструктура, грузові перевезення, пасажирські перевезення, ремонтні потужності і все те непрофільне, чого необхідно позбутись», — підсумував стратег.</p>
      <p>
        <b>Анастасія Блаватнік, <a href="https://hromadske.ua/posts/privatizaciya-ukrzaliznici-koli-yak-i-navisho">hromadske</a></b>
      </p>
    </article>
  </body>
</html>