<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426021/to-bioli-toy-o-asteras"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-17T08:00:02+00:00"/>
    <meta property="og:title" content="Το …βιολί του ο Αστέρας!"/>
    <meta property="og:description" content="Συνεχίζει να εντυπωσιάζει ο Αστέρας Παστίδας. Η ομάδα του Χρυσόστομου Χάσταλη επικράτησε στο γήπεδό της και του Απόλλωνα Καλυθιών με 2–0, παραμένοντας πολύ ψηλα στον βαθμολογικό πίνακα της Α’ Κατηγορίας."/>
  </head>
  <body>
    <article>
      <h1>Το …βιολί του ο Αστέρας!</h1>
      <h2>Κέρδισε και τον Απόλλωνα Καλυθιών και παρέμεινε πολύ ψηλά στη βαθμολογία</h2>
      <address>
        <time datetime="2019-11-17T08:00:02+00:00">17 Nov 2019, 08:00</time>
      </address>
      <p>
        <b>Συνεχίζει να εντυπωσιάζει ο Αστέρας Παστίδας. Η ομάδα του Χρυσόστομου Χάσταλη επικράτησε στο γήπεδό της και του Απόλλωνα Καλυθιών με 2–0, παραμένοντας πολύ ψηλα στον βαθμολογικό πίνακα της Α’ Κατηγορίας.</b>
      </p>
      <p>Παράλληλα, οι Παστιδενοί εξακολουθούν να είναι η μοναδική αήττητη ομάδα της κατηγορίας, στέλνοντας και πάλι το μήνυμα ότι μόνο τυχαία δεν είναι η μέχρι τώρα πορεία τους. Ο Αστέρας «καθάρισε» με γκολ τα οποία πέτυχε πάρα πολύ νωρίς. Στο 11’ άνοιξε το σκορ ο Χατζηβαλσάμης (1-0) και στο 13’ ο Κυρίτσης διαμόρφωσε το τελικό –0. Από εκεί και πέρα, οι φιλοξενούμενοι προσπάθησαν να αντιδράσουν και είχαν τις δικές τους καλές στιγμές χωρίς όμως να ευτυχήσουν να σκοράρουν.</p>
      <p><b>Νέα νίκη του Ηρακλή</b><br/>Στην κορυφή της βαθμολογίας έμεινε ο Ηρακλής Μαριτσών ο οποίος επικράτησε εντός έδρας της ΑΕ Κατταβιάς με 2–1. Ήταν η έβδομη συνεχόμενη νίκη για την ομάδα του Κώστα Πάττα η οποία προηγήθηκε νωρίς με 2–0, ωστόσο οι φιλοξενούμενοι στη συνέχεια ανέκαμψαν και απείλησαν ακόμα και με ισοφάριση. Στο 7’ ο Αξιώτης έκανε το 1 – 0 με απευθείας φάουλ και στο 21’ ο Γεωργαλλής με ωραία ατομική προσπάθεια πέτυχε το 2–0. Στην επανάληψη η ομάδα της Κατταβιάς έδειξε να πατάει καλύτερα και στο 62’ μείωσε σε 2–1 με τον Ζαγκότση. Οι «κιτρινόμαυροι» είχαν σε γενικές γραμμές την υπεροχή στο διάστημα αυτό και προσπάθησαν να πετύχουν και την ισοφάριση χωρίς όμως να τα καταφέρουν.</p>
      <p><b>Προβληματίζει ο Διγενής</b><br/>Μπορεί να άλλαξε προπονητή, όμως εξακολουθεί να προβληματίζει ο Διγενής Κοσκινού ο οποίος ηττήθηκε εντός έδρας και από τον Ποσειδώνα Καρπάθου με 2–1. Το ξεκίνημα ήταν καλό για τους γηπεδούχους οι οποίοι κατάφεραν να προηγηθούν στο σκορ στο 40’ με σουτ του Σιαμαντούρα (1–0). Η συνέχεια όμως δεν ήταν η ανάλογη. Στο 73’ ο Χατζηκοντός με δυνατό σουτ έκανε το 1–1 και στο 87’ ο Ζαρκαδούλας με ωραία κεφαλιά διαμόρφωσε το τελικό 1–2 και χάρισε το πολύτιμο «τρίποντο» στην ομάδα του.</p>
      <p><b>Πολύτιμος βαθμός για Κλεάνθη</b><br/>Έναν πολύτιμο βαθμό στη «μάχη» που δίνει για να εξασφαλίσει την παραμονή του στην κατηγορία «τσίμπησε» ο Κλεάνθης ο οποίος αναδείχθηκε ισόπαλος με σκορ 1–1 στην Κρεμαστή απέναντι στον τοπικό Φοίβο. Η ομάδα μάλιστα του Παραδεισίου έπαιζε με δέκα παίκτες από το 10’ λόγω αποβολής του Πιτσουρδάκη! Στο 11’ ο Κιοσέογλου με πέναλτι έκανε το 1–0 και έδωσε το προβάδισμα στο Φοίβο. Ωστόσο, ο Σαίτης στο 59’ διαμόρφωσε το τελικό 1–1.</p>
      <p><b>Επιστροφή στις νίκες</b><br/>Στις νίκες επέστρεψε ο ΑΕΡΑ ο οποίος επικράτησε με 3–2 εντός έδρας του Άρη Αρχαγγέλου μετά από ένα πολύ ενδιαφέρον παιχνίδι. Οι «κόκκινοι» του Ανδρέα Σταύρου άνοιξαν το σκορ μόλις στο 5’ με τον Μαθιό (1–0), ωστόσο οι φιλοξενούμενοι αντέδρασαν και στο 54’ με εύστοχο χτύπημα πέναλτι του Ευγενικού έκαναν το 1–1. Η συνέχεια ανήκε στον ΑΕΡΑ που με δυο γκολ του Γεωργίου πήρε το σημαντικό προβάδισμα και ουσιαστικά «καθάρισε» το παιχνίδι. Ο έμπειρος πρώην παίκτης της Ρόδου σκόραρε στι 67’ (2–1) και το 76’ (3–1). Το μόνο που κατάφερε ο Άρης από εκεί και πέρα ήταν να μειώσει το σκορ με τον Μάλλιο στις καθυστερήσεις (3–2).</p>
      <p><b>Ισοπαλία στη Λέρο</b><br/>Τέλος, στο ντέρμπι της παραμονής, ΑΕ Λέρου και Δόξα Καρδάμαινας μοιράστηκαν βαθμούς και εντυπώσεις (2–2) με τους Λεριούς πάντως να έχουν παράπονα από τη διαιτησία. Οι γηπεδούχοι προηγήθηκαν στο 13’ με τέρμα του Χατζησταμούλου (1–0). Οι Κώοι ισοφάρισαν όμως πριν κλείσει το ημίχρονο με τον Χατζησεβαστό στο 42’ (1–1). Στο 58’ ο Κάρλος μάλιστα έδωσε το προβάδισμα στη Δόξα (1–2) αλλά τελικά ο Κόκκαλης στο 70’ διαμόρφωσε το τελικό 2–2.</p>
      <p><b>Η Β’ Κατηγορία</b><br/>Δυο αγώνες έγιναν χθες στο πλαίσιο της Β’ Κατηγορίας. Στον 1ο όμιλο, ο Δαμάγητος Θεολόγου πέρασε ένα εύκολο απόγευμα όπως εξελίχθηκαν τα πράγματα, καθώς επικράτησε με 3–0 στο γήπεδό του της Δόξας Ψίνθου. Στο 2ο όμιλο, ο Άγιος Ισίδωρος νίκησε στο γήπεδο των Αγίων Αποστόλων με 2–1 τον Ορφέα και αυτή τη στιγμή απολαμβάνει τη μοναξιά της κορυφής στη βαθμολογία (έχοντας παιχνίδι περισσότερο). Μετά το τέλος μάλιστα του αγώνα, η διοίκηση του Ορφέα ανακοίνωσε το τέλος της συνεργασίας με τον τεχνικό Γρηγόρη Σαρρή. Αναλυτικά:</p>
      <p>«Το Δ.Σ. του Α.Ο. Ορφεας ανακοινώνει την λύση της συνεργασίας με τον προπονητή Γρήγορη Σαρρη!! Ευχαριστούμε τον Γρήγορη Σαρρη για την προσφορά του στην ομάδα και του ευχόμαστε κάθε επιτυχία στην προσωπική και προπονητική του ζωή!».</p>
    </article>
  </body>
</html>