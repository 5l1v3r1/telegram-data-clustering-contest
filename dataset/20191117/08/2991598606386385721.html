<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://napoli.repubblica.it/cronaca/2019/11/17/news/napoli_lavoro_nero_43_operai_segregati_in_un_locale_segreto_anche_ragazzi_e_una_donna_incinta-241238546/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T08:06:00+00:00"/>
    <meta property="og:title" content="Napoli, nella fabbrica di accessori per l'alta moda 43 operai in nero segregati in un locale blindato. Ma l'azienda corre ai ripari: &quot;Saranno assunti&quot;"/>
    <meta property="og:description" content="Tra loro anche due minorenni e una donna incinta. La drammatica scoperta dei carabinieri dei Nas nella &quot;Moreno srl&quot; di Melito. Arrestato"/>
  </head>
  <body>
    <article>
      <h1>Napoli, nella fabbrica di accessori per l'alta moda 43 operai in nero segregati in un locale blindato. Ma l'azienda corre ai ripari: "Saranno assunti"</h1>
      <h2>Tra loro anche due minorenni e una donna incinta. La drammatica scoperta dei carabinieri dei Nas nella "Moreno srl" di Melito. Arrestato l'imprenditore: "Ho sbagliato". E ora promette di regolarizzare i lavoratori</h2>
      <address>
        <time datetime="2019-11-17T08:06:00+00:00">17 Nov 2019, 08:06</time>
      </address>
      <p>"Ho sbagliato": sono le uniche parole che un imprenditore di Melito di Napoli, arrestato per sequestro di persona e sfruttamento del lavoro, è riuscito a dire ai militari del Nas quando hanno scoperto che poco prima dell'ispezione, per non incorrere nelle pesanti sanzioni che alla fine gli sono state comminate, aveva chiuso in un locale senza servizi igienici e finestre ben 43 operai "in nero", tra cui una donna incinta e due ragazzi minorenni.<br/><br/>Nel laboratorio venivano assemblati pellami per note case internazionali di alta moda. I lavoratori, appena "liberati" dai militari (molte erano donne), hanno chiesto di andare in bagno prima dell'identificazione, visto che erano che erano stipati lì da circa sei ore.<br/><br/>Nel corso del blitz è stato sequestrato il laboratorio, con tutti i macchinari e le attrezzature presenti, per un valore complessivo di circa 2 milioni e mezzo di euro, e all'imprenditore sono state contestate ulteriori sanzioni penali e amministrative per tutte le violazioni alle norme sulla sicurezza nei luoghi di lavoro e sugli aspetti igienico sanitari, per un totale di 600mila euro.<br/><br/>E ora l'azienda cerca di correre ai ripari. "Saranno regolarizzati i lavoratori 'in nero' che, già da domani, inizieranno le visite sanitarie". Lo rende noto all'Ansa l'avvocato Rosario Pagliuca, difensore dell'imprenditore Vincenzo Capezzuto, legale rappresentante della Moreno srl di Melito di Napoli.<br/><br/>L'avvocato fa sapere che "è in corso la verifica del numero di operai, oltre ai tre già individuati, appartenenti a nuclei familiari nei quali vi sono percettori di reddito di cittadinanza, circostanza che li ha incentivati a non farsi assumere regolarmente per il timore di perdere il beneficio". Quanto alle responsabilità sulle ragioni che hanno indotto Capezzuto a impiegare lavoratori in nero, esse vanno ricercate - secondo il legale - nel fatto che il settore manifatturiero napoletano "è ormai la 'nuova Cina' per la committenza".<br/><br/>"La Moreno srl produce per conto terzi prodotti di pelletteria griffati su espressa autorizzazione dei committenti e non capi contraffatti" precisa l'avvocato Rosario Pagliuca. "Inoltre - spiega, nel tentativo di contrastare la grave accusa di sequestro di persona  - si è parlato di un sequestro in relazione ai 43 lavoratori 'a nero' nascosti all'interno di un locale mentre in realtà sono stati i lavoratori che, di propria iniziativa e spontaneamente, si sono rifugiati nell'unico ambiente dove credevano di non poter essere trovati dai carabinieri che avevano circondato l'edificio. Nessuno dei lavoratori 'in nero' è stato costretto dal signor Capezzuto a rinchiudersi nel locale, contrariamente a quanto riferito. Il locale era munito di impianto di illuminazione funzionante, di un telefono fisso collegato sia alla rete esterna che intercomunicante. Quasi tutti i lavoratori erano muniti di smartphone e nessuno ha chiesto aiuto, come è emerso dalle indagini difensive".<br/><br/>L'avvocato Pagliuca riferisce infatti di avere acquisito in copia "le schermate della cronologia dei messaggi inviati e ricevuti dai lavoratori nascosti nel locale dai quali si evince lo stato di assoluta tranquillità nel quale gli stessi si trovavano nonché la possibilità di comunicare liberamente". Inoltre secondo illegale l'azienda non sapeva che la donna rinchiusa nel locale era incinta. Di segno completamente opposto i risultati dell'indagine dei carabinieri dei Nas: gli operai erano segregati nel locale in condizioni di enorme disagio.<br/><br/><br/> </p>
    </article>
  </body>
</html>