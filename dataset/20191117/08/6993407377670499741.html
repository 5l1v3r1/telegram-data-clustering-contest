<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-trump-medohliad/30276245.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T08:19:10+00:00"/>
    <meta property="og:title" content="У Білому домі пояснили неоголошений заздалегідь медогляд Трампа"/>
    <meta property="og:description" content="Президент США Дональд Трамп понад дві години провів у Національному медичному центрі імені Волтера Ріда в рамках свого щорічного медичного огляду, повідомили в Білому домі. При цьому, на відміну від п"/>
  </head>
  <body>
    <article>
      <h1>У Білому домі пояснили неоголошений заздалегідь медогляд Трампа</h1>
      <address>
        <time datetime="2019-11-17T08:19:10+00:00">17 Nov 2019, 08:19</time>
      </address>
      <p>Президент США Дональд Трамп понад дві години провів у Національному медичному центрі імені Волтера Ріда в рамках свого щорічного медичного огляду, повідомили в Білому домі. При цьому, на відміну від попередніх разів, нинішнє обстеження президента не оголошували заздалегідь.</p>
      <p>Речниця Стефані Грішем 16 листопада повідомила, що 73-річний Дональд Трамп «очікує дуже напруженого 2020 року» і хотів скористатися «вільними вихідними», щоб розпочати частину звичайної перевірки.</p>
      <p>За її словами, обстеження включало «швидкий огляд» і лабораторні аналізи.</p>
      <p>«Президент залишається здоровим і енергійним, без скарг, про що свідчать його неодноразові енергійні виступи перед тисячами американців по кілька разів на тиждень», – додала речниця.</p>
      <p>Неоголошена заздалегідь і відсутня в графіку президента поїздка до медичного центру викликала питання в користувачів соцмереж.</p>
      <p>Попередній медогляд Трамп проходив у лютому. За результатами цього огляду стан його здоров’я лікарі описали як «дуже хороший».</p>
    </article>
  </body>
</html>