<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826196.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T23:46:00+00:00"/>
    <meta property="og:title" content="توزیع داروهای انحصاری توسط دو یا سه شرکت پخش"/>
    <meta property="og:description" content="به گزارش ایلنا، کیانوش جهانپور اظهار داشت: لزوم توزیع کنترل شده داروهای وارداتی و تولید داخل انحصاری، رفع موضوع تعیین سقف پرداخت در داروخانه‌های دولتی و ضرورت تعیین تکلیف تعهدات مالی انجام نشده سال ۹۶ دانشگاه‌ها بابت پرداخت از طریق اوراق ارائه شده از طرف بیمه‌ها بخشی از گزارشات و موارد مطرح شده در این جلسه بود."/>
  </head>
  <body>
    <article>
      <h1>توزیع داروهای انحصاری توسط دو یا سه شرکت پخش</h1>
      <address>
        <time datetime="2019-11-17T23:46:00+00:00">17 Nov 2019, 23:46</time>
      </address>
      <p>رئیس مرکز روابط عمومی وزارت بهداشت با اشاه به برگزاری جلسات استانی قرارگاه غذا، دارو و تجهیزات پزشکی، به تشریح گزارش‌های آخرین نشست این قرارگاه پرداخت.</p>
      <p>به گزارش ایلنا، کیانوش جهانپور اظهار داشت: لزوم توزیع کنترل شده داروهای وارداتی و تولید داخل انحصاری، رفع موضوع تعیین سقف پرداخت در داروخانه‌های دولتی و ضرورت تعیین تکلیف تعهدات مالی انجام نشده سال ۹۶ دانشگاه‌ها بابت پرداخت از طریق اوراق ارائه شده از طرف بیمه‌ها بخشی از گزارشات و موارد مطرح شده در این جلسه بود.</p>
      <p>وی افزود: بنا شد سه دانشگاه علوم پزشکی استان تهران در موارد ویژه و فوری برای رسیدگی به گزارشات تخلفات شرکت‌های پخش فارغ از حوزه نظارتی دانشگاه راسا اقدام و نتیجه را به سازمان غذا و دارو منعکس کنند. همچنین موضوع تفکیک حساب‌های دارو و تجهیزات پزشکی از سایر خدمات درمانی در بیمارستان‌ها و دانشگاه‌ها و میزان پرداخت‌های سازمان‌های بیمه گر در این حساب‌ها پیگیری می‌شود، بنابراین امور مالی دانشگاه‌ها در هر جلسه قرارگاه استان، گزارشات خود را در این زمینه ارائه خواهند کرد.</p>
      <p>رئیس مرکز روابط عمومی و اطلاع رسانی وزارت بهداشت افزود: برای رفع انحصار توزیع دارو توسط یک شرکت، پیشنهاد شد داروهای انحصاری توسط دو یا سه شرکت پخش توزیع شوند. همچنین نظارت بیشتر سازمان‌های بیمه‌گر بر نحوه عرضه فاکتورهای خونی و داروهای خاص از طریق سامانه TTAC و با ثبت UID انجام خواهد شد.</p>
      <p>جهانپور یادآور شد: با توجه به یک‌پارچه و استانداردسازی اطلاعات مربوط به تجهیزات پزشکی در سایت imed و کنترل قیمت‌گذاری از سوی اداره کل تجهیزات، رایزنی لازم با شورای عالی بیمه به نحوی انجام شود که ملاک تعهد سازمان‌های بیمه‌گر صرفا سایت مذکور باشد.</p>
      <p>وی خاطرنشان کرد: با توجه به وجود دستورالعمل‌های متعدد درباره هتلینگ و شفاف نبودن قوانین در این زمینه مقرر شد که فهرست اقلام مشمول هتلینگ در بخش‌های مختلف بیمارستان توسط شورای‌عالی بیمه تعیین تکلیف شود.</p>
      <p>رئیس مرکز روابط عمومی وزارت‌بهداشت، از جذب داروهای سهمیه‌ای هر استان به هر نحو ممکن (حتی درصورت خرید نقدی)، به روزرسانی فرمولاری هر بیمارستان و مرکز دارویی مطابق نیازهای دارویی و با اولویت تولید داخل، به روز رسانی سامانه HIS بیمارستان‌ها در راستای انطباق با سامانه‌های سازمان‌های بیمه‌گر و لزوم تفکیک ثبت کسورات دارو و لوازم از یکدیگر در این سامانه، حمایت‌طلبی از پزشکان برای اجرای پروتکل‌های دارویی و تجویز داروهای تولید داخل و نیز لزوم برگزاری نمایشگاه‌های کالاهای سلامت‌محور تولیدی برای ارتقای فرهنگ و آگاهی عمومی نسبت به اهمیت مخاطرات کالاهای قاچاق و غیر مجاز به عنوان دیگر موارد مطرح شده در نشست قرارگاه استانی دانشگاه‌های علوم پزشکی یاد کرد.</p>
    </article>
  </body>
</html>