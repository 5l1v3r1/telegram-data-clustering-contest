<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742174"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T23:05:00+00:00"/>
    <meta property="og:title" content="แฟร์สตัพเพนคว้าแชมป์บราซิเลี่ยนจีพี"/>
    <meta property="og:description" content="'แฟร์สตัพเพน' คว้าแชมป์ 'บราซิเลี่ยน จีพี' 2019 ด้าน 'เวทเทล-เลอแคลร์' 2 นักขับ 'ม้าลำพอง' ชนกันเองจนแข่งไม่จบ"/>
  </head>
  <body>
    <article>
      <h1>แฟร์สตัพเพนคว้าแชมป์บราซิเลี่ยนจีพี</h1>
      <address>
        <time datetime="2019-11-17T23:05:00+00:00">17 Nov 2019, 23:05</time>
      </address>
      <p>
        <b>"แฟร์สตัพเพน" คว้าแชมป์ "บราซิเลี่ยน จีพี" 2019 ด้าน "เวทเทล-เลอแคลร์" 2 นักขับ "ม้าลำพอง" ชนกันเองจนแข่งไม่จบ</b>
      </p>
      <p>การแข่งขันรถสูตรหนึ่งชิงแชมป์โลก ฤดูกาล 2019 สนามที่ 20 สนามรองสุดท้าย รายการ "บราซิเลี่ยน กรังด์ปรีซ์" ที่เซา เปาโล ประเทศบราซิล เมื่อวันอาทิตย์ที่ผ่านมา ในรอบแข่งขันจริง ผลปรากฏว่า แม็กซ์ แฟร์สตัพเพน นักขับชาวดัตช์ จากทีมเรดบูลล์ ซิ่งรถเข้าเส้นชัยคนแรก ด้วยเวลา 1 ชั่วโมง 33 นาที 14.678 วินาที คว้าแชมป์สนามนี้ไปครอง ถือเป็นแชมป์สนามที่ 3 ของเขาในปีนี้<br/><br/>สนามนี้ซิ่งกันสนุกสุดดราม่า โดยรถทั้งสองคันของ "ม้าลำพอง" เฟอร์รารี ที่ขับโดย เซบาสเตียน เวทเทล นักขับคนดังชาวเยอรมัน กับ ชาร์ลส์ เลอแคลร์ นักขับชาวโมนาโก รถชนกันเองจนต้องออกจากการแข่งขันทั้งคู่ ขณะที่ ปิแอร์ กาสลี ขาซิ่งแดนน้ำหอม จากทีมโตโร รอสโซ สร้างเซอร์ไพร้ส์เข้าเส้นชัยอันดับ 2 ด้วยการเบียดแซงชนะแชมป์โลกชาวอังกฤษ ลูอิส แฮมิลตัน จากทีมเมอร์เซเดส ได้อย่างหวุดหวิดที่สุด แต่แชมป์โลกเอฟวัน 6 สมัย แฮมิลตัน ถูกทำโทษเพิ่มเวลา 5 วินาที ทำให้เขาร่วงลงไปรั้งที่ 7 ฝั่ง การ์ลอส ซานซ์ นักขับชาวสแปนิช จากทีมแม็คลาเรน จึงถูกเลื่อนขึ้นมาจบอันดับ 3 แทน ถือเป็นการได้ขึ้นโพเดี้ยมครั้งแรกในชีวิตของเขา<br/><br/>ขณะที่ อเล็กซานเดอร์ อัลบอน นักขับหนึ่งเดียวจากไทย ที่ออกสตาร์ทในกริดที่ 5 รถชนในรอบสุดท้าย ทำให้เข้าเส้นชัยอันดับ 14 เวลาตามหลังผู้ชนะ 14.927 วินาที<br/><br/>สรุปคะแนนประเภทนักขับ 1 แฮมิลตัน (อังกฤษ/เมอร์เซเดส) 387 คะแนน, 2 วัตต์เตรี บอตตาส (ฟินแลนด์/เมอร์เซเดส) 314 คะแนน, 3 แม็กซ์ แฟร์สตัพเพน (เนเธอร์แลนด์/เรดบูลล์) 260 คะแนน<br/><br/>ส่วนคะแนนประเภททีมผู้สร้าง 1 เมอร์เซเดส 701, 2 เฟอร์รารี 479, 3 เรดบูลล์ 391<br/><br/>สำหรับสนามถัดไปซึ่งเป็นสนามสุดท้าย "อาบูดาบี กรังด์ปรีซ์" จะชิงชัยกันที่สหรัฐอาหรับเอมิเรตส์ รอบแข่งขันจริงในวันที่ 1 ธ.ค. นี้.</p>
    </article>
  </body>
</html>