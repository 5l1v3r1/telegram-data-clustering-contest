<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ayodhya-review-petition-aimplb-member-devided-in-two-groups-2855384.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T23:18:50+00:00"/>
    <meta property="og:title" content="अयोध्या मसले पर रिव्यू पिटीशन को लेकर मुस्लिम पक्ष दो फाड़, AIMPLB अध्यक्ष ने इशारों में कही दिल की बात"/>
    <meta property="og:description" content="अयोध्या मामले पर उच्चतम न्यायालय के फैसले पर विचार करने के लिए रविवार (17 नवंबर) को लखनऊ में मुमताज कालेज में हुई ऑल इंडिया मुस्लिम पर्सनल लॉ बोर्ड की बैठक में मतभेद उभर आए। 51 सदस्यों वाली वर्किंग..."/>
  </head>
  <body>
    <article>
      <h1>अयोध्या मसले पर रिव्यू पिटीशन को लेकर मुस्लिम पक्ष दो फाड़, AIMPLB अध्यक्ष ने इशारों में कही दिल की बात</h1>
      <address><time datetime="2019-11-17T23:18:50+00:00">17 Nov 2019, 23:18</time> by <a rel="author">संतोष वाल्मीकि,लखनऊ</a></address>
      <p>अयोध्या मामले पर उच्चतम न्यायालय के फैसले पर विचार करने के लिए रविवार (17 नवंबर) को लखनऊ में मुमताज कालेज में हुई ऑल इंडिया मुस्लिम पर्सनल लॉ बोर्ड की बैठक में मतभेद उभर आए। 51 सदस्यों वाली वर्किंग कमेटी की बैठक में 35 से 40 सदस्यों के शामिल होने की बात अधिकारिक तौर पर कही गई। मगर, इनमें से कई सदस्य पुनर्विचार याचिका दायर करने और मस्जिद के लिए दी जा रही पांच एकड़ जमीन कबूल न करने के रुख से असहमत थे।</p>
      <p>बैठक की अध्यक्षता बोर्ड के अध्यक्ष मौलाना सैयद राबे हसनी नदवी ने की। खुद अध्यक्ष मौलाना राबे हसनी नदवी ने बैठक के अंत में अपने अध्यक्षीय संबोधन में इशारे-इशारे में अपने दिल की बात कह डाली। उन्होंने कहा कि पिछले 70 वर्षों से हम इस मसले में फंसे हुए हैं। अब हमें हर पहलू को मद्देनजर रखते हुए आगे की सोचनी चाहिए।</p>
      <p>सूत्रों के अनुसार, मीडिया में मुस्लिम पक्ष को जोरदार ढंग से रखने वाले कमाल फारुकी ने भी बैठक में पुनर्विचार याचिका दायर करने पर अपनी असहमति जतायी। मगर उन्होंने यही कहा कि संगठन में व्यक्तिगत राय का महत्व नहीं होता। हालांकि इन विचारों के समर्थक बोर्ड सदस्यों पर असदुद्दीन ओवैसी, बोर्ड के उपाध्यक्ष मौलाना जलालुद्दीन उमरी, जफरयाब जीलानी जैसे कद्दावर पदाधिकारी हावी रहे। जमीयत उलेमा-ए-हिंद के महासचिव मौलाना महमूद मदनी ने तो बैठक बीच में ही छोड़ दी। बाहर आकर उन्होंने मीडिया से कोई बात नहीं की। सूत्रों से पता चला कि वह बैठक में कुछ बातों को लेकर संतुष्ट नहीं थे।  </p>
      <p><b>अपनी-अपनी बात</b><br/><b>कौन सहमत</b> <br/>* पक्षकारों में उत्तर प्रदेश सुन्नी वक्फ बोर्ड, उत्तर प्रदेश शिया वक्फ बोर्ड, इकबाल अंसारी, हाजी महबूब।<br/>* धर्मगुरुओं में वरिष्ठ शिया धर्मगुरु व मुस्लिम पर्सनल ला बोर्ड के उपाध्यक्ष मौलाना डा.कल्बे सादिक, दिल्ली की जामा मस्जिद के शाही इमाम मौलाना अहमद बुखारी, इमाम ईदगाह मौलाना खालिद रशीद फरंगी महली, बरेली विचारधारा के धर्मगुरु मौलाना तौकीर रजा खां  </p>
      <p><b>कौन असहमत</b><br/>* पक्षकारों में वादी मौलाना महफूजुर्रहमान, मोहम्मद उमर, मिसबाहुद्दीन, प्रतिवादी हाजी अब्दुल अहमद के बेटे सगीर अहमद और हसबुल्लाह उर्फ बादशाह।<br/>* धर्मगुरुओं में मौलाना अरशद मदनी, मौलाना अतीक बस्तवी आदि।</p>
      <p><b>सभी पंच बोर्ड ऑफ ट्रस्ट में हों शामिल</b><br/>निर्मोही अखाड़ा के पंचों की बैठक में शामिल अधिवक्ता रणजीत लाल वर्मा ने केन्द्र सरकार को सुझाव दिया कि वह राम मंदिर ट्रस्ट में अखाड़े के सभी 13 पंचों को शामिल करे। इसके साथ ही ट्रस्ट का प्रबंध ट्रस्टी भी अखाड़े के प्रतिनिधि को नियुक्त करे। उन्होंने कहा कि उच्चतम न्यायालय के फैसले के बाद भी सभी विकल्प खुले हैं। पंचों ने भी विधिक कार्रवाई के विकल्प को पूरी तरह से खारिज नहीं किया है, बल्कि प्रस्ताव में यह लिखा गया कि विधिक कार्रवाई कर सकते हैं।    </p>
      <p><b>जस्टिस शाह  बोले, फैसला गुणवत्तापूर्ण</b><br/>उच्चतम न्यायालय के न्यायाधीश जस्टिस एमआर शाह ने रविवार को अहमदाबाद में कहा कि अयोध्या मामले में निर्णय न्यायपालिका द्वारा दिए गए गुणवत्तापूर्ण फैसले का एक उदाहरण है। इसे मुमकिन करने में न्यायपालिका ने जो कड़ी मेहनत की, उसकी कल्पना भी नहीं की जा सकती। मुकदमों से जजों के अलग होने के विषय पर निरमा विश्वविद्यालय में शाह ने कहा कि जजों को तब तक किसी मामले से अलग नहीं होना चाहिए जब तक कि इससे उनका वित्तीय हित न जुड़ा हो। वरना इससे आजाद न्यायिक तंत्र के बहुत सारे लाभ नष्ट हो जाएंगे।</p>
    </article>
  </body>
</html>