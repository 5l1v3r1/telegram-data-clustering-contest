<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/nda-consists-of-paying-guests-not-property-of-one-party-shiv-sena-sanjay-raut344.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T23:37:00+00:00"/>
    <meta property="og:title" content="'എന്‍.ഡി.എ ഒരു പാര്‍ട്ടിയുടെയും കുത്തകയല്ല, ഇപ്പോള്‍ അതിലുള്ളവര്‍ പേയിങ് ഗസ്റ്റുകള്‍'; ബി.ജെ.പിക്കും മോദിക്കുമെതിരെ രൂക്ഷവിമര്‍ശനവുമായി സഞ്ജയ് റാവത്ത്"/>
    <meta property="og:description" content="Bjp LJP Maharashtra N.D.A National News Nitish Kumar PDP PM Narendra Modi Ram Vilas Paswan Sanjay Raut Shivsena India മുംബൈ: ബി.ജെ.പിക്കെതിരെ രൂക്ഷവിമര്‍ശനവുമായി ശിവസേനാ"/>
  </head>
  <body>
    <article>
      <h1>'എന്‍.ഡി.എ ഒരു പാര്‍ട്ടിയുടെയും കുത്തകയല്ല, ഇപ്പോള്‍ അതിലുള്ളവര്‍ പേയിങ് ഗസ്റ്റുകള്‍'; ബി.ജെ.പിക്കും മോദിക്കുമെതിരെ രൂക്ഷവിമര്‍ശനവുമായി സഞ്ജയ് റാവത്ത്</h1>
      <address><time datetime="2019-11-17T23:37:00+00:00">17 Nov 2019, 23:37</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: ബി.ജെ.പിക്കെതിരെ രൂക്ഷവിമര്‍ശനവുമായി ശിവസേനാ നേതാവ് സഞ്ജയ് റാവത്ത്. എന്‍.ഡി.എ ഒരു പാര്‍ട്ടിയുടെയും കുത്തകയല്ലെന്ന് അദ്ദേഹം തുറന്നടിച്ചു. എന്‍.ഡി.എയില്‍ ഇപ്പോഴുള്ളത് പേയിങ് ഗസ്റ്റുകളാണെന്നും ഇന്ത്യാ ടുഡേ ടി.വിക്കു നല്‍കിയ അഭിമുഖത്തില്‍ റാവത്ത് ആരോപിച്ചു.</p>
      <p>ശിവസേനയെ പരോക്ഷമായി ലക്ഷ്യമിട്ട് എന്‍.ഡി.എ യോഗത്തില്‍ പ്രധാനമന്ത്രി നരേന്ദ്ര മോദി നടത്തിയ പ്രസംഗമാണ് റാവത്തിനെ ചൊടിപ്പിച്ചത്. ‘മുന്നണിയിലെ സഖ്യകക്ഷികള്‍ക്കു വ്യത്യസ്തമായ ആശയങ്ങളുണ്ടായിരിക്കാം. പക്ഷേ അവരെല്ലാം ഒറ്റക്കുടുംബമാണ്.</p>
      <p>ചെറിയ അഭിപ്രായ വ്യത്യാസങ്ങളുടെ പേരില്‍ ആരും അസ്വസ്ഥരാകരുത്.’- എന്നായിരുന്നു പ്രധാനമന്ത്രി പറഞ്ഞത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ബി.ജെ.പി ദേശവിരുദ്ധ പാര്‍ട്ടിയായ പി.ഡി.പിയെ എന്‍.ഡി.എയിലേക്കു കൊണ്ടുവന്നവരാണെന്ന് ഇതിനു മറുപടിയായി റാവത്ത് പറഞ്ഞു. ബിഹാര്‍ മുഖ്യമന്ത്രി നിതീഷ് കുമാര്‍, എല്‍.ജെ.പി നേതാവ് രാംവിലാസ് പസ്വാന്‍ എന്നിവര്‍ മോദിക്കെതിരെ സംസാരിച്ചിട്ടുള്ളവരാണ്.</p>
      <related>
        <a href="https://www.doolnews.com/shiv-sena-s-seating-arrangement-changed-in-parliament928.html?utm_source=doolnews&amp;utm_medium=related"/>
      </related>
      <p>എന്നാല്‍ അവരൊക്കെ ഇപ്പോഴും എന്‍.ഡി.എയിലുണ്ട്. പഴയ എന്‍.ഡി.എയേക്കാളും ഇന്നത്തെ എന്‍.ഡി.എയ്ക്ക് ഒരുപാട് വ്യത്യാസങ്ങളുണ്ട്. എന്‍.ഡി.എയുടെ നിലനില്‍പ്പിനെക്കുറിച്ച് ചോദ്യമുയര്‍ന്നു വരേണ്ടതുണ്ട്. ഒരു പാര്‍ട്ടിയുടെയും കുത്തകയല്ല എന്‍.ഡി.എ.</p>
      <p>പല പാര്‍ട്ടികള്‍ പലപ്പോഴായി ചേര്‍ന്നുണ്ടായതാണത്. പലര്‍ക്കും പല ആശയങ്ങളായിരിക്കാം. എന്തായാലും ഞങ്ങളും അതിന്റെ ഭാഗമായിരുന്നു.’- റാവത്ത് പറഞ്ഞു.</p>
      <p>എന്‍.ഡി.എ യോഗത്തില്‍ പങ്കെടുക്കില്ലെന്നു പ്രഖ്യാപിച്ച് 24 മണിക്കൂര്‍ പിന്നിട്ടപ്പോഴേക്കും ശിവസേനയ്ക്കു കേന്ദ്രസര്‍ക്കാര്‍ പ്രതിപക്ഷത്ത് സീറ്റ് നല്‍കിയിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>പാര്‍ലമെന്റില്‍ ഇനിമുതല്‍ സേനാ എം.പിമാര്‍ക്കു പ്രതിപക്ഷത്തായിരിക്കും സീറ്റെന്ന് പാര്‍ലമെന്ററി കാര്യമന്ത്രി പ്രഹ്ലാദ് ജോഷി പറഞ്ഞു. തിങ്കളാഴ്ച മുതല്‍ പാര്‍ലമെന്റിന്റെ ശീതകാല സമ്മേളനം തുടങ്ങുകയാണ്.</p>
      <related>
        <a href="https://www.doolnews.com/we-miss-shiv-sena-dwindling-nda-alliances-a-concern-ljp-chirag-paswan343.html?utm_source=doolnews&amp;utm_medium=related"/>
      </related>
      <p>സേനയുടെ ഏക കേന്ദ്രമന്ത്രി അരവിന്ദ് സാവന്ത് രാജിവെച്ചതും കോണ്‍ഗ്രസും എന്‍.സി.പിയുമായും ചേര്‍ന്നു മഹാരാഷ്ട്രയില്‍ സര്‍ക്കാരുണ്ടാക്കാന്‍ ശ്രമിക്കുന്നതും കണക്കിലെടുത്താണ് ഇതെന്ന് ജോഷി വ്യക്തമാക്കി.</p>
      <p>‘ശിവസേനയുടെ മന്ത്രി എന്‍.ഡി.എ സര്‍ക്കാരില്‍ നിന്നു രാജിവെച്ചു. അവര്‍ ഇന്നത്തെ എന്‍.ഡി.എ യോഗത്തില്‍ നിന്നു വിട്ടുനിന്നു. കോണ്‍ഗ്രസുമായും എന്‍.സി.പിയുമായും സഖ്യമുണ്ടാക്കാന്‍ ശ്രമിക്കുന്നു.</p>
      <p>അതുകൊണ്ട് ഇരുസഭകളിലും സീറ്റ് നല്‍കുകയെന്നതു സ്വാഭാവികമാണ്.’- ജോഷി പറഞ്ഞതായി വാര്‍ത്താ ഏജന്‍സിയായ പി.ടി.ഐ റിപ്പോര്‍ട്ട് ചെയ്തു.</p>
      <p>
        <b>ചിത്രത്തിന് കടപ്പാട്: പി.ടി.ഐ</b>
      </p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>