<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/tsitsipas-specheli-finalt-v-london-407004.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T23:01:00+00:00"/>
    <meta property="og:title" content="Циципас спечели финала в Лондон"/>
    <meta property="og:description" content="Гъркът победи за титлата на АТР Доминик Тийм"/>
  </head>
  <body>
    <article>
      <h1>Циципас спечели финала в Лондон</h1>
      <address><time datetime="2019-11-17T23:01:00+00:00">17 Nov 2019, 23:01</time> by <a rel="author">Пламен Вълков</a></address>
      <p>Стефанос Циципас е новият шампион от финалите на АТП в Лондон. В изключителен сблъсък, 21-годишният гръцки талант победи Доминик Тийм (Ав) с 6:7 (6), 6:2, 7:6 (4) след повече от два часа и половина игра. По този начин Циципас спечели най-голямата титла в кариерата си.</p>
      <p>Това беше седми дуел между двамата, а Циципас записа трета победа. За нея той ще си осигури $2,656,000 от наградния фонд и 1300 точи за ранглистата на АТП. Финалистът Тийм ще трябва да се задоволи с $1,302,000 и 800 точки.</p>
      <p>Мачът тази вечер в Лондон беше повече от достоен за финал. В първия сет играта беше изключително равностойна и двамата претенденти взимаха сервис-геймовете си, като така заслужено се стигна до тайбрек, в който по-опитният Тийм се наложи с 8:6 точки.</p>
      <p>Загубата на първата част по никакъв начин не се отрази негативно на Циципас, който наложи контрол през втория сет и поведе с 5:1 гейма, след което изравни след 6:2.</p>
      <p>Във финалната част Циципас първи нанесе тежък удар и поведе с 3:1 гейма, но Тийм отговори и изравни за 3:3. В крайна сметка отново се стигна до тайбрек, в който младокът от Гърция се налижи със 7:4 точки.</p>
      <p>„За мен това е много труден момент. Поздравления за Стефанос, който изигра не само страхотен финал, но и турнир като цяло. Надявам се, че в бъдеще ще играем на още много големи финали един срещу друг“, каза в интервюто на корта финалистът Тийм.</p>
    </article>
  </body>
</html>