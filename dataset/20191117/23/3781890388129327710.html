<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742167"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T23:45:00+00:00"/>
    <meta property="og:title" content="'ครูวา'ยันไม่เคยหลอกใคร เรื่องที่เกิดทำเพื่อคนรักมากไป"/>
    <meta property="og:description" content="'ครูวา' เปิดใจเรื่องที่ถูกกล่าวหาไม่เป็นความจริง ยืนยันไม่เคยหลอกใคร ขอโทษป๊อบและสังคมที่ทำให้วุ่นวาย สิ่งที่เกิดขึ้นอาจเป็นเพราะทำเพื่อคนรักมากเกินไป หลังหายป่วยจากงูสวัดจะเข้าพบตำรวจเพื่อชี้แจง"/>
  </head>
  <body>
    <article>
      <h1>'ครูวา'ยันไม่เคยหลอกใคร เรื่องที่เกิดทำเพื่อคนรักมากไป</h1>
      <address>
        <time datetime="2019-11-17T23:45:00+00:00">17 Nov 2019, 23:45</time>
      </address>
      <p>
        <b>"ครูวา" เปิดใจเรื่องที่ถูกกล่าวหาไม่เป็นความจริง ยืนยันไม่เคยหลอกใคร ขอโทษป๊อบและสังคมที่ทำให้วุ่นวาย สิ่งที่เกิดขึ้นอาจเป็นเพราะทำเพื่อคนรักมากเกินไป หลังหายป่วยจากงูสวัดจะเข้าพบตำรวจเพื่อชี้แจง</b>
      </p>
      <p>จากกรณี "ครูวา" สาวสองแอ๊บหญิงแท้ ตีเนียนสวมเครื่องแบบข้าราชการครู ซึ่งเป็นที่รู้จักในกลุ่มไบค์เกอร์จนได้รับฉายา "นางฟ้าบิ๊กไบค์" หลอกนายกริช (นามสมมุติ) หนุ่มบิ๊กไบค์อยู่กินก่อนเชิดเงินและทรัพย์สินค่านับแสนบาทหลบหนี ต่อมามีผู้เสียหายอีกราย นายเบียร์ (นามสมมุติ) ออกมาแฉถูกเชิดรถจยย. Z900 มูลค่ากว่า 4 แสนบาท ไปตั้งแต่เดือนมิ.ย.ที่ผ่านมา หลังเข้าแจ้งความครูวานัดส่งมอบรถจยย.คืน แต่เจ้าตัวกลับเบี้ยวนัด ให้นายป๊อบ (นามสมมุติ) อดีตแฟนขี่มาส่งจนถูกเจ้าหน้าที่ตำรวจจับกุมตัว ตามที่ได้เสนอข่าวไปแล้วนั้น <br/><br/>ความคืบหน้าล่าสุดเมื่อวันที่ 18 พ.ย. เพจเฟซบุ๊ก รถตระเวนข่าว V.2 โพสต์ระบุ ครูวา สาวสองคนดัง เปิดใจยืนยันว่า เรื่องราวที่เกิดขึ้นถูกกล่าวหานั้นไม่เป็นความจริงทั้งหมด เธอไม่ได้ไปหลอกลวง ขโมยของใคร และเป็นครูจริง เคยทำงานที่โรงเรียนเอกชนแห่งหนึ่ง แต่ปัจจุบันลาออกมาแล้ว<br/><br/>ส่วนกรณีหลอกว่าเป็นหญิง แต่แท้จริงเป็นสาวประเภทสองนั้น ขอชี้แจงว่า ไม่เคยหลอกคุณกริช (นามสมมุติ) ที่คบหา แม้ตอนแรกที่คบกันไม่ได้บอก แต่หลังมีสัมพันธ์ลึกซึ้งเธอจึงบอกความจริง และฝ่ายชายก็ยอมรับได้<br/><br/>ส่วนเรื่องทรัพย์สินมีค่าและเงินบ้านคุณกริช ก็ไม่ได้ไปขโมย โดยพ่อคุณกริชยังบอกเองว่าไม่รู้ทำหายที่ไหน ส่วนเงินค่างวดรถ จ่ายให้จริงทุกงวดในช่วงแรก<br/><br/>ส่วนที่ตัดสินใจเดินออกมาจากชีวิตคุณกริช เพราะหลังคบหาไปแล้วถึงรู้ว่า เค้าได้ไปเกี่ยวพันกับพฤติกรรมสวนทางกับกฎหมายบางอย่าง และยังใช้กำลังกับตนบ่อยครั้งจึงต้องหนีออกมา<br/><br/>โดยเงินที่เอามาจากคุณกริช ส่วนหนึ่งนำไปรักษาตัวจากการถูกทำร้าย จำได้ว่า ก่อนแยกทางกันฝ่ายชายได้ข่มขู่ว่า หากทำเขาพังเขาจะทำให้ตนพังเช่นกัน<br/><br/>ส่วนคนอื่น เช่น คุณเบียร์นั้น ไม่ได้มีสัมพันธ์ลึกซึ้ง แค่สนิทกันเรื่องรถบิ๊กไบค์ และเอารถมาจริงแต่ค้างค่างวดแค่ 1 งวด ล่าสุดช่วงสายคืนรถไปแล้ว<br/><br/>ส่วนคุณป๊อป (นามสมมุติ) ที่นำรถมาคืนให้นายเบียร์ สถานะเป็นเพียงคนสนิท ที่เคยไปอาศัยอยู่ด้วย 1 เดือน โดยคุณป๊อป เป็นแค่คนให้ความช่วยเหลือ และตนไม่ได้นำทรัพย์สินหรือเงินทองคุณป๊อปมาติดตัว เรื่องนี้ป๊อปเป็นคนนอกไม่เกี่ยวข้อง<br/><br/>ส่วนกระแสที่เกิดขึ้น อยากขอโทษคุณป๊อป และสังคมที่เรื่องของตนทำให้วุ่นวาย ยืนยันว่าไม่เคยหลอกใคร สิ่งที่เกิดขึ้นอาจเป็นเพราะตนทำเพื่อคนรักมากเกินไป<br/><br/>ย้ำอีกครั้งว่า ไม่เคยโกหกว่าเป็นสาวประเภทสอง หากแต่ไม่มีใครเชื่อเอง เพราะเห็นเป็นสาวห้าวๆ และฉายานางฟ้าบิ๊กไบค์ คุณกริชเป็นคนตั้งให้เอง<br/><br/>ซึ่งหลังจากนี้หากหายป่วยจากโรคงูสวัด ก็จะเข้าพบตำรวจชี้แจงเรื่องทั้งหมด<br/><br/>อย่างไรก็ตามครูวาปฏิเสธความรู้จักกับผู้เสียหายหลายรายที่ออกมาทยอยให้สัมภาษณ์นักข่าวในวันนี้ โดยเธอระบุว่าไม่เคยรู้จักแม้แต่คนเดียว ทั้งที่กลุ่มดังกล่าวแจ้งความดำเนินคดีเธอไว้ก่อนหน้าตกเป็นข่าวอีกด้วย<br/><br/>#ครูวา #สาวสอง #ลวงโลก #รถตระเวนข่าวV2<br/><br/>ขอบคุณเพจ รถตระเวนข่าวV2</p>
    </article>
  </body>
</html>