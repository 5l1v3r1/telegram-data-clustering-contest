<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/u-gruziji-bilya-parlamentu-buduyut-barikadi-novini-svitu-50054062.html"/>
    <meta property="og:site_name" content="НВ"/>
    <meta property="article:published_time" content="2019-11-17T23:01:00+00:00"/>
    <meta property="og:title" content="У Грузії протестувальники будують барикади під будівлею парламенту"/>
    <meta property="og:description" content="У Грузії активісти, які протестують біля будівлі парламенту, почали зводити барикади."/>
  </head>
  <body>
    <article>
      <h1>У Грузії протестувальники будують барикади під будівлею парламенту</h1>
      <h2>У Грузії активісти, які протестують біля будівлі парламенту, почали зводити барикади.</h2>
      <address>
        <time datetime="2019-11-17T23:01:00+00:00">17 Nov 2019, 23:01</time>
      </address>
      <p>Про це повідомляють <a href="https://www.newsgeorgia.ge/protestuyushhie-nachali-vozvodit-barrikady-u-parlamenta/">Новости-Грузия</a>.</p>
      <p>За даними агентства, вулицю братів Зубалашвілі перекрили мішками з піском і будівельним сміттям.</p>
      <p>«Це сміття, яке ми знайшли біля парламенту. Це сміття треба принести Каладзе. Коли він так впевнено показує середній палець, нехай надасть йому напрямку і це сміття вивезуть з міста… Це принесли сюди для того, щоб показати, в якому становищі місто. Це такий план дій для перемоги ненасильницьким, мирним шляхом. Це будівельне сміття, залишене в центрі міста», — сказав журналістам лідер партії Нова Грузія Георгій Вашадзе.</p>
      <p>Мішки з піском і дровами до парламенту привезли лідери опозиційної партії Європейська Грузія — депутат Гіга Бокерія і ексмер Тбілісі Гігі Угулава.</p>
      <p>Оскільки поліція не пропустила вантажівку, на якій привезли мішки, опозиціонери і їхні прихильники перенесли їх самостійно.</p>
      <p>Нагадаємо, 14 листопада грузинський парламент не схвалив поправку до Конституції про перехід на пропорційну виборчу систему.</p>
      <p>17 листопада на знак протесту проти цього у Тбілісі <a href="https://nv.ua/ukr/world/countries/v-gruziji-prohodit-miting-pislya-provalu-golosuvannya-za-viborchu-reformu-50054022.html">тисячі людей вийшли на мітинг біля парламенту</a>.</p>
      <p>Біля входів у будівлю законодавчого органу поставили намети, а на ворота, що ведуть у двір, повісили замки. <a href="https://nv.ua/ukr/world/countries/u-gruziji-zablokuvali-vsi-vhodi-do-parlamentu-50054042.html">Протестувальники вирішили встановити 24-годинне чергування</a>, щоб не пустити в парламент депутатів Грузинської мрії, відповідальних за провал голосування.</p>
    </article>
  </body>
</html>