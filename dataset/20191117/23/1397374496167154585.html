<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/trinkijeri-iskren-bazen-nismo-mogli-da-pogodimo-bila-je-tuca-nigde-da-maknes-393059.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-17T23:04:00+00:00"/>
    <meta property="og:title" content="Trinkijeri iskren: &quot;Bazen nismo mogli da pogodimo, bila je tuča, nigde da makneš&quot;"/>
    <meta property="og:description" content="Bio je srećan ipak trener posle pobede."/>
  </head>
  <body>
    <article>
      <h1>Trinkijeri iskren: "Bazen nismo mogli da pogodimo, bila je tuča, nigde da makneš"</h1>
      <h2>Bio je srećan ipak trener posle pobede.</h2>
      <address><time datetime="2019-11-17T23:04:00+00:00">17 Nov 2019, 23:04</time> by <a rel="author">Pavle Knežević</a></address>
      <p>Trener Partizana <b>Andrea Trinkijeri</b> rekao je da je derbi bio jako težak, a okarakterisao ga je kao "tuču" i tip utakmice "gde nema mesta na terenu".<br/><br/>"<i>Bila je izuzetno teška utakmica. Bilo je jako teško dobro igrati. Mislim da smo zaslužili pobedu jer smo u ključnim momentima imali više energije od njih. Dobro smo počeli, a onda na kraju druge četvrtine smo ih pustili da se vrate.<br/><br/>Od tada je bio taj tip utakmice da ne možeš da se mrdaš na terenu, da je sve fizička tuča. Oni su ogromni. Mi nismo igrali sjajno, ne bismo pogodili olimpijski bazen, ali smo na energije i na važne lopte, koje su bile 'fifti-fifti'. Dobili smo Zvezdu, derbi, nema mnogo priče za ovu utakmicu</i>", rekao je Trinkijeri.<br/><br/>Partizan je pobedio 75:72 u dramatičnom meču koji je mogao da ode na bilo koju stranu. Delovalo je da je u jednom trenutku tim bio bez samopouzdanja.<br/><br/>"<i>Ja mislim da nije stvar samopouzdanja inače bismo izgubili utakmicu. Svi smo hteli malo bolje igrati i onda kada smo ušli u ovaj ritam blokada, kontakt, 'bamp', nismo se snašli. Oni su malo veći, jer igraju Evroligu, i nismo uspeli da uđemo u reket, a kad promašuješ, to je istina, ali smo pobedili derbi</i>", objasnio je trener.<br/><br/>Trinkijeri je delovao mirno, a priznao je da nije "najbolji" kada je uživanje u pitanju.<br/><br/>"<i>Jedna od najvažnijih stvari u životu je da znaš da uživaš. Ja sam najgori u tome, a mislim da su moji igrači bolji. Sigurno važna pobeda koja nam može dati mnogo, mnogo energije i samopouzdanja da idemo dalje. To je cilj</i>", rekao je Trinkijeri.<br/><br/>Trajanje utakmice je bilo 130 minuta, koliko vama smetaju one duge pauze i konstanta pregledanja snimka...<br/><br/>"<i>To nije dobro, ali ja se stavljam u odeću sudija. Ovo je stvarno teška utakmica, mogao je da se svira faul na svaki korak. Ovo je jako teško, svi se bore, svi drže poziciju…Ja mislim da ni njima ne prija da se igra toliko dugo</i>", kaže trener.<br/><br/>A kako ste zadovoljni time kako ekipa reaguje na vaš sistem i kako ga usvaja?<br/><br/>"<i>Može da bude mnogo bolje. Naša sezona je vrlo specifična do sada, vrlo specifična. Kad se ljutim, idem kući i kažem da se treba manje ljutiti. Mi smo igrali, mislim da smo prošli celu Evropu, devet gostovanja, četiri utakmice kod kuće, a nismo kod kuće jer nismo nikad igrali u istoj dvorani. Moglo je mnogo bolje, ali treba izdržati taj pritisak, putovanja. Mislim da možemo da budemo mnogo bolje</i>", rekao je Trinkijeri.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/kosarka/gavrilovic-otkrio-plan-za-pobedu-u-finisu-da-li-zvezda-ima-lidera-393058.html"/>
        <a href="https://www.sportske.net/vest/kosarka/delije-imaju-mnogo-pitanja-za-gavrilovica-tvitovi-393057.html"/>
        <a href="https://www.sportske.net/vest/kosarka/grobari-zadovoljni-za-ubedljiv-trijumf-je-falila-samo-jedna-stvar-tvitovi-393052.html"/>
        <a href="https://www.sportske.net/vest/kosarka/drama-u-areni-derbi-pripao-partizanu-393047.html"/>
      </related>
    </article>
  </body>
</html>