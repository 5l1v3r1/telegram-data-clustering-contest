<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/17/news/calabria_il_si_di_talarico_correro_da_civico_con_pd_e_spero_m5_-241295221/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T23:55:00+00:00"/>
    <meta property="og:title" content="Calabria, il sì di Talarico: &quot;Correrò da civico con Pd e spero M5&quot;"/>
    <meta property="og:description" content="L'imprenditore della moda, noto per la produzione di cravatte, si candida alla presidenza della Regione con una sua lista"/>
  </head>
  <body>
    <article>
      <h1>Calabria, il sì di Talarico: "Correrò da civico con Pd e spero M5"</h1>
      <h2>L'imprenditore della moda, noto per la produzione di cravatte, si candida alla presidenza della Regione con una sua lista</h2>
      <address>
        <time datetime="2019-11-17T23:55:00+00:00">17 Nov 2019, 23:55</time>
      </address>
      <p>"Mi candido alla presidenza della Calabria con una lista civica, sostenuta dal Pd e su cui può esserci la convergenza M5s". Lo dice Maurizio Talarico, imprenditore della moda noto per la produzione di cravatte. "Avevo in un primo momento rifiutato per ragioni di lavoro ma dopo la rinuncia di Rubbettino, ho ritenuto mettere da parte gli impegni aziendali per amore della mia terra. Penso che essendo io un civico, M5S possa abbracciare la mia candidatura che ha tra i valori del programma la legalità, la lotta alla burocrazia e l'acqua pubblica", spiega.<br/><br/>Originario di Pizzo Calabro, Talarico si è trasferito vent'anni fa a Roma, dove ha fondato Talarico Cravatte, oggi guidata dal figlio Tiziano, in pochi anni diventata punto di riferimento internazionale per l’eleganza maschile (vanta clienti come Bush, Prodi, Letta, Berlusconi, Scaroni, Conti, Sarmi, l’ex ministro Russo Igor Ivanov che si dice ami regalarle a Putin). In Calabria però Talarico è comunque di casa e l'impegno che intende mettere in campo per la sua terra, dice, è "assoluto e viscerale come l'amore che mi lega a questo territorio che oggi merita più che mai un riscatto, anche sul fronte internazionale".<br/><br/>"Zingaretti non l'ho ancora sentito - spiega Talarico - ma la proposta di candidarmi arriva da lui, quindi non c'è dubbio sul sostegno del Pd. Io comunque mi sto candidando da civico, con una lista indipendente aperta a tutti i movimenti, le associazioni e i partiti che credono in un progetto che vedrà nella crescita e nella legalità i suoi due cardini principali". Anche al M5s? "Assolutamente - assicura Talarico - Anzi, per me il sostegno del M5s rappresenterebbe un valore aggiunto importante, come movimento portatore di valori che a me stanno particolarmente a cuore, legalità prima di tutto. E questo vale ancora di più in una Regione come la Calabria, che ha diritto a una classe dirigente sana e propositiva".<br/><br/> </p>
    </article>
  </body>
</html>