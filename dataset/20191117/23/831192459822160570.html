<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/katastasi-poliorkias-sta-exarcheia-i-el-as-prolave-toys-anarchikoys-poy-prospathisan-na-antepitethoyn-28-syllipseis-kai-13-prosagoges/"/>
    <meta property="og:site_name" content="europost.gr"/>
    <meta property="article:published_time" content="2019-11-17T23:27:17+00:00"/>
    <meta property="og:title" content="Κατάσταση πολιορκίας στα Εξάρχεια: Η ΕΛ.ΑΣ πρόλαβε τους αναρχικούς, που προσπάθησαν να αντεπιτεθούν! 28 συλλήψεις και 13 προσαγωγές."/>
    <meta property="og:description" content="Μετά την ολοκλήρωση της πορείας για το Πολυτεχνείο η ΕΛ.ΑΣ. παραμένει σε επιφυλακή στα Εξάρχεια και πραγματοποιεί συνεχείς επιχειρήσεις σε έναν κλεφτοπόλεμο με τους αντιεξουσιαστές με χημικά, πέτρες, συλλήψεις και προσαγωγές. 28 συλλήψεις και 13 προσαγωγές"/>
  </head>
  <body>
    <article>
      <h1>Κατάσταση πολιορκίας στα Εξάρχεια: Η ΕΛ.ΑΣ πρόλαβε τους αναρχικούς, που προσπάθησαν να αντεπιτεθούν! 28 συλλήψεις και 13 προσαγωγές.</h1>
      <address>
        <time datetime="2019-11-17T23:27:17+00:00">17 Nov 2019, 23:27</time>
      </address>
      <p>Μετά την ολοκλήρωση της πορείας για το Πολυτεχνείο η ΕΛ.ΑΣ. παραμένει σε επιφυλακή στα Εξάρχεια και πραγματοποιεί συνεχείς επιχειρήσεις σε έναν κλεφτοπόλεμο με τους αντιεξουσιαστές με χημικά, πέτρες, συλλήψεις και προσαγωγές.</p>
      <p>28 συλλήψεις και 13 προσαγωγές έγιναν συνολικά από την αστυνομία στην περιοχή των Εξαρχείων πριν και κατά τη διάρκεια των επεισοδίων που σημειώθηκαν μετά το τέλος της πορείας για το Πολυτεχνείο.</p>
      <p>Τραυματίστηκαν 2 αστυνομικοί<br/>Οι 20 από τους συλληφθέντες είναι για τα επεισόδια, οι 6 ήταν το απόγευμα στο κτίριο της Σπ. Τρικούπη όπου βρέθηκαν οι μολότοφ και άλλα αντικείμενα στην ταράτσα και οι δυο από την πολυκατοικία της οδού Στουρνάρη.<br/>Σε βάρος των συλληφθέντων σχηματίζεται δικογραφία και θα οδηγηθούν στον εισαγγελέα.<br/>Σύμφωνα με την αστυνομία κατά τη διάρκεια των επεισοδίων τραυματίσθηκαν δύο αστυνομικοί.</p>
      <p>Αμέσως μετά την πορεία αντιεξουσιαστές επιχείρησαν να πάνε στα Εξάρχεια και περίπου 200 παράταχθηκαν απέναντι από τις αστυνομικές δυνάμεις. Φώναξαν κάποια συνθήματα, έριξαν ένα καπνογόνο και αποχώρησαν.</p>
      <p>Λίγο αργότερα έγινε γνωστό πως στην οδό Μπουμπουλίνας άγνωστοι έριξαν τρία βεγγαλικά με τους αστυνομικούς να απαντούν με περιορισμένη χρήση χημικών. Η ατμόσφαιρα πάντως μυρίζει μπαρούτι,με τους αντιεξουσιαστές να θέλουν να μπουν στα Εξάρχεια, αλλά την αστυνομία να παραμένει σε πλήρη ετοιμότητα.</p>
      <p>Σημειώνεται ακόμη ότι πετάει συνεχώς πάνω από την περιοχή ελικόπτερο της ελληνικής αστυνομίας.</p>
      <p>Δύο επιχειρήσεις της ΕΛ.ΑΣ σε πολυκατοικίες στα Εξάρχεια<br/>Από νωρίς η παρουσία της αστυνομίας στα Εξάρχεια ήταν έντονη με στόχο να αποτρέψει κάθε πιθανή πηγή επεισοδίων. Μάλιστα πραγματοποιήθηκαν και δύο επιχειρήσεις στις οούς Σπύρτου Τρικούκη και Στουρνάρη.</p>
      <p>Στην πρώτη περίπτωση στην οδό Τρικούπη στις 5:10 ομάδα με μοτοσικλετιστές της ΕΛ.ΑΣ., δύο περιπολικά και άνδρες των ΜΑΤ κινήθηκαν στα Εξάρχεια εμπόδισαν και τελικά προσήγαγαν ομάδα 7 κουκουλοφόρων που επιχείρησαν να μπουν σε πολυκατοικία. Σύμφωνα με πληροφορίες μία ομάδα κουκουλοφόρων που έφεραν σακίδια επιχείρησε να εισβάλει σε πολυκατοικία στην οδό Σπύρου Τρικούπη. Τελικά οι αστυνομικοί αφού απομάκρυναν του κουκουλοφόρους από το κτίριο ανέβηκαν στην ταράτσα όπου εντόπισαν πέτρες, μολότοφ, σπασμένα μάρμαρα και αντιασφυξιογόνες μάσκες.</p>
      <p>Στη δεύτερη περίπτωση στην οδό Στουρνάρη πραγματοποιήθηκε νέα επιχείρηση της ΕΛ.ΑΣ. προκειμένου να εμποδίσει ομάδα κουκουλοφόρων να ανέβουν σε πολυκατοικία στα Εξάρχεια, με τους αστυνομικούς να προχωρούν σε 2 προσαγωγές.</p>
      <p>Το βίντεο της ΕΛ.ΑΣ. με όσα κατέγραψε το drone<br/>Η αστυνομία έδωσε στη δημοσιότητα βίντεο με όσα κατέγραψε το drone της ΕΛ.ΑΣ. σε ταράτσα πολυκατοικίας στα Εξάρχεια.</p>
      <figure>
        <iframe src="https://www.youtube.com/embed/JmQ9MlxDTNM" width="696" height="392" data-service="Youtube" scrolling="no"/>
      </figure>
      <p>Επεισόδια σε Θεσσαλονίκη και Πάτρα<br/>Μπορεί στην Αθήνα να ολοκληρώθηκε η πορεία για την επέτειο του Πολυτεχνείου χωρίς έκτροπα, ωστόσο σε Πάτρα και Θεσσαλονίκη σημειώθηκαν επεισόδια ανάμεσα σε αντιεξουσιαστές και αστυνομικούς.</p>
      <p>Στο κέντρο της Πάτρας, στο περιθώριο της πορείας για το Πολυτεχνείο αντιεξουσιαστές έριξαν μολότοφ στην συμβολή των οδών Κορίνθου κι Ερμού. Μάλιστα, έχουν μπει φωτιές σε τρεις κάδους, ενώ οι αστυνομικοί έκαναν χρήση δακρυγόνων.</p>
      <p>Επεισόδια σημειώθηκαν το βράδυ της Κυριακής στη Θεσσαλονίκη μετά από την πορεία για το Πολυτεχνείο. Αντιεξουσιαστές πέταξαν δέκα μολότοφ με αποτέλεσμα τρία αυτοκίνητα να τυλιχθούν στις φλόγες, ενώ το ένα από αυτά έχει υποστεί την μεγαλύτερη ζημιά. Το περιστατικό σημειώθηκε πίσω από την Ροτόντα στην οδό Ανδριανού, όπου υπάρχει στέκι αντιεξουσιαστών.</p>
      <p>Μαζική συμμετοχή στην πορεία για το Πολυτεχνείο<br/>Μαζικό ήταν το συλλαλητήριο που ξεκίνησε από την πλατεία Κλαυθμώνος και τα Χαυτεία, στο πλαίσιο της συμπλήρωσης των 46 χρόνων από την εξέγερση του Πολυτεχνείου. Φοιτητικοί σύλλογοι, φορείς, κόμματα κι οργανώσεις της Αριστεράς, ανάμεσά τους ο ΣΥΡΙΖΑ και το ΜέΡΑ25, το ΚΚΕ, το ΠΑΜΕ, σωματεία και συλλογικότητες του αντιεξουσιαστικού χώρου, φωνάζοντας συνθήματα ενάντια στο φασισμό και στο ναζισμό κατευθύνθηκαν μέχρι την αμερικανική πρεσβεία όπου και διαλύθηκαν. Του συλλαλητηρίου προπορευόταν ο σύνδεσμος φυλακισθέντων εξορισθέντων αντιστασιακών 1967-1974.</p>
      <p>Σύμφωνα με την αστυνομία στην πορεία συμμετείχαν περίπου 20.000 διαδηλωτές συμμετείχαν στην πορεία για την επέτειο του Πολυτεχνείου. Σύμφωνα με την εκτίμηση της ΕΛΑΣ, περίπου 8.000 διαδήλωσαν με το μπλοκ του ΠΑΜΕ, στους 1.000 οι διαδηλωτές στο μπλοκ του ΣΥΡΙΖΑ και περίπου 11.000 στα υπόλοιπα μπλοκ.</p>
      <p>Επικεφαλής στο μπλοκ του ΣΥΡΙΖΑ ήταν ο πρόεδρος του κόμματος και πρώην πρωθυπουργός, Αλέξης Τσίπρας, ο οποίος αποχώρησε όταν η πορεία έφτασε στο Σύνταγμα. Μάλιστα πηγές της ΝΔ σχολίασαν την απόφασή του να μην πάει μέχρι την αμερικανική πρεσβεία.<br/>Στο μπλοκ του ΣΥΡΙΖΑ βρέθηκαν ακόμα ο πρώην πρόεδρος της Βουλής, Νίκος Βούτσης, ο γραμματέας του κόμματος, Πάνος Σκουρλέτης, η πρώην περιφερειάρχης Αττικής, Ρένα Δούρου, και άλλα στελέχη του κόμματος.</p>
      <p>Αποδοκιμασίες κατά βουλευτών και στελεχών του ΣΥΡΙΖΑ<br/>Ωστόσο, φτάνοντας το μπλοκ του ΣΥΡΙΖΑ στην αμερικάνικη πρεσβεία αποδοκιμάστηκε από διαδηλωτές που είχαν παραμείνει έξω από την πρεσβεία ενώ κάποιοι άλλοι πέταξαν μπουκάλια νερό εναντίον τους. Η ένταση εκτονώθηκε γρήγορα χωρίς να λάβει μεγαλύτερες διαστάσεις. Αποδέκτες των αποδοκιμασιών ήταν οι Πάνος Σκουρλέτης, Γιάννης Μπαλάφας, Νίκος Φίλης, Νίκος Τόσκας, Θοδωρής Δρίτσας, Στέλιος Παππάς και Θάνος Μωραΐτης.</p>
      <p>Ξεχωριστή η πορεία της ΠΑΣΠ με την αιματοβαμμένη σημαία<br/>Ξεχωριστή πορεία πραγματοποίησε το «μπλοκ» της ΠΑΣΠ με την αιματοβαμμένη σημαία του Πολυτεχνείου, μπροστά από την πρεσβεία των ΗΠΑ. Τα μέλη της ΠΑΣΠ μόλις έφτασαν στην Αμερικανική Πρεσβεία έψαλαν τον εθνικό ύμνο, ύψωσαν τα χέρια τους πάνω από τη σημαία, τη δίπλωσαν και διαλύθηκαν.<br/>Σημειώνεται ότι ανάμεσα στους διαδηλωτές βρέθηκαν μεταξύ άλλων ο γραμματέας του ΚΙΝΑΛ, Μανώλης Χριστοδουλάκης ο εκπρόσωπος τύπου του ΚΙΝΑΛ, Παύλος Χρηστίδης και ο βουλευτής του ΚΙΝΑΛ, Μιχάλης Κατρίνης.</p>
      <p>Μετά την ολοκλήρωση της πορείας η κυκλοφορία στους δρόμους γύρω από το κέντρο της Αθήνας αποκαταστάθηκε σταδιακά, ενώ με εντολή τςη αστυνομίας άνοιξαν και οι σταθμοί του μετρό.</p>
    </article>
  </body>
</html>