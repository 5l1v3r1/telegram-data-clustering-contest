<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-koncert-pro-budoucnost-prisly-tisice-lidi-video/1821391?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T14:59:00+00:00"/>
    <meta property="og:title" content="Na Koncert pro budoucnost přišly tisíce lidí - video"/>
    <meta property="og:description" content="Praha - Na Václavském náměstí začal Koncert pro budoucnost. Zahájila ho zpěvačka Aneta Langerová. Dorazily tisíce lidí, další posluchači postupně přicházeli. Program s vystoupeními desítek hudebníků a známých osobností by měl skončit ve 22:00 videoprojekcí na historickou budovu Národního muzea."/>
  </head>
  <body>
    <article>
      <h1>Na Koncert pro budoucnost přišly tisíce lidí - video</h1>
      <address><time datetime="2019-11-17T14:59:00+00:00">17 Nov 2019, 14:59</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na Václavském náměstí začal Koncert pro budoucnost. Zahájila ho zpěvačka Aneta Langerová. Dorazily tisíce lidí, další posluchači postupně přicházeli. Program s vystoupeními desítek hudebníků a známých osobností by měl skončit ve 22:00 videoprojekcí na historickou budovu Národního muzea.</p>
      <slideshow>
        <figure>
          <img src="https://i3.cn.cz/6/1574011070_P201911170652701.jpg"/>
        </figure>
        <figure>
          <img src="https://i3.cn.cz/6/1574008956_P201911170617301.jpg"/>
        </figure>
        <figure>
          <img src="https://i3.cn.cz/6/1574008975_P201911170617701.jpg"/>
        </figure>
        <figure>
          <img src="https://i3.cn.cz/6/1574008908_P201911170617101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>"Dnes po 30 letech si nemyslím, že bychom přes všechny problémy měli důvod k pesimismu," řekla novinářka Lída Rakušanová, která žila dvě desetiletí v exilu a jejíž hlas znali lidé za totality z Rádia Svobodná Evropa. Podle komentátorky stačí jedny volby, "aby se ukázalo světlo na konci tunelu". Populistům podle ní dokáže čelit jen silná občanská společnost. Připomněla sobotní čtvrtmilionovou demonstraci Milionu chvilek na Letné. "Jsme na dobré cestě, akorát nesmíme zabloudit," dodala Rakušanová.</p>
      <figure>
        <iframe src="https://player.vimeo.com/video/372842845" width="640" height="360" data-service="Vimeo" scrolling="no"/>
      </figure>
      <p>O nutnosti čelit populismu mluvil i katolický kněz Tomáš Halík. "To důležité se neděje na náměstích. To důležité se děje v našem prostředí - v našich rodinách, v naší obci, v naší práci. Bez kritického myšlení není žádná odpovědná činnost a odpovědná demokracie," podotkl Halík.</p>
      <p>Do programu organizátoři zařadili třeba vystoupení kapel Poletíme?, Vltava, Dunaj, Tata Bojs, Buty, Mig 21 či Vypsaná fixa. Pozvali také kněze Václava Malého, právníka Jiřího Přibáně, spisovatele Jáchyma Topola, ústavního právníka Jana Kyselu či bývalé studentské vůdce Martina Mejstříka a Šimona Pánka. Videopozdrav poslal i dalajlama.</p>
      <h3> Na Národní v Praze bylo při oslavách revoluce asi 40.000 lidí</h3>
      <p>Až 40.000 lidí přišlo dnes odpoledne podle odhadů policie na Národní třídu v Praze při oslavách 30. výročí sametové revoluce. Podobný počet lidí dorazil vpodvečer i na Václavské náměstí, kde začal Koncert pro budoucnost a ve 22:00 se tam uskuteční videoprojekce. Policie to uvedla na <a href="https://twitter.com/PolicieCZ/status/1196116179775107074">twitteru</a>. Národní třída se během odpoledne zcela zaplnila a dav lidí se přeléval i do okolních ulic.</p>
      <p>Příliv lidí začal již po 14:30 průvodem kopírujícím pochod demonstrantů v listopadu 1989 z Albertova na Národní třídu. "Odhadované počty účastníků na dnešním pochodu z Albertova je 8000 až 10.000, počet účastníků v ulici Národní až 40.000," oznámila policie před 18:30.</p>
      <p>Ve stejnou dobu bylo podle policistů aktuální také 35.000 až 40.000 lidí na Václavském náměstí. "Počet se však s ohledem na změnu programu může změnit," doplnila policie.</p>
      <p>Kolem 16:00 se část lidí začala z Národní přesouvat na Václavské náměstí na Koncert pro budoucnost. I oni museli jít bočními ulicemi.</p>
      <p>Součástí programu na Národní třídě byl i videomapping, který připravila společnost Post Bellum. Ta spravuje portál Paměť národa. Na fasády domů se dnes promítaly třeba tváře lidí, kteří se komunistickému režimu postavili. Na videoprojekcích se podílely umělecká skupina 3dsense a spolek Díky, že můžem.</p>
      <h3>Do průvodu z Albertova se zapojilo podle odhadů až 10.000 lidí</h3>
      <p>Z Albertova vyrazil dnes odpoledne studentský průvod směrem na Vyšehrad po stejné trase jako před 30 lety. Pořadatelé chtěli tehdejší události, které vedly k pádu komunistického režimu v někdejším Československu, připomenout a rekonstruovat. S transparenty a českými vlajkami se podle odhadů organizátorů vydalo dnes na pochod až 10.000 lidí. Na akci dohlížely desítky policistů.</p>
      <p>Průvodem 17. listopadu 1989 pokračovalo povolené studentské shromáždění na Albertově, kterého se tehdy zúčastnilo asi 15.000 lidí. Na pochod se vydali zhruba o dvě a půl hodiny později než dnešní účastníci, tedy kolem 17:00. Zhruba po hodině na Vyšehradě oficiální část akce skončila položením květin, zapálením svíček a zpěvem hymny. Většina přítomných pak ještě pokračovala do centra. Na Národní třídě je zastavila policie. Policejní kordony postupně stlačovaly dav, prchající lidi příslušníci bili. Po 21:00 byla demonstrace rozehnána.</p>
      <figure>
        <iframe src="https://player.vimeo.com/video/372840345" width="640" height="360" data-service="Vimeo" scrolling="no"/>
      </figure>
      <p>Pořadatelé připravili pro dnešek kytice narůžovělých růží, jednotlivé květy na Vyšehradě rozdávali. Květiny nesli i demonstranti v listopadu 1989. Po cestě se je pak snažili dávat příslušníkům bezpečnosti za jejich štíty.</p>
      <p>Na Vyšehradě na pódiu vystoupili se svým svědectvím lidé, kteří v průvodu před 30 lety byli. Popisovali své vzpomínky na dění na Národní třídě. Mluvili o výpadech tehdejších policistů proti demonstrantům, o útěku Mikulandskou ulicí či o ukrývání se potmě ve vchodech okolních domů. Připomněli také falešnou zprávu o úmrtí studenta Martina Šmída. Shodli se na tom, že této informaci bez pochybování po svém zážitku z místa policejního zásahu uvěřili.</p>
      <p>Z Vyšehradu se účastníci přesouvali na náplavku, kde u připravených instalací pokládali květiny a zapalovali u nich svíčky. Pokračovalo se pak na Národní třídu na řadu dalších akcí. Policie na twitteru uvedla, že na průvod dnes dohlížely desítky policistů.</p>
      <p>Při zásahu na Národní třídě v roce 1989 utrpělo zranění přes 560 lidí. Z 1600 zasahujících příslušníků Sboru národní bezpečnosti (SNB) byly obžalovány tři desítky, většina z nich vyvázla s podmíněnými tresty. Za použití násilí vůči demonstrantům byl na 14 měsíců do vězení v roce 1994 odsouzen bývalý major SNB Zdeněk Šípek. Trest čtyři a půl roku vězení v roce 1990 dostal bývalý nadporučík Jaroslav Oudrán, který hodinu po skončení zásahu bezdůvodně fyzicky napadl a zranil ženu. V roce 1992 byl propuštěn na podmínku.</p>
    </article>
  </body>
</html>