<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/lengyelorszagban-dijat-kapott-a-joker-operatore-1873905/"/>
    <meta property="og:site_name" content="Világgazdaság"/>
    <meta property="article:published_time" content="2019-11-17T14:59:00+00:00"/>
    <meta property="og:title" content="Lengyelországban díjat kapott a Joker operatőre"/>
    <meta property="og:description" content="Sher elmondta, fontosnak tartotta, hogy minél közelebbről mutassa a Jokert alakító Joaquin Phoenix testbeszédének és arcának minden rezdülését."/>
  </head>
  <body>
    <article>
      <h1>Lengyelországban díjat kapott a Joker operatőre</h1>
      <address><time datetime="2019-11-17T14:59:00+00:00">17 Nov 2019, 14:59</time> by <a rel="author">MTI</a></address>
      <p>A Joker című film operatőre, Lawrence Sher kapta a 27. Camerimage Nemzetközi Operatőrfesztivál Arany Béka-díját szombaton, a lengyelországi Torunban – számolt be róla a The Hollywood Reporter.</p>
      <p>A fesztivál díjátadó ceremóniáján Fernando Meirelles A két pápa című produkciójának operatőre, az uruguayi Cesar Charlone Ezüst Béka-díjban részesült. A Bronz Béka-díjat és a nemzetközi kritikusok FIPRESCI-díját a cseh Oscar-nevezett, A festett madár című fekete-fehér film operatőrének, Vladimir Smutnynak ítélték oda.</p>
      <aside>A Todd Phillips rendezésében forgatott Joker operatőre Lawrence Sher volt. A rendhagyó képregényfilm, amely világszerte nagy kasszasiker is lett, a fesztivál közönségének díját is megkapta.</aside>
      <figure>
        <img src="https://www.vg.hu/wp-content/uploads/2019/11/075zawrzelenergaca191116npG1n.jpg"/>
        <figcaption>Lawrence Sher<br/>Fotó: AFP</figcaption>
      </figure>
      <p>Sher a The Hollywood Reporternek korábban elmondta, hogy mivel a Joker elsősorban karaktertanulmány, fontosnak tartotta, hogy minél közelebbről mutassa a főhőst alakító Joaquin Phoenix testbeszédének és arcának minden rezdülését.</p>
      <p>A Camerimage díjai jó előrejelzői az operatőri Oscar-díjaknak: az elmúlt hat évben három Arany Béka-díjas operatőr is bekerült az Oscar-jelöltek mezőnyébe a kategóriában – emlékeztetett a hollywoodi hírportál.</p>
      <p>A fesztivál fő versenyének zsűrijét Michael Hoffman filmrendező vezette, a testület munkájában John de Borman, Peter James, Teresa Medina, Anastas Michos, Dante Spinotti valamint a forgatókönyvíró Jordan Roberts vett részt.</p>
      <aside>A fesztivált Quentin Tarantino Volt egyszer egy Hollywood című filmje zárta. A rendező és operatőre, Robert Richardson a Camerimage operatőr-rendező duónak járó díját vehette át.</aside>
      <p>A ceremónián az operatőr John Baileyt, az amerikai filmakadémia korábbi elnökét életműdíjjal jutalmazták. A fesztivál további díjazottjai között szerepelt Edward Norton, aki a Krzysztof Kieslowski-díjat kapta, Lech Majewski, aki rendezői különdíjban részesült, Jan Roefls, aki látványtervezőként kapott díjat és Richard Gere, akit színészi különdíjjal ismertek el. A Camerimage tiszteletbeli díjával emlékezett meg az alapítása 70. évfordulóját ünneplő Brit Operatőrök Társaságáról. A százéves Amerikai Operatőrök Társaságát már november 9-i megnyitóján köszöntötte a fesztivál.</p>
      <p>A Camerimage hosszú idő után tért vissza Torunba, amely a fesztivál otthona volt az első hét évben. A fesztivál a város és a lengyel állam támogatásával szeretné létrehozni a European Film Center Camerimage elnevezésű új intézményt, amely a későbbiekben otthont adna a nemzetközi operatőri fesztiválnak és más eseményeknek is Torunban.</p>
    </article>
  </body>
</html>