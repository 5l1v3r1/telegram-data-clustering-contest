<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/17/vizitata-na-borisov-v-sasht-blagodarnost-za-pokupkata-na-f-16.429910"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T14:35:00+00:00"/>
    <meta property="og:title" content="Визитата на Борисов в САЩ - благодарност за покупката на F-16"/>
    <meta property="og:description" content="Паси с идея: Да предложим на САЩ да купят остров и АЕЦ &quot;Белене&quot; | Dnes.bg"/>
  </head>
  <body>
    <article>
      <h1>Визитата на Борисов в САЩ - благодарност за покупката на F-16</h1>
      <h2>Паси с идея: Да предложим на САЩ да купят остров и АЕЦ "Белене"</h2>
      <address><time datetime="2019-11-17T14:35:00+00:00">17 Nov 2019, 14:35</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Визитата на премиера Бойко Борисов в САЩ идва като отговор за покупката на изтребителите F-16, каза по bTV президентът на Атлантическия клуб Соломон Паси. Той допълни, че подобна визита е знак за благодарност за свършеното.</p>
      <p>Президентът Доналд Тръмп ще приеме Бойко Борисов в Белия дом на 25 ноември като знак за силните и трайни отношения, които съществуват между нашите два народа, съобщиха от посолството на САЩ.</p>
      <p>Тръмп очаква да бъдат обсъдени начини за засилване на общите за двете страни интереси в областта на сигурността, особено за гарантиране на стабилността на Черноморския регион, улесняване на енергийната диверсификация и противодействието на зловредните влияния, застрашаващи суверенитета на България.</p>
      <p>Според Паси чрез темата за изтребителите F-16 се повдига и въпроса за сферата сътрудничество в сферата на космонавтиката, авиокосмическата област както и възможност за участие в проекти на NASA.</p>
      <p>Друг казус, който може да се разисква е засилването на взаимоотношенията в областта на отбраната, а с оглед стартирането на 5G мрежата в Китай, страната ни трябва да търси сътрудничество със Съединените щати в посока изграждане на 5G мрежа, каза още той.</p>
      <p>Според него при достатъчно въображение, може да се предложи на САЩ да купят остров и АЕЦ "Белене", което може да доведе до мащабни изследвания в областта на ядрената сфера, водеща до постижения с Нобелови награди.</p>
      <p>"Или Тръмп да построи Тръмп Тауър в България, или да се снима във филм в киноцентъра в Бояна. Тръмп е нестандартен президент и могат да бъдат поискани нестандартни неща", каза Соломон Паси.</p>
      <p>За широко коментираните кадри, на които премиерът Бойко Борисов прегръща посланичката на САЩ у нас Херо Мустафа Соломон Паси каза: След като американската страна не е реагирала, значи няма преминаване на границата. Американците също имат президент с нетрадиционен протокол, така че те са свикнали с протоколна свобода.</p>
      <p>"Нека да видим какво ще се случи в Америка - дали това ще бъде визита със снимка за спомен или пълнокръвна визита с добре напълнена кошница. Протоколът е нещо като котката - няма значение дали е черна или бяла, важното е да лови мишки", каза Паси.</p>
      <p>Той подчерта, че новата посланичка на САЩ Херо Мустафа е напълно подготвена за позицията си.</p>
      <related>
        <h4>Още по темата</h4>
        <a href="https://www.dnes.bg/usa/2019/11/09/novata-poslanichka-na-sasht-u-nas-s-trogatelno-video.429069"/>
        <a href="https://www.dnes.bg/politika/2019/08/06/sledvashtata-porychka-na-f-16-po-evtina-pilotite-ni-veche-shte-sa-obucheni.418744"/>
      </related>
    </article>
  </body>
</html>