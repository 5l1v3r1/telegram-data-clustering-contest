<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/jeg-ruset-meg-med-pappa/71789368"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T14:00:30+00:00"/>
    <meta property="og:title" content="- Jeg ruset meg med pappa"/>
    <meta property="og:description" content="Skuespilleren avslører at både hun og hennes berømte far sleit med en skjult opiatavhengighet."/>
  </head>
  <body>
    <article>
      <h1>- Jeg ruset meg med pappa</h1>
      <h2>Skuespilleren avslører at både hun og hennes berømte far sleit med en skjult opiatavhengighet.</h2>
      <address><time datetime="2019-11-17T14:00:30+00:00">17 Nov 2019, 14:00</time> by <a rel="author">Ingunn Dorholt</a></address>
      <p>Det er 20 år siden den <a href="https://www.dagbladet.no/kultur/jamie-lee-curtis-58-gjor-comeback-i-halloween/68701569">prisvinnende skuespilleren Jamie Lee Curtis (60)</a> valgte å endre livet sitt for alltid.</p>
      <p>Tidligere i karrieren sleit hun nemlig med misbruk av både alkohol og smertestillende opiater. Curtis har tidligere forklart at misbruket startet etter en kosmetisk øyelokksoperasjon i 1989, et år etter at hun gjorde suksess med filmen «En fisk med navn Wanda». Men det som utviklet seg til å bli et ti år langt misbruk, var lenge en svært godt bevart hemmelighet.</p>
      <p>
        <b>I 2010 mistet hun sin far, Hollywood-legenden Tony Curtis. Han var den gang 85 år gammel. Nå forteller Jamie Lee Curtis at både hun og faren hadde et rusproblem.</b>
      </p>
      <p>Dette visste 60-åringen fordi de to pleide å ruse seg sammen.</p>
      <figure>
        <img src="https://dbstatic.no/71790553.jpg?imageId=71790553&amp;x=0&amp;y=0.57471264367816&amp;cropw=91.607396870555&amp;croph=59.003831417625&amp;width=644&amp;height=616"/>
        <figcaption><b>KJENTE:</b> Både far og datter Curtis har gjort stor suksess i Hollywood. Foto: NTB Scanpix Vis mer</figcaption>
      </figure>
      <h3>- Delte dop</h3>
      <p>Hollywood-stjerna har tidligere fortalt at hun, etter altså ha blitt introdusert for opiater etter øyelokksoperasjonen, begynte å skaffe medikamenter på alle mulige måter. Blant annet stjal hun piller fra venner og søsteren Kelly - som også var den som avslørte misbruket i 1998.</p>
      <p>I <a href="https://variety.com/2019/biz/features/jamie-lee-curtis-sober-recovery-addiction-1203392102/">Varietys</a> nye Recovery-utgave åpner skuespilleren ytterligere opp om rusproblematikken.</p>
      <p>
        <b>- Jeg visste at pappa hadde et problem, fordi jeg hadde et problem og vi to delte dop.</b>
      </p>
      <p>Videre forteller hun tok kokain sammen med faren, mens hun i ett tilfelle også tok fribase, også kjent som crack, sammen med sin anerkjente skuespillerfar. Dette var den eneste gangen hun prøvde dette, understreker hun.</p>
      <p>Sistnevnte er altså populært kalt crack, og er en ren, krystallisert form for kokain som oppsto i USA på midten av 80-tallet. Siden har det blitt svært utbredt i landet.</p>
      <p>Sammenliknet med sniffing av kokain, røykes gjerne crack, noe som gjør at kokainnivået i blodet øker svært raskt. Dette fører til at effekten av rusmiddelet blir sterkere, noe som også øker risikoen for avhengighet, ifølge <a href="https://www.rustelefonen.no/fakta-om-kokain/virkninger-bivirkninger-kokain/">Rustelefonen.no</a>.</p>
      <figure>
        <iframe src="https://www.youtube.com/embed/GyetlnB_5TY" width="640" height="360" data-service="Youtube" scrolling="no"/>
        <figcaption><b>TRAILER:</b> «Halloween» 2018. Vis mer</figcaption>
      </figure>
      <h3>Heroinoverdose</h3>
      <p>Rusmisbruk har vært et utbredt problem i Curtis-familien.</p>
      <p>60-åringens yngre bror, Nicholas Curtis, døde av en heroinoverdose da han var bare 21 år gammel, forklarer hun i intervjuet. Heller ikke faren klarte å kutte ut misbruket av alkohol, kokain og heroin, før han gikk bort i 2010.</p>
      <figure>
        <img src="https://dbstatic.no/71790564.jpg?imageId=71790564&amp;x=0&amp;y=0.35087719298246&amp;cropw=100&amp;croph=99.649122807018&amp;width=644&amp;height=568"/>
        <figcaption><b>ALDRI RUSFRI:</b> Tony Curtis var rusfri i en treårsperiode, forklarerJamie Lee Curtis i det ferske intervjuet. Her er hun ved farens kiste under begravelsen i Las Vegas i 2010. Foto: NTB Scanpix Vis mer</figcaption>
      </figure>
      <p>
        <b>- Han klarte å bli rusfri i en liten periode og var veldig aktiv i rehabiliteringen i omtrent tre år. Det varte ikke så lenge, men han klarte å holde seg rusfri en liten periode, sier Curtis.</b>
      </p>
      <p>For sin egen del var først da ektemannen, den britiske regissøren, skuespilleren og komponisten Christopher Guest (71), ble innviet i konas vonde hemmelighet, at hun fikk profesjonell hjelp for å kvitte seg med avhengigheten.</p>
      <h3>Opiat-epidemi</h3>
      <p>USA har de siste åra slitt med det som har vært omtalt som en opiat-epidemi, og <a href="https://www.dagbladet.no/nyheter/mike-moore-tvang-tobakksselskapene-til-det-storste-forliket-noensinne-na-gar-han-til-krig-mot-legemiddelindustrien/68801944">reseptbelagte medisiner har vært pekt på som det som har sparket epidemien i gang</a>. I 2016 skrev <a href="https://www.bloomberg.com/quicktake/heroin">Bloomberg</a> at så mange som fire av fem nye heroinmisbrukere rapporterte at de tidligere har misbrukt reseptbelagte smertestillende.</p>
      <p>Selv om Curtis er en del av nettopp denne statistikken, var hennes misbruk «forut for kurven» over misbruket som nå har utviklet seg svært raskt i USA de seinere åra.</p>
      <p>Curtis legger ikke skjul på at hun er stolt over å ha brutt det hun beskriver som en ond sirkel i familien. Da hun kunne feire ti år som rusfri i fjor høst, uttalte tobarnsmoren til <a href="https://people.com/movies/jamie-lee-curtis-opens-up-hiding-secret-opioid-addiction/">People</a> at det å bli rusfri er det hun er mest stolt av gjennom sitt 60 år lange liv.</p>
      <p>- At jeg klarte å bli rusfri, er det jeg er aller mest stolt av i hele mitt liv – mer enn ekteskapet, våre to barn, enhver jobb og suksess. Alt.</p>
    </article>
  </body>
</html>