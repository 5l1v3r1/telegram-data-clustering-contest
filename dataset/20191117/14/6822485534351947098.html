<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826110.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T14:54:00+00:00"/>
    <meta property="og:title" content="بازدید سرزده رئیس بانک مرکزی از بازار ارز"/>
    <meta property="og:description" content="به گزارش تسنیم، عبدالناصر همتی ساعتی قبل با حضور در صرافی‌های بانکی در خیابان فردوسی از نزدیک در جریان روند بازار ارز و قیمت‌ها قرار گرفت؛ همتی در خیابان فردوسی با مردم گفت‌وگو کرد و به آنها اطمینان داد که بانک مرکزی اجازه سفته‌بازی مجدد در بازار ارز را نمی‌دهد."/>
  </head>
  <body>
    <article>
      <h1>بازدید سرزده رئیس بانک مرکزی از بازار ارز</h1>
      <address>
        <time datetime="2019-11-17T14:54:00+00:00">17 Nov 2019, 14:54</time>
      </address>
      <p>رئیس‌کل بانک مرکزی به مردم توصیه کرد که سرمایه‌های خود را به باد ندهند و گفت: بانک مرکزی با قدرت در بازار ارز حضور دارد ضمن اینکه جوّ فعلی بازار دوام نخواهد داشت.</p>
      <p>به گزارش تسنیم، عبدالناصر همتی ساعتی قبل با حضور در صرافی‌های بانکی در خیابان فردوسی از نزدیک در جریان روند بازار ارز و قیمت‌ها قرار گرفت؛ همتی در خیابان فردوسی با مردم گفت‌وگو کرد و به آنها اطمینان داد که بانک مرکزی اجازه سفته‌بازی مجدد در بازار ارز را نمی‌دهد.</p>
      <p>رئیس‌کل بانک مرکزی در این بازدید سرزده تأکید کرد که مردم باید مراقب باشند تا سرمایه‌های خود را از دست ندهند؛ هم‌اکنون در بازار فقط دلال‌ها به‌صورت لفظی قیمت‌ها را تعیین می‌کنند.</p>
      <p>همتی با تأکید بر اینکه جو بازار فقط توسط دلال‌ها ملتهب نشان داده می‌شود و اصلاً واقعیت بازار این‌طور نیست ادامه داد: از صبح امروز قیمت ارز با افزایش قیمت در صرافی‌های بانکی روند کاهشی را در پیش گرفته است. ضمن آنکه بانک مرکزی مشکلی در تامین نیازهای ارزی مردم ندارد.</p>
      <p>صرافی‌های بانکی همزمان با افزایش کاذب قیمت دلار، نرخ‌ها را نسبت به دیروز افزایش دادند؛ بر همین اساس، از صبح امروز قیمت ارز در صرافی ملی 12 هزار و 300 تومان تعیین شد و این افزایش قیمت مانع از خرید ارزان در صرافی‌های بانکی و فروش با قیمت بالا در بازار آزاد شد.</p>
      <p>بعد از افزایش چشمگیر قیمت ارز در صرافی‌های بانکی، دلال‌ها از افزایش قیمت دلار عقب‌نشینی کرده قیمت‌ها را کاهش دادند، بر همین اساس دلار در بازار آزاد از 12 هزار و 600 تومان صبح به 12 هزار و 300 تومان برگشت.</p>
    </article>
  </body>
</html>