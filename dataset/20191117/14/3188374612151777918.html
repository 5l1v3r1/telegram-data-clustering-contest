<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://vsviti.com.ua/interesting/health/107219"/>
    <meta property="og:site_name" content="ВСВІТІ"/>
    <meta property="article:published_time" content="2019-11-17T14:55:07+00:00"/>
    <meta property="og:title" content="Чому сучасна молодь не відчуває себе щасливою?"/>
    <meta property="og:description" content="З кожним роком все більшого занепокоєння викликають результати опитування серед молоді, яке вказує на те, що молоді люди відчувають себе менш потрібними, а відповідно й менш щасливими. Це супроводжується різкою зміною настрою, апатією та загальним фізичним виснаженням. Ми у ВСВІТІ зацікавилися цієї проблемою й спробували розібратися як допомогти у такій ситуації. Для того, щоб відчути […]"/>
  </head>
  <body>
    <article>
      <h1>Чому сучасна молодь не відчуває себе щасливою?</h1>
      <address><time datetime="2019-11-17T14:55:07+00:00">17 Nov 2019, 14:55</time> by <a rel="author">Альона Гук</a></address>
      <figure>
        <img src="http://vsviti.com.ua/wp-content/uploads/2019/11/donotfeelhappy.jpg"/>
      </figure>
      <p>З кожним роком все більшого занепокоєння викликають результати опитування серед молоді, яке вказує на те, що молоді люди відчувають себе менш потрібними, а відповідно й менш щасливими. Це супроводжується різкою зміною настрою, апатією та загальним фізичним виснаженням. Ми у ВСВІТІ зацікавилися цієї проблемою й спробували розібратися як допомогти у такій ситуації.</p>
      <p>Для того, щоб відчути себе дійсно щасливою, людина  повинна досягти успіху у матеріальному, міжособовому й емоційному стані. Мається на увазі досягнення всіх поставлених цілей без шкоди своїй репутації  та зі збереженням гарних стосунків між людьми, не жертвуючи своєю внутрішньою гармонією.</p>
      <p>Відомий психолог кафедри Психології Державного університету Сан Дієго Дж. М. Твенг разом з колегами дослідив проблему молоді, провівши аналіз <a href="https://www.ncbi.nlm.nih.gov/pubmed/30869927">опитувань</a>. Вони дійшли приголомшливих висновків, які сколихнули наукове суспільство.</p>
      <p>
        <b>Виявляється, що:</b>
      </p>
      <ul>
        <li>майже на 52% збільшилось число опитуваних, яким притаманні порушення настрою, прояви депресії, та навіть думки про скоєння суїциду (молодь від 12 до 17 років);</li>
        <li>на 63% збільшились ті самі прояви у молоді віком від 18 до 25 років;</li>
        <li>люди старше 26 років менш схильні до такого стану речей.</li>
      </ul>
      <h3>Що або хто у цьому винен?</h3>
      <p>Виділяють <a href="https://www.psychologytoday.com/us/blog/between-the-lines/201905/whats-making-so-many-young-people-depressed">декілька факторів</a>, які впливають на молодь негативно. Серед них:</p>
      <ol>
        <li>Зменшення кількості спілкування у реальному житті та перехід у віртуальне спілкування.</li>
        <li>Недостатня кількість часу на сон.</li>
        <li>Невпевненість у своєму майбутньому.</li>
        <li>Відносини з батьками.</li>
      </ol>
      <p>Перший та другий фактори виходять один з одного. Молодь часто користується електронними гаджетами, які встигли заполонити їх життя. Через це страждає їх життєвий ритм. Кількість реального спілкування між людьми, здається вже досягла мінімальної позначки. Іноді й часу на сон не вистачає, бо потрібно передивитися всі новини, поспілкуватися з декількома сотнями друзів у соціальних мережах та поставити лайки новим публікаціям. Хоча вже давно відомий факт, що здоровий сон (7-8 годин) «перезавантажує організм»,  підвищує інтелектуальну активність і, взагалі, допомагає людині краще себе почувати.</p>
      <p>Усі спроби обмежити використання, наприклад, смартфонів хоча б у межах школи не привели до необхідних результатів. Досить часто батьки надають перевагу не психоемоційному стану дитини, а змозі у будь-який час бути з нею на зв’язку.</p>
      <p>Контент телепрограм та YouTube відео також впливають на зміни настрою та почуттів молоді, бо дають дещо змінену картинку реального життя суспільства. Після перегляду таких передач виникають питання, пов’язані зі стурбованістю молодих людей за своє власне майбутнє.</p>
      <p>Молодь зазнає сильного впливу й від своїх батьків. Вони здатні переймати їх досвід, цінності, прислуховуються до порад. Іноді батьки дуже занепокоєні майбутнім своїх дітей, а тому втручаються в їхнє особисте життя аби довести, що вони знають краще. Спроби хоча б трішки відокремитись від родини й знайти свій шлях можуть сприйматися негативно. Вплив <a href="https://www.psychologytoday.com/intl/blog/toxic-relationships/201808/12-clues-relationship-parent-is-toxic">«токсичних батьків»</a> на сучасну молодь вражає так само як і повна байдужість до життя своїх дітей з іншого боку. Аби добитися хоч якоїсь позитивної оцінки з боку <a href="http://301-joweb.newscyclecloud.com/leisure/parents-careless_168168?profile=1338">байдужих батьків</a> молоді люди прагнуть будь-що досягти успіхів, при цьому рідко можуть почути гарний відгук з їхнього боку на свою адресу.</p>
      <h3>Чи є вихід?</h3>
      <p><b><i>Для молоді віком 12–17 років</i></b> обмеження кількості часу, проведеного онлайн було б неабияким досягнення. Тим паче, що зараз існують SmartWatch, які вже набули популярності у нашій країні. Крім того, деякі смартфони мають опцію «Батьківський контроль», або мобільний додаток, щоб батьки могли контролювати час перебування у мережі. Намагайтеся більше цікавитися життям свої дорослих дітей. Таким чином вони будуть відчувати, що вам не байдуже і вони все ще потрібні у вашому житті. При цьому потрібно розуміти де та межа між «вислухати і дати пораду» та «роби так, як я сказав».</p>
      <p><b><i>Тим, хто у свої 18–25 років </i></b>відчувають себе нещасними є також декілька порад.</p>
      <ol>
        <li>Проводьте більше вільного часу зі своїми друзями на свіжому повітрі.</li>
        <li>Не порівнюйте себе з блогерами Instagram або YouTube. Кожна людина – це індивідуальність. Краще спробуйте знайти родзинку в собі.</li>
        <li>Робіть те, що вам приносить задоволення. Перетворіть своє хобі на заробіток. Так ви одразу вб’єте двох зайців: зникне необхідність ходити на ненависну роботу та з’явиться впевненість у завтрашньому дні.</li>
        <li>Уникайте «перфекціонізму». Молоді такого віку притаманне бажання зробити все й одразу, та ще й отримати найкращий результат. Коли ж так не виходить, починає погіршуватися настрій і виникає невпевненість в собі.</li>
        <li>Знаходьте час на себе, навіть коли справи йдуть не так, як треба. Спробуйте взяти тайм-аут і поміркувати над ситуацією. Щоб не потрапити у ситуацію, коли люди починають відчувати підвищену тривожність, або ознаки депресії, намагайтеся переключитися з однієї справи на іншу.</li>
        <li>Почніть смакувати навіть маленькі миті щастя. Це найкраща зброя аби позбавитися відчуття нещастя.</li>
      </ol>
      <p>Пошук щастя не повинен стати нав’язливою ідеєю, а бути щасливим не є вашим обов’язком. Це ваше право. Ми не можемо уникнути зустрічі з нещастям, але в наших силах її не боятися.  Якщо ви чи людина, яка знаходиться в вашому оточенні відчуває себе нещасливою, спробуйте допомогти та знайти вихід з даної ситуації. Сподіваємось, що наші поради стануть вам у нагоді.</p>
      <p>
        <i>автор <a href="http://vsviti.com.ua/author/alionag">Альона Гук</a> спеціально для <a href="http://vsviti.com.ua/">vsviti.com.ua</a></i>
      </p>
      <related>
        <h4>СТАТТІ ПО ТЕМІ</h4>
        <a href="http://vsviti.com.ua/interesting/health/107224"/>
        <a href="http://vsviti.com.ua/interesting/health/107003"/>
        <a href="http://vsviti.com.ua/interesting/health/106914"/>
        <a href="http://vsviti.com.ua/interesting/health/106872"/>
        <a href="http://vsviti.com.ua/interesting/health/106588"/>
        <a href="http://vsviti.com.ua/interesting/health/106497"/>
      </related>
    </article>
  </body>
</html>