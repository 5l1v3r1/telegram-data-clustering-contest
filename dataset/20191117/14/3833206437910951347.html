<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Neshto-mnogo-vazhno-vliza-v-sila-ot-1-yanuari-2020-g-po-nashite-magistrali-i-natovareni-putishta-914456"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T14:58:00+00:00"/>
    <meta property="og:title" content="Нещо много важно влиза в сила от 1 януари 2020 г. по нашите магистрали и натоварени пътища"/>
    <meta property="og:description" content="През 2020 г. при официални празници и в определени дни през лятото, както е и в момента, ще се спира..."/>
  </head>
  <body>
    <article>
      <h1>Нещо много важно влиза в сила от 1 януари 2020 г. по нашите магистрали и натоварени пътища</h1>
      <address>
        <time datetime="2019-11-17T14:58:00+00:00">17 Nov 2019, 14:58</time>
      </address>
      <p>През 2020 г. при официални празници и в определени дни през лятото, както е и в момента, ще се спира движението на камионите над 12 т по автомагистралите и най-натоваренитe пътища. Това предвижда проект на заповед за временна организация на движението на моторните превозни средства над 12 тона по участъци от републиканската пътна мрежа, която ще е в сила от 1 януари 2020 г. Съвместната заповед ще бъде на председателя на Управителния съвет на Агенция "Пътна инфраструктура“, директора на ГД "Национална полиция“ и изпълнителния директор на ИА "Автомобилна администрация“. Проектът е публикуван за обществено обсъждане на интернет страницата на АПИ - www.api.bg, в секция "Нормативна база“, подсекция "Проекти на нормативни актове“.</p>
      <p>Както и досега през 2020 г. при повече от два почивни и празнични дни, трафикът на тежкотоварните автомобили ще се ограничава в последния работен ден от 16 ч. до 20 ч. и в последния почивен ден - от 14 ч. до 20 ч. Целта е повишаване на безопасността на движение, когато много хора тръгват на път, и на пропускливостта на пътната инфраструктура. За първи път спирането на тежкотоварните превозни средства ще бъде само в посоката с очакван засилен трафик за следните участъци:</p>
      <p>АМ "Тракия“ – в последния работен ден в участъка от София до Пловдив за пътуващите към Пловдив и в последния почивен ден в отсечката Пловдив - София за пътуващите към София;</p>
      <p>АМ "Хемус“ – в последния работен и последния почивен ден за участъка от София до пътната връзка при кръстовището с път I-4 (при 87-ми км) в двете посоки;</p>
      <p>АМ "Струма“ – в последния работен ден в участъка от София до Симитли за пътуващите към ГКПП "Кулата“ и в последния почивен ден за отсечката от Сандански до Кресна за пътуащите към София;</p>
      <p>АМ "Марица“ - в последния почивен ден за пътуващите от Харманли до АМ "Тракия“;</p>
      <p>път I-1 с. Ребърково - Ботевград;</p>
      <p>път I-1 – от етапна връзка на лот 2 на АМ "Струма“ при Благоевград до Кресна;</p>
      <p>път I-4 – от п. в. "Коритна“ през Велико Търново до Шумен;</p>
      <p>път I-5 Русе - Бяла;</p>
      <p>път I-8 ГКПП "Калотина“ - София;</p>
      <p>път I-9 Варна - Бургас;</p>
      <p>път II-18 Околовръстен път на София;</p>
      <p>път II-99 Бургас - Царево.</p>
      <p>За улеснение на трафика и за повишаване на безопасността през летните месеци се предвижда от 15 юни до 15 септември 2020 г. всеки петък от 18 ч. до 20 ч. и всяка неделя от 16 ч. до 20 ч. да се спира движението на тежкотоварните автомобили над 12 тона по най-натоварените автомагистрални отсечки, както следва:</p>
      <p>АМ "Тракия“ – в петък за участъка от София до Пловдив за пътуващите към Пловдив, а в неделя за отсечката Пловдив - София за пътуващите към столицата;</p>
      <p>АМ "Хемус“ – в петък и неделя за участъка от София до пътната връзка при кръстовището с път I-4 (при 87-ми км) в двете посоки;</p>
      <p>АМ "Струма“ – в петък за участъка отСофия до Симитли в посока ГКПП "Кулата“ и в неделя от Сандански до Кресна за пътуващите към София;</p>
      <p>АМ "Марица“ – само в неделя за пътуващите от Харманли до АМ "Тракия“.</p>
      <p>От 15 юни до 15 септември 2020 г. всеки петък от 17 ч. до 20 ч. и всяка неделя от 14 ч. до 20 ч. в двете посоки ще се ограничава движението на МПС над 12 тона по следните участъци от републиканската пътна мрежа :</p>
      <p>път I-1 с. Ребърково - Ботевград;</p>
      <p>път I-1 – от етапна връзка на лот 2 на АМ "Струма“ при Благоевград до Кресна;</p>
      <p>път I-5 Русе - Бяла;</p>
      <p>път I-9 Варна - Бургас;</p>
      <p>път II-99 Бургас - Царево.</p>
      <p>Ограничението не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).</p>
    </article>
  </body>
</html>