<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/17/la-risposta-della-trenta-sulla-casa-non-%c3%a8-da-m5s-buffagni-top10_20191117_152920/"/>
    <meta property="og:site_name" content="Askanews"/>
    <meta property="article:published_time" content="2019-11-17T14:29:20+00:00"/>
    <meta property="og:title" content="“La risposta della Trenta sulla casa non è da M5s” (Buffagni)"/>
    <meta property="og:description" content="Roma, 17 nov. (askanews) – “Ho letto stamattina la notizia dell’ex Ministro Trenta sull’immobile di pregio assegnato al marito, in cui vive. Ho altresì letto la risposta dell’ex Ministro Trenta: formalmente pare anche ineccepibile, ma non è da 5 stelle!!!”. È quanto scrive il viceministro allo Sviluppo economico e esponente M5S, Stefano Buffagni, su Facebook. […]"/>
  </head>
  <body>
    <article>
      <h1>“La risposta della Trenta sulla casa non è da M5s” (Buffagni)</h1>
      <h2>"Ci liberi dall'imbarazzo"</h2>
      <address>
        <time datetime="2019-11-17T14:29:20+00:00">17 Nov 2019, 14:29</time>
      </address>
      <figure>
        <img src="http://www.askanews.it/wp-content/uploads/2019/11/20191117_152910_B8ECDCB5.jpg"/>
      </figure>
      <p>Roma, 17 nov. (askanews) – “Ho letto stamattina la notizia dell’ex Ministro Trenta sull’immobile di pregio assegnato al marito, in cui vive. Ho altresì letto la risposta dell’ex Ministro Trenta: formalmente pare anche ineccepibile, ma non è da 5 stelle!!!”. È quanto scrive il viceministro allo Sviluppo economico e esponente M5S, Stefano Buffagni, su Facebook.</p>
      <p>“Noi siamo nati con un’altra missione, stare nei palazzi rischia sempre di contaminarci, di cambiarci ed è contro questa “droga” che dobbiamo tenere alta l’attenzione. Non sono mai stato estremista ed ho sempre tenuto un po’ di elasticità ed alta tolleranza nelle cose attirandomi anche tante cattiverie nel Movimento. Non sono mai stato un giustizialista e capisco che durante il mandato possano nascere esigenze funzionali. Ma se fosse stato uno del Pd o uno della Lega ad assegnare al marito una casa di quel genere da tenere anche dopo il mandato – si chiede – cosa avremmo detto?”.</p>
      <p>“Ecco, io mi auguro che venga liberato il prima possibile l’appartamento e venga tolto dall’imbarazzo il Movimento 5 Stelle. Poi mi auguro si apra una riflessione su tutti questi immobili, sui loro utilizzi e sugli sprechi che si annidano lì in mezzo. Il Paese vive un momento difficile ed ogni euro risparmiato è un euro per chi soffre, per le imprese e per chi lavora!”, aggiunge Buffagni.</p>
      <p>“Abbiamo bisogno di evolverci come M5S perché la sfida del governo impone una maturazione, ma senza rinnegare alcuni capi saldi della nostra identità. Siamo cittadini nelle istituzioni, non privilegiati”, conclude.</p>
      <p>Pol/Vlm/Int9</p>
    </article>
  </body>
</html>