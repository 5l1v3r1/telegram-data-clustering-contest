<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259566/megali-epixeirisi-tis-astynomias-stin-kriti-vrethikan-opla-kai-narkotika-se-stanes"/>
    <meta property="og:site_name" content="LiFO"/>
    <meta property="article:published_time" content="2019-11-17T14:14:00+00:00"/>
    <meta property="og:title" content="Μεγάλη επιχείρηση της Αστυνομίας στην Κρήτη: Βρέθηκαν όπλα και ναρκωτικά σε στάνες"/>
    <meta property="og:description" content="Μεγάλη επιχείρηση της Αστυνομίας στον δήμο Χερσονήσου"/>
  </head>
  <body>
    <article>
      <h1>Μεγάλη επιχείρηση της Αστυνομίας στην Κρήτη: Βρέθηκαν όπλα και ναρκωτικά σε στάνες</h1>
      <h2>Μεγάλη επιχείρηση της Αστυνομίας στον δήμο Χερσονήσου</h2>
      <address><time datetime="2019-11-17T14:14:00+00:00">17 Nov 2019, 14:14</time> by <a rel="author">NEWSROOM</a></address>
      <p>
        <b>Συνελήφθησαν, χθες το μεσημέρι σε περιοχή του δήμου Χερσονήσου της <a href="https://www.lifo.gr/tags/%CE%9A%CF%81%CE%AE%CF%84%CE%B7">Κρήτης</a>, στη διάρκεια αστυνομικής έρευνας, δύο άνδρες ηλικίας 69 και 39 ετών, για ναρκωτικά και όπλα.</b>
      </p>
      <p>Στο πλαίσιο της επιχείρησης, σε υπαίθριους χώρους απόκρυψης ναρκωτικών ουσιών, στα σπίτια τους, αλλά και σε ποιμνιοστάσια ιδιοκτησίας τους, βρέθηκαν και κατασχέθηκαν 27 αυτοσχέδιες συσκευασίες που περιείχαν συνολικά 4 κιλά και 691 γραμμάρια κάνναβης.</p>
      <p>Επιπλέον, μεταξύ των κατασχεθέντων υπήρχαν δύο πολεμικά τυφέκια τύπου Kalasnikov, μια αμυντική χειροβομβίδα, 15,3 γραμμάρια κοκαΐνης, δύο πιστόλια με τους γεμιστήρες τους, χίλια πενήντα φυσίγγια, και δύο κυνηγετικά όπλα. Επίσης, κατασχέθηκε το χρηματικό ποσό των 6.625 ευρώ, ένα αλεξίσφαιρο γιλέκο, τρεις ηλεκτρονικές ζυγαριές ακριβείας, τρία φορτηγά και ένα αυτοκίνητο.</p>
      <p>Η προανάκριση διενεργείται από το Τμήμα Δίωξης Ναρκωτικών της Υποδιεύθυνσης Ασφαλείας Ηρακλείου, ενώ οι συλληφθέντες θα οδηγηθούν στον Εισαγγελέα Πλημμελειοδικών Ηρακλείου.</p>
    </article>
  </body>
</html>