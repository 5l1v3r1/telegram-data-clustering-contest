<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/17/zingaretti-chi-attacca-scava-fossa-sua-del-centrosinistra_OSecpQN6TQyG1Jj4FOjZ7H.html"/>
    <meta property="og:site_name" content="Adnkronos"/>
    <meta property="article:published_time" content="2019-11-17T14:54:00+00:00"/>
    <meta property="og:title" content="Zingaretti: &quot;Chi attacca Pd affossa se stesso e centrosinistra&quot;"/>
    <meta property="og:description" content="Il segretario: &quot;Si mettano in agenda lo ius culturae e lo ius soli&quot;"/>
  </head>
  <body>
    <article>
      <h1>Zingaretti: "Chi attacca Pd affossa se stesso e centrosinistra"</h1>
      <address>
        <time datetime="2019-11-17T14:54:00+00:00">17 Nov 2019, 14:54</time>
      </address>
      <p>Chi tra gli alleati "ci attacca per proprio tornaconto scava la fossa per se stesso e per tutto il centrosinistra italiano perché <a href="https://www.adnkronos.com/Search/Link/keyword/pd">il Pd sarà sempre il pilastro di ogni risposta</a> alla destra risorgente, autoritaria e xenofoba". Lo ha detto <a href="https://www.adnkronos.com/Search/Link/keyword/Nicola%20Zingaretti">Nicola Zingaretti</a> a 'Tutta un'altra storia'.</p>
      <p>Secondo Zingaretti, contro il "decadentismo antropologico dei tanti leader che emergono e poi scompaiono", il Pd deve "costruire una comunità, deve cambiare come soggetto collettivo e a chi vuole mandarci indietro dobbiamo rispondere con un partito più ricco e inclusivo". "La missione del Pd è quella di mettersi al servizio per contrastare la decadenza del Paese e gli umori neri che ci sono, perché oggi dobbiamo assistere allo sconcio delle minacce alla Segre. Vergognatevi!", ha detto ancora.</p>
      <p>"Al presidente Conte diciamo: prepariamo già da oggi e nei prossimi giorni una nuova agenda di governo secondo gli accordi ma anche secondo le esigenze dell'Italia. Chiederemo con i gruppi parlamentari che si metta in agenda lo ius culturae e lo ius soli come scelta di campo del Pd. La parità di salario tra uomini e donne è un obiettivo, non serve per mettere una bandierina con una intervista sui giornali. Ci vuole serietà e non comizi se vogliamo cambiare l’Italia", ha detto ancora. L'Ilva, ha affermato, "non deve chiudere e riaccendiamo l'economia italiana".</p>
    </article>
  </body>
</html>