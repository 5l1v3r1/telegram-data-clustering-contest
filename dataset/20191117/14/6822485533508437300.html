<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826099.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T14:12:00+00:00"/>
    <meta property="og:title" content="سهمیه سوخت سرویس مدارس اعلام شد"/>
    <meta property="og:description" content="به گزارش فارس، پوریا محمدیان ددبیر شورای عالی هماهنگی ترافیک شهرهای کشور در خصوص سهمیه سوخت تاکسی‌های درون شهری اظهار کرد: با توجه به برنامه‌ریزی‌هایی که انجام گرفت و تجربه‌ای که از پروژه قبلی اجرای طرح سهمیه‌بندی بنزین در کشور داشتیم، سهم تاکسی‌های تک سوز ۴۰۰ لیتر در ماه تعیین شد."/>
  </head>
  <body>
    <article>
      <h1>سهمیه سوخت سرویس مدارس اعلام شد</h1>
      <address>
        <time datetime="2019-11-17T14:12:00+00:00">17 Nov 2019, 14:12</time>
      </address>
      <p>دبیر شورای عالی هماهنگی ترافیک شهرهای کشور، سهمیه سوخت سرویس مدارس کشور را اعلام کرد.</p>
      <p>به گزارش فارس، پوریا محمدیان ددبیر شورای عالی هماهنگی ترافیک شهرهای کشور در خصوص سهمیه سوخت تاکسی‌های درون شهری اظهار کرد: با توجه به برنامه‌ریزی‌هایی که انجام گرفت و تجربه‌ای که از پروژه قبلی اجرای طرح سهمیه‌بندی بنزین در کشور داشتیم، سهم تاکسی‌های تک سوز ۴۰۰ لیتر در ماه تعیین شد.</p>
      <p>وی با بیان اینکه بیش از ۹۰ درصد ناوگان تاکسی کشور دوگانه سوز است، ادامه داد: برای تاکسی‌های دوگانه‌سوز ۲۰۰ لیتر در نظر گرفته شد که با توجه به تغییراتی که دیروز انجام شد این مبلغ به ۲۵۰ لیتر در ماه برای تاکسی‌های دوگانه سوز تغییر کرد.</p>
      <p>دبیر شورای عالی هماهنگی ترافیک شهرهای کشور درباره سهمیه سوخت ون افزود:‌ با توجه به اینکه مصرف این خودروها بیشتر از تاکسی‌های تک سوز است، برای آنها ۶۰۰ لیتر در ماه سهمیه تعیین شده است.</p>
      <p>وی در خصوص آژانس‌ها نیز گفت:‌ برای آژانس‌های تاکسی تلفنی، سهمیه‌ای که در نظر گرفتیم شامل ۲۰۰ لیتر برای تاکسی‌های تلفنی بنزینی و ۱۲۰ لیتر در ماه برای تاکسی‌های تلفنی گازسوز است.</p>
      <p>محمدیان با اشاره به سهمیه سوخت تاکسی‌های اینترنتی بیان کرد: در صورتی که راننده این تاکسی‌ها بیش از ۲۰۰ کیلومتر در ماه رانندگی کرده باشد، مابه التفاوت آن تا سقف ۳۰۰ لیتر در ماه، سهمیه بنزین پیش‌بینی شده است.</p>
      <p>دبیر شورای عالی هماهنگی ترافیک شهرهای کشور در خصوص سهمیه سوخت وانت‌بارها و موتورسیکلت‌ها اظهار کرد: سهمیه سوخت وانت‌های پرمصرف بنزینی ۳۰۰ لیتر، دوگانه‌سوز ۱۲۰ لیتر و سهمیه سوخت وانت‌های کم مصرف بنزینی ۲۰۰ لیتر و دوگانه سوز ۶۰ لیتر در ماه پیش‌بینی شده است. ضمن اینکه سهمیه موتورسیکلت در هر ماه ۲۵ لیتر در نظر گرفته شده است.</p>
      <p>وی در خصوص سهمیه سرویس مدارس نیز گفت: سرویس‌های مدارس در قالب سامانه سپند(ناوگان پایش حمل و نقل دانش‌آموزی) ساماندهی می‌شود و جابجایی مسافر که دانش‌آموز است، انجام می‌دهد و در نتیجه مشمول سهمیه سوخت قرار می‌گیرد. </p>
      <p>محمدیان با بیان اینکه در گذشته سرویس مدارس جزو سهیه‌بگیرهای بنزین نبود، تصریح کرد: بر این اساس برای سرویس‌های مدارس ۱۲۰ لیتر در ماه سهمیه بنزین در نظر گرفته شده است.</p>
      <p>محسن حاجی‌میرزایی وزیر آموزش و پرورش نیز اعلام کرد: با هماهنگی به عمل آمده، سهمیه سوخت مورد نیاز سرویس مدارس تأمین خواهد شد.</p>
      <p>وی افزود: این سهمیه پس از ثبت‌نام تمام سرویس‌ها و بررسی میزان مورد نیاز از روز اجرای سهمیه‌بندی یعنی ۲۴ آبان جاری محاسبه و اعمال خواهد شد.</p>
    </article>
  </body>
</html>