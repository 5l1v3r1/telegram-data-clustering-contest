<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/tramp-zelenskiy/30276583.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T14:07:14+00:00"/>
    <meta property="og:title" content="Співробітник посольства США у Києві розповів у Конгресі, що Зеленський погодився провести розслідування, якого хотів Трамп"/>
    <meta property="og:description" content="Саме на слова Дейвіда Голмса покладався головний американський дипломат в Україні Вільям Тейлор у своїх свідченнях у Конгресі США"/>
  </head>
  <body>
    <article>
      <h1>Співробітник посольства США у Києві розповів у Конгресі, що Зеленський погодився провести розслідування, якого хотів Трамп</h1>
      <address><time datetime="2019-11-17T14:07:14+00:00">17 Nov 2019, 14:07</time> by <a rel="author" href="https://www.radiosvoboda.org/author/%D0%B3%D0%BE%D0%BB%D0%BE%D1%81-%D0%B0%D0%BC%D0%B5%D1%80%D0%B8%D0%BA%D0%B8/v_u_qq" target="_blank">Голос Америки</a></address>
      <p>
        <b>Співробітник посольства США в Україні розповів слідству Палати представників Конгресу США щодо початку процедури імпічменту, що чув, як посол США в ЄС заявив у телефонній розмові з президентом США Дональдом Трампом, що президент України Володимир Зеленський буцімто погодився провести розслідування, на проведенні якого наполягала адміністрація США. Про це Дейвід Голмс розповів у п’ятницю під час слухань за закритими дверима.</b>
      </p>
      <p>Телеканал <a href="https://edition.cnn.com/2019/11/15/politics/david-holmes-testimony/index.html">CNN опублікував</a> текст заяви, якою <b>Дейвід</b> <b>Голмс</b> відкрив свій виступ перед слідством. У своїх свідченнях дипломат вказав, що став свідком і слухачем розмови посла США в ЄС Сондланда та президента Трампа, у ресторані у Києві, звідки Сондланд телефонував президентові США.</p>
      <figure>
        <iframe data-src="https://twitter.com/1/status/1195479264444833797?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Хоча посол Сондланд не використовував гучний зв’язок, я міг чути президента через слухавку. Голос президента був дуже гучним та пізнаваним, а посол Сондланд деякий час тримав слухавку подалі від вуха, ймовірно через гучність», – йдеться у документі, який оприлюднив телеканал CNN.</p>
      <p>Саме на слова Голмса у свою чергу покладався головний американський дипломат в Україні <b>Вільям Тейлор</b> у своїх свідченнях у Конгресі.</p>
      <p>За словами Голмса, Сондланд заявив Трампові, що Зеленський у захваті від нього (loves your ass – англ.), і ствердно відповів на запитання, чи президент України проведе розслідування, якого хотів Трамп. Сондланд буцімто заявив Трампу, що Зеленський зробить «усе, про що ви його попросите».</p>
      <figure>
        <iframe data-src="https://twitter.com/1/status/1195430928304267272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Адміністрація США наполягала на проведенні в Україні розслідувань щодо обставин буцімто втручання у вибори США з території України у 2016-му році з метою перешкодити обранню Дональда Трампа, а також щодо діяльності компанії Burisma, у якій працював син колишнього віцепрезидента США Джо Байдена. <a href="https://www.radiosvoboda.org/a/news-ssha-bajden-tramp-impichment/30261844.html">У Трампа наполягають</a> на доцільності цих розслідувань, натомість <a href="https://www.radiosvoboda.org/a/news-pelosi-trump-habarnytstvo/30273106.html">Демократична партія США твердить</a>, що їхньою єдиною метою було завдати шкоди Джо Байдену, конкуренту Трампа.</p>
      <p>Президент США послідовно характеризував своє спілкування із Зеленським як чудове.</p>
      <p>У суботу президент США поширив на своїй сторінці у твітері коментар консервативного оглядача Раша Лімбо щодо свідчень колишніх та чинних дипломатів на слуханнях щодо розслідування про початок процедури імпічменту.</p>
      <figure>
        <iframe data-src="https://twitter.com/1/status/1195727871765073921?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Моя підтримка Дональда Трампа ніколи не була сильнішою, ніж тепер. Спостерігаючи за цим, стає цілком очевидним, що ці люди мають піти. Ви обрали Дональда Трампа, щоб осушити болото <i>(«осушити болото» – виборче гасло Трампа, яке має на увазі подолання корупції у Вашингтоні – ред.)</i> що ж, усунення таких людей, як Йованович – це і є «осушення болота». Зміщення таких, як Кент та Тейлор, зміщення усіх, хто лишився від часів Обами і намагався нашкодити Трампу, позбавлення від цих людей, зміщення їх – це і є «осушення болота». Цей процес не міг бути безболісним, бо вони ніколи б не дозволили Трампові здійснити задумане!».</p>
      <figure>
        <video src="https://flashvideo.rferl.org/Videoroot/Pangeavideo/2019/11/c/ce/ce225b82-9595-4b7d-8213-fdaa68f234b4_mobile.mp4?download=1"/>
      </figure>
    </article>
  </body>
</html>