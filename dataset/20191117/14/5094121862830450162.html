<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/na-sporitelne-v-litomericich-je-trikolora-odhalili-ji-pri-oslave-revoluce-20191117.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T14:22:00+00:00"/>
    <meta property="og:title" content="Na spořitelně v Litoměřicích je trikolora. Odhalili ji při oslavě revoluce"/>
    <meta property="og:description" content="/FOTO, VIDEO/ Už je veselejší. Řeč je o domu na Mírovém náměstí v Litoměřicích, kde sídlí Česká spořitelna. Zdobí ji umělecký objekt místní akademické sochařky Alžběty Kumstátové."/>
  </head>
  <body>
    <article>
      <h1>Na spořitelně v Litoměřicích je trikolora. Odhalili ji při oslavě revoluce</h1>
      <address><time datetime="2019-11-17T14:22:00+00:00">17 Nov 2019, 14:22</time> by <a rel="author">Jaroslav Balvín</a></address>
      <p>Pláštík ze zakryté instalace slavnostně strhli v neděli 17. listopadu, kdy si vedení města se stovkami lidí připomnělo 30. výročí sametové revoluce.</p>
      <p>A jak nápad na instalaci vznikl? Loni při výročí sta let Československa radní odhalili plastiku u Masarykovy základní školy od manželů Klaškových. V soutěži, kterou k tomu Litoměřice vyhlásily, zůstala druhá Kumstátová s trikolorou. Zdejší ODS potom vyhlásila sbírku na její realizaci.</p>
      <figure>
        <img src="https://g.denik.cz/11/1e/trikolora-plastika-litomerice-20191116-1_denik-150-3x2.jpg"/>
      </figure>
      <aside>
        <a href="https://litomericky.denik.cz/zpravy_region/plastika_trikolora_litomerice-20191116.html">FOTO: Trikolora je na místě. V neděli ji v Litoměřicích čeká slavnostní odhalení Přečíst článek ›</a>
      </aside>
      <p>Shromáždění na městském rynku, kde si slovo vzali například disident a dnes europoslanec Alexandr Vondra, Renata Vášová z hospice Sv. Štěpána, advokátka Radka Šumerová nebo i studenti litoměřického gymnázia, předcházela ekumenická mše v kostele Všech svatých se Zdeňkem Bártou.</p>
      <p>Na Mírovém náměstí zněla hymna, v podloubí pod pamětní deskou obětem válek a komunismu plály svíčky. Následně se lidé odebrali do parku V. Havla, kde se poklonili bustě zesnulého exprezidenta a vyfotili u třicítky ze spadaných listů, a pak se pokojně rozešli domů.</p>
      <figure>
        <img src="https://g.denik.cz/11/eb/charita-polevka-zelnacka-litomerice-20191116-7_denik-150-3x2.jpg"/>
      </figure>
      <aside>
        <a href="https://litomericky.denik.cz/zpravy_region/charita_polevka_zelnacka_litomerice_20191117.html">V Litoměřicích vařili polévku a guláš ve velkém. Výtěžek půjde na nemocné děti Přečíst článek ›</a>
      </aside>
    </article>
  </body>
</html>