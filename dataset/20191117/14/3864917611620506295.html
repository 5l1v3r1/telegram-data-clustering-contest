<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2819893-situacia-iz-ukrspirtom-ne-mens-skladna-niz-z-rinkom-zemli-milovanov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T14:31:00+00:00"/>
    <meta property="og:title" content="Ситуація із &quot;Укрспиртом&quot; не менш складна, ніж з ринком землі - Милованов"/>
    <meta property="og:description" content="Ситуація із демонополізацією спиртової галузі не менш складна, ніж з ринком землі, але вона буде вирішена."/>
  </head>
  <body>
    <article>
      <h1>Ситуація із "Укрспиртом" не менш складна, ніж з ринком землі - Милованов</h1>
      <h2>Ситуація із демонополізацією спиртової галузі не менш складна, ніж з ринком землі, але вона буде вирішена.</h2>
      <address>
        <time datetime="2019-11-17T14:31:00+00:00">17 Nov 2019, 14:31</time>
      </address>
      <p>Про це заявив міністр розвитку економіки, торгівлі та сільського господарства Тимофій Милованов в інтерв’ю <a href="https://prm.ua/shhaslive-interv-yu-z-timofiyem-milovanovim-pro-kolomoyskogo-vpliv-oligarhiv-na-zelenskogo-ta-privatizatsiyu-ukrspirtu/">"Прямому"</a>.</p>
      <p>"Це дуже складна ситуація. Це так само трохи, як з землею. Проблема "Укрспирту" чи спиртової галузі взагалі багато років чи десятиріч не була вирішена. І зробити цю галузь прозорою, демонополізованою, запустити туди конкуренцію – це складно. І це буде так само складно, як і з ринком землі. Будуть атаки... Я думаю, що питання "Укрспирту" буде вирішено", - сказав <a href="https://www.ukrinform.ua/tag-milovanov">Милованов</a>.</p>
      <p>За його словами, у цій ситуації “потрібно думати не про те, що хтось правий чи не правий, а про те, як ми всі разом можемо створити більше робочих місць”.</p>
      <p>Як повідомлялося, Президент Володимир Зеленський заявляв, що понад половина виробництва державного підприємства спиртової та лікеро-горілчаної промисловості “Укрспирт” перебуває в “тіні”.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819090-rada-pidtrimala-skasuvanna-derzmonopolii-na-virobnictvo-spirtu.html">Рада підтримала скасування держмонополії на виробництво спирту</a>
      </blockquote>
      <p>В Мінекономрозвитку повідомили про намір провести аудит спиртових заводів в Україні до 1 грудня 2019 року. Також Милованов наголошував, що ДП "Укрспирт" буде передане на приватизацію.</p>
      <p>Тим часом Верховна Рада 15 листопада підтримала у першому читанні законопроєкт про демонополізацію спиртової галузі (№2300).</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2810918-ukrspirt-peredali-v-upravlinna-minekonomiki.html">Укрспирт і Артемсіль: в управління Мінекономіки передали майже 500 агропідприємств</a>
      </blockquote>
      <p>Законопроєктом пропонується внести зміни до закону "Про державне регулювання виробництва і обігу спирту етилового, коньячного і плодового, алкогольних напоїв, тютюнових виробів та пального", які передбачають, зокрема: скасування державної монополії на виробництво спирту починаючи з 1 січня 2020 року; надання можливості суб'єктам господарювання будь-якої форми здійснювати провадження діяльності з виробництва спирту за умови одержання відповідної ліцензії; повну лібералізацію експорту спирту з України.</p>
    </article>
  </body>
</html>