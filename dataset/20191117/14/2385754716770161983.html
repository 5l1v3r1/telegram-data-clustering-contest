<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597795/ypes-kai-ypeks-anakoinonoun-metra-elegxou-gia-odofragmata-mavri-trypa"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T14:46:00+00:00"/>
    <meta property="og:title" content="ΥΠΕΣ και ΥΠΕΞ ανακοινώνουν μέτρα ελέγχου για οδοφράγματα: «Μαύρη τρύπα»"/>
    <meta property="og:description" content="Το Υπουργείο Εσωτερικών μαζί με το Υπουργείο Εξωτερικών θα ανακοινώσουν σύντομα ένα πακέτο μέτρων ενδυνάμωσης των ελέγχων τόσο στα οδοφράγματα, όσο και στις..."/>
  </head>
  <body>
    <article>
      <h1>ΥΠΕΣ και ΥΠΕΞ ανακοινώνουν μέτρα ελέγχου για οδοφράγματα: «Μαύρη τρύπα»</h1>
      <address><time datetime="2019-11-17T14:46:00+00:00">17 Nov 2019, 14:46</time> by <a rel="author">SigmaLive</a></address>
      <p><b>Το Υπουργείο Εσωτερικών μαζί με το Υπουργείο Εξωτερικών θα ανακοινώσουν σύντομα ένα πακέτο μέτρων ενδυνάμωσης των ελέγχων τόσο στα οδοφράγματα, όσο και στις μη ελεγχόμενες διόδους κατά μήκος της πράσινης γραμμής, δήλωσε ο Υπουργός Εσωτερικών Κωνσταντίνος Πετρίδης, χαρακτηρίζοντας την πράσινη γραμμή ως «μαύρη τρύπα».<br/></b> <br/>Σε δηλώσεις στους δημοσιογράφους, στο περιθώριο των εγκαινίων του πολυδύναμου κέντρου στον Ασκά, ο κ. Πετρίδης επανέλαβε πως «το μεταναστευτικό είναι μια εξελισσόμενη κρίση για την Κύπρο».<br/> <br/>«Με δεδομένη τη νέα κατάσταση, αλλά και τις μαζικές ροές παράτυπων μεταναστών που έχουμε από τα κατεχόμενα, εξελίσσεται σε ένα μείζον για την Κύπρο θέμα», είπε ο ΥΠΕΣ, προσθέτοντας πως μέσα σε αυτό το πλαίσιο μαζί με το Υπουργείο Εξωτερικών "επεξεργαζόμαστε κοινή πρόταση προς το Υπουργικό Συμβούλιο, που θα αφορά και την αλλαγή του κώδικα εφαρμογής του κανονισμού της πράσινης γραμμής, αλλά και άλλα μέτρα με ενδυναμωμένους ελέγχους τόσο στα οδοφράγματα όσο και κατά το μήκος της πράσινης γραμμής".<br/> <br/>«Θα ανακοινώσουμε ένα πακέτο μέτρων μαζί με το ΥΠΕΞ. Χρειάζεται να εντατικοποιηθούν οι έλεγχοι, τόσο στα οδοφράγματα, όσο και κατά μήκος της πράσινης γραμμής στις μη ελεγχόμενες διόδους, και είναι κάτι που οι έλεγχοι πηγάζουν και από την υποχρέωση που έχουμε για τον κανονισμό της πράσινης γραμμής», πρόσθεσε ο ΥΠΕΣ.<br/> <br/>Απαντώντας σε ερωτήσεις, ο κ. Πετρίδης ανέφερε πως "σκοπός μας είναι να αποκλείσουμε και κάποιες κατηγορίες υπηκόων τρίτων χωρών από τη διέλευση από τα οδοφράγματα, ούτως ώστε να διασφαλιστεί ότι ο κανονισμός της πράσινης γραμμής που είχε θεσπιστεί εφαρμόζεται για την ομαλή διέλευση των Κυπρίων, Τ/κ και Ε/κ, και όχι για να τυγχάνει εκμετάλλευσης από παράτυπους μετανάστες ή ακόμη και από δίκτυα διακίνησης παράτυπων μεταναστών".<br/> <br/>«Υπάρχει αυτή η μαύρη τρύπα, υπάρχει αυτή η ανωμαλία που δημιουργείται λόγω της κατοχής της Κύπρου, που είναι και μια ιδιαιτερότητα. Φυσικά και το έχουμε θέσει στην ΕΕ και χρειάζεται να λάβουμε τα μέτρα μας. Είμαστε σε συνεχή διαβούλευση με όλα τα Υπουργεία για αυτό το θέμα νομίζω ότι εντός του μήνα θα πούμε περισσότερα», ανέφερε.<br/> <br/>Ερωτηθείς για τις ευθύνες της Ευρώπης αναφορικά με τον επιμερισμό του βάρους όσον αφορά τις μεταναστευτικές ροές, ο κ. Πετρίδης είπε πως η ΕΕ έχει την κύρια ευθύνη αυτή της κατάστασης δηλαδή για την επιστροφή των μεταναστών.<br/> <br/>«Η Ευρώπη έχει ένα μεγάλο μερίδιο της ευθύνης, διότι η Κύπρος εφαρμόζει το ευρωπαϊκό νομοθετικό πλαίσιο ασύλου το οποίο δεν έχει αλλάξει ούτως ώστε να αποφορτίσει τις χώρες της πρώτης γραμμής», είπε.<br/> <br/>Ο κ. Πετρίδης τόνισε πως είναι απαράδεκτο η Κύπρος και η Ελλάδα και άλλες μία - δύο χώρες της ΕΕ να επωμίζονται το μεγαλύτερο βάρος ενώ τα άλλα κράτη μέλη να επωμίζονται μια ισομερή κατανομή, προσθέτοντας πως η Κύπρος έχει θέσει θέμα αλλαγής της πολιτικής αυτής.<br/> <br/>Σημείωσε ακόμη πως πρέπει να υπάρξει και αλλαγή της ευρωπαϊκής πολιτικής όσον αφορά τις επιστροφές των παράτυπων μεταναστών.<br/> <br/>Ερωτηθείς τέλος για τους ελέγχους των πολιτογραφήσεων μέσω του Κυπριακού Επενδυτικού Προγράμματος πριν από το 2018, και το έργο της επιτροπής που έχει διοριστεί, ο κ. Πετρίδης περιορίστηκε να αναφέρει ότι η Επιτροπή αυτή θα έχει ένα πολύ ευρύ πεδίο δράσης και ότι αυτό έχει επεξηγηθεί επαρκώς.<br/> <br/>Πηγή: ΚΥΠΕ </p>
    </article>
  </body>
</html>