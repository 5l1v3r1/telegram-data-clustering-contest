<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819899-u-tbilisi-tisaci-ludej-vijsli-na-akciu-protestu-vimagaut-pozacergovih-viboriv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T14:57:00+00:00"/>
    <meta property="og:title" content="У Тбілісі тисячі людей вийшли на акцію протесту - вимагають позачергових виборів"/>
    <meta property="og:description" content="У Тбілісі тисячі людей вийшли на акцію протесту з вимогою оголосити позачергові парламентські вибори."/>
  </head>
  <body>
    <article>
      <h1>У Тбілісі тисячі людей вийшли на акцію протесту - вимагають позачергових виборів</h1>
      <h2>У Тбілісі тисячі людей вийшли на акцію протесту з вимогою оголосити позачергові парламентські вибори.</h2>
      <address>
        <time datetime="2019-11-17T14:57:00+00:00">17 Nov 2019, 14:57</time>
      </address>
      <p>Про це повідомляє <a href="https://www.apsny.ge/2019/pol/1574033104.php">Грузия Online</a>.</p>
      <p>"Протестна акція опозиції у відповідь на провал виборчої реформи почалася в Тбілісі з виконання національного гімну - біля парламенту Грузії зібралося декілька тисяч осіб", - йдеться у повідомленні.</p>
      <p>Протестну акцію під назвою "Усі мінус один - Бідзіна має піти" організували понад 20 політичних сил.</p>
      <p>Протестувальники висунули владі такі вимоги: призначення позачергових парламентських виборів за пропорційною системою; формування тимчасового, технічного уряду; реорганізація Центральної виборчої комісії.</p>
      <p>Як повідомлялося, 14 листопада парламент<a href="https://www.ukrinform.ua/tag-gruzia"> Грузії</a> не ухвалив законопроєкт про внесення змін до Конституції, які передбачають зміну виборчої системи.</p>
      <p>Грузинська влада ще в червні на тлі багатотисячних протестних акцій пообіцяла внести зміни до Конституції, щоб уже в 2020 році провести вибори до парламенту виключно за пропорційною системою. Для прийняття конституційних поправок необхідні були голоси 113 депутатів. Однак парламент 101 голосом проти трьох провалив законопроєкт.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819704-prezident-gruzii-vidreaguvala-na-podii-v-parlamenti-i-vulicni-protesti.html">Президент Грузії відреагувала на події в парламенті і вуличні протести</a>
      </blockquote>
      <p>Після голосування семеро депутатів заявили про вихід з парламентської більшості.</p>
      <p>Опозиція і громадські активісти оголосили про початок протестів і встановили в центрі Тбілісі наметове містечко.</p>
      <p>
        <i>Фото: RFE/RL</i>
      </p>
    </article>
  </body>
</html>