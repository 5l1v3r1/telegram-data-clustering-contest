<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T14:51:00+00:00"/>
    <meta property="og:title" content="واکنش آیت‌الله جوادی آملی به مسائل اخیر کشور"/>
    <meta property="og:description" content="به گزارش خبرگزاری حوزه، آیت‌الله جوادی آملی امروز در پایان درس تفسیر خود در مسجد اعظم تاکید کرد: مسئولین ما واقعاً، شرعاً و عقلاً موظفند که امور را ارزیابی کنند، دقیق بفهمند که فعلاً مصلحت مملکت چیست؟ و اگر در این خصوص کوتاهی یا اشتباهی کنند واقعاً شرعاً ضامن هستند، این وظیفه آنهاست، وظیفه‏‌ای که مردم دارند همان است که دین به ما می‏ گوید: ﴿ادْفَعْ بِالَّتِی هِی أَحْسَنُ السَّیئَةَ﴾ به بهترین روش جلوی اشتباهات مسئولین را بگیریم، این وظیفه ماست، آتش زدن و امثال این کارها، جز ایجاد آشوب مشکلی را حل نمی‏‌کند."/>
  </head>
  <body>
    <article>
      <h1>واکنش آیت‌الله جوادی آملی به مسائل اخیر کشور</h1>
      <address>
        <time datetime="2019-11-17T14:51:00+00:00">17 Nov 2019, 14:51</time>
      </address>
      <p>آیت‌الله جوادی آملی با اشاره به برخی اعتراضات مردم در این روزها، اظهار کرد: الآن که یک مشکلی در این جریان پیدا شده، مسئولین یک وظیفه دارند، مردم یک وظیفه دارند اما در خصوص دشمن مشترک هر دو یک وظیفه ویژه دارند.</p>
      <p>به گزارش خبرگزاری حوزه، آیت‌الله جوادی آملی امروز در پایان درس تفسیر خود در مسجد اعظم تاکید کرد: مسئولین ما واقعاً، شرعاً و عقلاً موظفند که امور را ارزیابی کنند، دقیق بفهمند که فعلاً مصلحت مملکت چیست؟ و اگر در این خصوص کوتاهی یا اشتباهی کنند واقعاً شرعاً ضامن هستند، این وظیفه آنهاست، وظیفه‏‌ای که مردم دارند همان است که دین به ما می‏ گوید: ﴿ادْفَعْ بِالَّتِی هِی أَحْسَنُ السَّیئَةَ﴾ به بهترین روش جلوی اشتباهات مسئولین را بگیریم، این وظیفه ماست، آتش زدن و امثال این کارها، جز ایجاد آشوب مشکلی را حل نمی‏‌کند.</p>
      <p>آیت الله جوادی آملی گفت: نکته سوم که باید به آن توجه داشت، که هم مسئولین باید آن را ببینند و هم مردم باید آن را ببینند، این دشمن مشترکی است که برای نابودی نظام [معاذالله] صف بسته است، بنابراین وظیفه همه مسئولین این است که عالمانه و محققانه، شب و روز تلاش کنند، از اقتصاددانان مملکت مشورت بگیرند و سؤال کنند، اگر اقدامی صلاح مملکت باشد، یقیناً مردم تشخیص می‏ دهند و به انجام آن رضایت می‏‌دهند؛ نظام را با تخصص باید حفظ کرد، این به تعبیری از اوجب واجبات است.</p>
      <p>وی تصریح کرد: حفظ نظام از اوجب واجبات است، اگر اقدامی محققانه، عالمانه و همراه با ﴿وَ أَمْرُهُمْ شُورَی﴾ باشد، یک اقدامی خواهد شد که به نفع همه خواهد بود و اعتراض کسی را هم در پی نخواهد داشت.</p>
      <p>این مرجع تقلید در پایان تاکید کرد: در نتیجه مسئولین باید وظیفه ‏شان مشخص باشد، آنها ضامن هستند، اما مردم نیز شرعاً وظیفه‏ دارند که به بهترین وجه از نظام دفاع کنند چراکه دشمن مشترک در کمین است، ما از ذات اقدس الهی می‎خواهیم به برکت خون‎های پاک شهدا این نظام را سالم نگه بدارد تا دست صاحب اصلی‎اش برسد.</p>
    </article>
  </body>
</html>