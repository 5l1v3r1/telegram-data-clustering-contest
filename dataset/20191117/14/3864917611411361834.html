<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2819885-u-rosii-zaavili-so-povernut-ukraini-zahopleni-korabli-18-listopada.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T14:02:00+00:00"/>
    <meta property="og:title" content="У Росії заявили, що повернуть Україні захоплені кораблі 18 листопада"/>
    <meta property="og:description" content="Захоплені Росією три українських кораблі передаються Києву згідно з досягнутими російсько-українськими домовленостями."/>
  </head>
  <body>
    <article>
      <h1>У Росії заявили, що повернуть Україні захоплені кораблі 18 листопада</h1>
      <h2>Захоплені Росією три українських кораблі передаються Києву згідно з досягнутими російсько-українськими домовленостями.</h2>
      <address>
        <time datetime="2019-11-17T14:02:00+00:00">17 Nov 2019, 14:02</time>
      </address>
      <p>Про це з посиланням на прикордонне управління ФСБ в окупованому Криму повідомляє <a href="https://www.interfax.ru/russia/684476">"Інтерфакс"</a>.</p>
      <p>Як зазначили в управлінні, три українських судна — буксир "Яни Капу" і малі броньовані артилерійські катери "Нікополь" і "Бердянськ" - буксируються з порту Керч до погодженого місця передачі українській стороні, яка відбудеться 18 листопада.</p>
      <p>У відомстві не уточнили подробиць, що стосуються процедури передачі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2819880-rosia-pisla-povernenna-ukraini-korabliv-mae-zakriti-spravu-proti-morakiv-polozov.html">Росія після повернення Україні кораблів має закрити справу проти моряків — Полозов</a>
      </blockquote>
      <p>Як повідомлялося, 25 листопада 2018 року російські силовики біля берегів окупованого <a href="https://www.ukrinform.ua/tag-krim">Криму </a>обстріляли і захопили три кораблі Військово-морських сил України: катери "Бердянськ" і "Нікополь" і буксир "Яни Капу", які прямували з Одеси до Маріуполя. У полон потрапили 24 українці, троє з них отримали поранення.</p>
      <p>Міжнародний трибунал з морського права 25 травня зобов'язав Росію негайно звільнити всіх моряків, а також повернути Україні кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонених моряки.</p>
      <p>4 листопада МЗС України направило Росії ноту з проханням повідомити, де і коли українські військові можуть забрати захоплені в Керченській протоці кораблі.</p>
      <p>Напередодні, 16 листопада, помічник Президента України Андрій Єрмак заявив про завершальний етап повернення в Україну трьох кораблів.</p>
      <p>17 листопада, за даними ЗМІ, захоплені українські військові кораблі в супроводі російської берегової охорони вивели з Керчі.</p>
    </article>
  </body>
</html>