<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/za-praci-do-velke-britanie-uz-jen-s-jistotou-mista-planuje-v/r~787a4938094611ea9ec9ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-17T14:30:32+00:00"/>
    <meta property="og:title" content="Za prací do Velké Británie už jen s jistotou místa, plánuje Londýn pro občany EU"/>
    <meta property="og:description" content="Pokud budou chtít občané Evropské unie ve Velké Británii po Brexitu pracovat, místo si musí zajistit předem."/>
  </head>
  <body>
    <article>
      <h1>Za prací do Velké Británie už jen s jistotou místa, plánuje Londýn pro občany EU</h1>
      <address>
        <time datetime="2019-11-17T14:30:32+00:00">17 Nov 2019, 14:30</time>
      </address>
      <p>"Až odejdeme z EU, budeme mít novou příležitost spravedlivě zajistit, aby všichni, kdo sem přijdou, měli stejné podmínky. Náš imigrační systém zrovnoprávníme," uvedl premiér Johnson v prohlášení, na jehož obsah upozornila agentura Reuters. Jednu z mála výjimek při hledání práce mají tvořit specializovaní vědci a ti, kteří v Británii budou chtít začít podnikat.</p>
      <p>Vedle výsadního postavení na britském pracovním trhu přijdou občané EU i o výhody v tamějším sociální systému, po brexitu se jejich pozice srovná s úrovní ostatních imigrantů. Vysoká míra přistěhovalectví a s ní spojené obavy o udržitelnost veřejných služeb byly jedním z důvodů, proč v referendu zvítězili zastánci odchodu z evropského bloku.</p>
      <p>Související</p>
      <h4>Tvrdá kampaň před britskými volbami: Politici se přou o brexit i "divoké utrácení"</h4>
      <figure>
        <img src="https://cdn.xsd.cz/resize/4c9b5eade88237c9ae13ffbc3b414329_resize=140,93_.jpg?hash=7be500bbecff22d012fb9fc95ebd7cdb"/>
      </figure>
      <p>Dávky pro občany EU budou ve většině případů přístupné až po pěti letech pobytu ve Spojeném království místo současných tří měsíců. Británie rovněž skončí s dosavadní praxí, kdy do zahraničí posílala přídavky na děti žijící za hranicemi Británie.</p>
      <p>Konzervativci také navrhují, aby od příštího roku pracovníci ze zahraničí platili vyšší poplatek za přístup do britského zdravotnického systému. Místo současných 400 liber (zhruba 12 tisíc korun) to má být 625 liber (18 700 korun). Občanů z EU se má opatření týkat od ledna 2021, státní pokladna na tom má podle konzervativců vydělat 500 milionů liber (14,9 miliardy korun).</p>
      <h3>12. prosince se konají předčasné volby</h3>
      <p>Opatření se podle ministra bezpečnosti Brandona Lewise nemá dotknout imigrantů z EU, kteří jsou již v Británii usazeni. "Kdokoli je už zde a je součástí současného režimu pro občany EU (který plošně dává právo žít a pracovat v Británii), tak jeho práva jsou chráněna. Jsou zcela jasně chráněna," řekl.</p>
      <p>Johnsonovi předchůdci v čele strany i vlády David Cameron a Theresa Mayová opakovaně čelili kritice, že nedostáli slibu omezit migraci na méně než 100 tisíc nově příchozích lidí ročně. Podle vládních statistik to loni bylo více než dvakrát tolik. Ministr zahraničí Dominic Raab v neděli BBC řekl, že konzervativci zajistí, aby se imigrace dostala opět pod kontrolu.</p>
      <figure>
        <img src="https://cdn.xsd.cz/original/e240e2ce9ad63ee99499ee005a03effa.jpg"/>
      </figure>
      <p>Britové odchod své země z EU schválili v referendu v létě 2016. Původně měli blok opustit letos 29. března, odejít se jim ale nepodařilo ani 31. října, na který byl odchod odložen. Aktuální termín brexitu je 31. ledna příštího roku.</p>
      <p>Předtím se ale ještě v Británii budou 12. prosince konat předčasné parlamentní volby. Podle sobotního průzkumu sociologické služby SavantaComRes by konzervativci získali 41 procent hlasů, opoziční labouristé, kteří jsou druzí v pořadí, mají podporu 33 procent voličů.</p>
    </article>
  </body>
</html>