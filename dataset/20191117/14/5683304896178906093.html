<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/17/devendra-fadnavis-at-bal-thackeray-memorial-event.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T14:15:00+00:00"/>
    <meta property="og:title" content="ആത്മാഭിമാനം എന്തെന്ന് അദ്ദേഹം പഠിപ്പിച്ചു; ബാൽ താക്കറെയെ പുകഴ്ത്തി ഫഡ്നാവിസ്"/>
    <meta property="og:description" content="മുംബൈ∙ മുഖ്യമന്ത്രി സ്ഥാനത്തെ ചൊല്ലിയുള്ള തർക്കത്തിനൊടുവിൽ ശിവസേന മുന്നണി വിട്ട സാഹചര്യത്തിൽ ദേവേന്ദ്ര ഫഡ്‌നാവിസിന്റെ പ്രതികരണത്തിനു.Bal Thackeray . Devendra Fadnavis. Maharashtra Politics. Manorama News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ആത്മാഭിമാനം എന്തെന്ന് അദ്ദേഹം പഠിപ്പിച്ചു; ബാൽ താക്കറെയെ പുകഴ്ത്തി ഫഡ്നാവിസ്</h1>
      <address><time datetime="2019-11-17T14:15:00+00:00">17 Nov 2019, 14:15</time> by <a rel="author">മനോരമ ലേഖകൻ</a></address>
      <p>മുംബൈ∙ ശിവസേന സ്ഥാപകൻ ബാൽ താക്കറെയുടെ ഏഴാം ചമരമവാർഷികത്തിൽ ബാൽ താക്കറെയെ പുകഴ്ത്തി ബിജെപി നേതാവ് ദേവേന്ദ്ര ഫഡ്‌നാവിസ്. ബാൽ താക്കറെ ഞങ്ങളെ പഠിപ്പിച്ചത് ആത്മാഭിമാനമാണെന്നായിരുന്നു ഫഡ്നാവിസിന്റെ ട്വീറ്റ്. താക്കറെയുടെ പഴയ പ്രസംഗ വിഡിയോ ഉൾപ്പെടുത്തിയായിരുന്നു ഫഡ്നാവിസിന്റെ ട്വീറ്റ്. ആത്മാഭിമാനത്തിന്റെ പ്രാധാന്യമെന്തെന്ന് അദ്ദേഹം ഞങ്ങളെ പഠിപ്പിച്ചുവെന്നും ഫഡ്നാവിസ് പറഞ്ഞു.</p>
      <p>മുംബൈ ശിവാജി പാർക്കിൽ നടന്ന ബാൽ താക്കറെ അനുസ്മരണത്തിലും ഫഡ്നാവിസ് പങ്കെടുത്തു. ഉദ്ധവ് താക്കറെയും മകൻ ആദിത്യ താക്കറെയും വേദി വിട്ടതിനു പിന്നാലെയാണ് ഫഡ്നാവിസ് ചടങ്ങിന് എത്തിയത്. പ്രചോദനം നൽകുന്ന വ്യക്തിത്വമാണ് ബാൽ താക്കറെയെന്നും ഫഡ്നാവിസ് പറഞ്ഞു. </p>
      <figure>
        <iframe data-src="https://twitter.com/Dev_Fadnavis/status/1195907752327073792?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>മുഖ്യമന്ത്രി സ്ഥാനത്തെ ചൊല്ലിയുള്ള തർക്കത്തിനൊടുവിൽ ശിവസേന മുന്നണി വിട്ട സാഹചര്യത്തിൽ ദേവേന്ദ്ര ഫഡ്‌നാവിസിന്റെ പ്രതികരണത്തിനു പ്രാധാന്യമേറുകയും ചെയ്തു. മഹാരാഷ്ട്ര ഭരണത്തെച്ചൊല്ലി ശിവസേന എന്‍ഡിഎ വിട്ടതോടെ മൂന്നു പതിറ്റാണ്ടു കാലത്തെ ബന്ധമാണ് തമ്മിലടിച്ചു പിരിഞ്ഞത്.</p>
      <p>ലോക്സഭയിലെ അംഗബലത്തിൽ എൻഡിഎയിലെ രണ്ടാമത്തെ വലിയ രാഷ്ട്രീയ പാർട്ടിയാണ് ശിവസേന. ശിവസേന സ്ഥാപകൻ ബാൽ താക്കറെയുടെ കാലത്ത് പാർട്ടിയുടെ നിഴലിൽ കഴിഞ്ഞിരുന്ന ബിജെപി കഴി‍ഞ്ഞ ഏതാനും വർഷങ്ങളായി വല്യേട്ടന്‍ കളിക്കുന്നുവെന്നും സേനയെ സഖ്യത്തിലെ രണ്ടാം സ്ഥാനക്കാരായി മാത്രം പരിഗണിക്കുന്നുവെന്നുവെന്ന പരാതിയും സേന നേരത്തെ തന്നെ ഉയർത്തിയിരുന്നു. </p>
      <p>ഇത്തവണ നിയമസഭാ തിരഞ്ഞെടുപ്പിനെ തുടർന്ന് സർക്കാർ രൂപീകരണ ചർച്ചാവേളയിൽ മുഖ്യമന്ത്രിപദം പങ്കുവയ്ക്കണമെന്ന ആവശ്യം ശക്തമായി ഉയർത്തിയെങ്കിലും ബിജെപി ഗൗനിച്ചില്ല. മുഖ്യമന്ത്രിപദം രാജിവച്ചതിനു ശേഷം നടത്തിയ പത്രസമ്മേളനത്തിൽ അതിരൂക്ഷമായ വിമർശനം ഫഡ്നാവിസ് ഉദ്ധവ് താക്കറെയ്ക്കെതിരെ ഉന്നയിച്ചത് മുറിവിന്റെ വ്യാപ്തി വർധിപ്പിച്ചു. </p>
      <p>നിങ്ങൾ എന്നെ കള്ളനെന്നാണ് വിളിക്കുന്നതെങ്കിൽ നിങ്ങളുമായി ഒരു ബന്ധവും വേണ്ടെന്നാണ് നിലപാടെന്ന് ഉദ്ധവ് തുറന്നടിക്കുകയും ചെയ്തിരുന്നു. മുഖ്യമന്ത്രിപദത്തെക്കുറിച്ചു ചര്‍ച്ച നടത്തിയില്ലെന്നു പറഞ്ഞതു കള്ളമാണെന്നു നിങ്ങള്‍ പറയാത്തിടത്തോളം കാലം ബിജെപിയുമായി യാതൊരു ബന്ധമില്ലെന്നും സേന തുറന്നടിച്ചിരുന്നു. </p>
      <p>ശിവസേന സ്ഥാപകൻ ബാൽ താക്കറെയും ബിജെപിയുടെ മുതിർന്ന നേതാവ് അന്തരിച്ച പ്രമോദ് മഹാജനുമായുള്ള ചർച്ചകളെ തുടർന്ന് 1989ലാണ് ശിവസേന – ബിജെപി സഖ്യം ആരംഭിക്കുന്നത്. ‘മഹാരാഷ്ട്ര ശിവസേനയ്ക്ക്,കേന്ദ്രം ബിജെപിക്ക്’ എന്ന നിലയിൽ ഒരു അലിഖിത ധാരണയും ഇരുവരും ചേർന്നുണ്ടാക്കിയിരുന്നു. </p>
      <p><b>English Summary:</b> Devendra Fadnavis At Bal Thackeray Memorial Event Amid BJP-Sena Rift</p>
    </article>
  </body>
</html>