<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursalilar-dikkat-zehir-soluyoruz-215364h.htm"/>
    <meta property="og:site_name" content="OLAY"/>
    <meta property="article:published_time" content="2019-11-17T14:32:26+00:00"/>
    <meta property="og:title" content="Bursalılar dikkat! 'Zehir soluyoruz'"/>
    <meta property="og:description" content="Demiröz, “Hava izleme istasyonları verilerine bakıldığında 6 istasyonun 3'ündeki veriler Bursa'da yürüyüşe bile uygun bir hava olmadığını gösteriyor” dedi."/>
  </head>
  <body>
    <article>
      <h1>Bursalılar dikkat! 'Zehir soluyoruz'</h1>
      <h2>Demiröz, “Hava izleme istasyonları verilerine bakıldığında 6 istasyonun 3'ündeki veriler Bursa'da yürüyüşe bile uygun bir hava olmadığını gösteriyor” dedi.</h2>
      <address>
        <time datetime="2019-11-17T14:32:26+00:00">17 Nov 2019, 14:32</time>
      </address>
      <p>Bursa'da hava kirliliğinin kritik seviyede olduğunu söyleyen Kimya Mühendisleri Odası Başkanı Rengin Demiröz, “Hava izleme istasyonları verilerine bakıldığında 6 istasyonun 3'ündeki veriler Bursa'da yürüyüşe bile uygun bir hava olmadığını gösteriyor” dedi.</p>
      <p>Kış aylarının gelmesi ile artan hava kirliliği insan sağlığını tehdit etmeye başladı. Fabrika bacalarından çıkan emisyonlar başta olmak üzere, egzoz dumanları, kalitesiz kömür kullanımı ve vatandaşların bilinçsizce yaktığı plastik atıklar kanser hastalığına dahi neden olabiliyor. Valiliğin ‘Kasım 2020 yılına doğalagaza geçilmesi zoruldur' duyurusunu hatırlatan Kimya Mühendisleri Odası Başkanı Rengin Demiröz, bu durumun yetersiz kalacağını dile getirerek ‘denetim' vurgusu yaptı.</p>
      <p>
        <b>“YÜRÜYÜŞ BİLE TEHLİKELİ”</b>
      </p>
      <p>Özellikle sanayi tesislerinden kaynaklanan hava kirliliğine dikkat çeken Demiröz, “Dönem dönem bize gelen ihbarlarda görmekteyiz ki hafta sonları, geceleri emisyonlarını atmosfere salınması sonucu hava kirliliğinde kontrolsüz geçişler yaşanmakta. Hava izleme istasyonları verilerine bakıldığında 6 istasyonun 3'ündeki veriler Bursa'da yürüyüşe bile uygun bir hava olmadığını gösteriyor. Henüz kış aylarının ısınma kaynaklı hava kirliliği unsurları bu değerlere dahil olmadı. Bu noktada yerel yönetimlerin şehre kalitesiz kömürlerin girmesini engelleme, emisyon kontrollerini yapma gibi konularda duyarlı olmaya, gerekli hassasiyeti göstermeye davet ediyoruz” ifadelerini kullandı. </p>
      <p>
        <b>“RİSK ALTINDAYIZ”</b>
      </p>
      <p>Hava kirliliğinin insan sağlığını olumsuz açıdan etkilediğinin altını çizen Demiröz, “İstasyon verilerine göre çocuklar, yaşlılar, hastalar, hamilelerin sağlıkları açısından risk kaydeden değerlerle karşı karşıyayız. PM2.5 (İnce partikül) süzülmeden akciğerlere geçerek kanser yapan kirletici unsurdur. Bu, tıp otoriteleri tarafından kanıtlanmış bir gerçektir. Bursa halkı büyük bir risk altında bırakılıyor. Aynı şekilde PM10 (küçük partikül)  sağlıklı değerlerinin en az 2 veya 3 misli olduğu görülmektedir. Isınma kaynaklı hava kirliliği bu değerlerin içine girdiği zaman, Bursa'yı hava kirliliği açısından çok büyük risk beklemektedir” diye konuştu.</p>
    </article>
  </body>
</html>