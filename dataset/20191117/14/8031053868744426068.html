<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b1%cf%84%ce%b5%cf%81%ce%af%ce%bd%ce%b7-%ce%be%ce%b5%cf%83%cf%80%ce%ac%ce%b5%ce%b9-%ce%bf-%cf%80%cf%81%cf%8c%ce%b5%ce%b4%cf%81%ce%bf%cf%82-%cf%84%ce%bf%cf%85-%cf%87%ce%b1%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T14:47:28+00:00"/>
    <meta property="og:title" content="Κατερίνη: Ξεσπάει ο πρόεδρος του “Χαμόγελου του Παιδιού” – “Γι’ αυτό μπορεί να πέθαναν μάνα και κόρη” (βίντεο)"/>
    <meta property="og:description" content="Τραγικό τέλος είχαν η 17χρονη Μαρία Ιωάννα Δεληγιάννη και η μητέρα της, που είχαν εξαφανιστεί στην Κατερίνη. Μάνα και κόρη εντοπίστηκαν νεκρές σε χαράδρα, όπου βρέθηκε και το αυτοκίνητο στο οποίο επέβαιναν. Την είδηση μετέδωσε η εκπομπή “Μαζί σου Σαββατοκύριακο” της Τατιάνας Στεφανίδου, στο ΣΚΑΪ."/>
  </head>
  <body>
    <article>
      <h1>Κατερίνη: Ξεσπάει ο πρόεδρος του “Χαμόγελου του Παιδιού” – “Γι’ αυτό μπορεί να πέθαναν μάνα και κόρη” (βίντεο)</h1>
      <address>
        <time datetime="2019-11-17T14:47:28+00:00">17 Nov 2019, 14:47</time>
      </address>
      <p>
        <b>Τραγικό τέλος είχαν η 17χρονη Μαρία Ιωάννα Δεληγιάννη και η μητέρα της, που είχαν εξαφανιστεί στην Κατερίνη. Μάνα και κόρη εντοπίστηκαν νεκρές σε χαράδρα, όπου βρέθηκε και το αυτοκίνητο στο οποίο επέβαιναν. Την είδηση μετέδωσε η εκπομπή “Μαζί σου Σαββατοκύριακο” της Τατιάνας Στεφανίδου, στο ΣΚΑΪ.</b>
      </p>
      <p>Το μοιραίο αυτοκίνητο που επέβαιναν, εντοπίστηκε 26ο χιλιόμετρο της Ε.Ο. Κατερίνης – Ελασσόνας, από drone της Ελληνικής Αστυνομίας. Ήταν διαλυμένο σε χαράδρα 120 μέτρων. Οι διασώστες που κατέβηκαν στο σημείο, αντίκρισαν σκληρές εικόνες. Η μάνα και η 17χρονη κόρη της, ήταν νεκρές.</p>
      <p>Για την τραγική είδηση, ενημερώθηκε πρώτος ο πατέρας και σύζυγος των θυμάτων, που όλο αυτό το διάστημα έκανε αλλεπάλληλες εκκλήσεις σε ΜΜΕ. Στο σημείο που γράφτηκε ο επίλογος της διπλής τραγωδίας, έσπευσαν δυνάμεις του ΕΚΑΒ, 8 οχήματα της Πυροσβεστικής Υπηρεσίας με 20 άτομα καθώς και δυνάμεις της 2ης ΕΜΑΚ.</p>
      <p>Μάνα και κόρη αγνοούνταν από το μεσημέρι της Παρασκευής 8 Νοεμβρίου 2019. Η μητέρα της 17χρονης Μαρίας – Ιωάννας Δεληγιάννη την πήρε από το σπίτι τους στην Κατερίνη για να πάνε μια βόλτα. Από εκείνη τη στιγμή, χάθηκαν τα ίχνη τους.</p>
      <p>Ξεσπάει ο πρόεδρος στο Χαμόγελο του Παιδιού<br/>Ο πρόεδρος στο Χαμόγελο του Παιδιού, μίλησε στην εκπομπή “Μαζί σου Σαββατοκύριακο” μόλις μεταδόθηκε η τραγική είδηση.</p>
      <p>“Μέσα μου με τρώει ένας θυμός και ένα γιατί. Γιατί όλη αυτή η κινητοποίηση δεν έγινε την πρώτη μέρα; Περιμέναμε 8 με 9 ημέρες με αποτέλεσμα να χαθεί πολύτιμος χρόνος” είπε ο κύριος Γιαννόπουλος στην Τατιάνα Στεφανίδου.</p>
      <p>“Μπορεί το τραγικό συμβάν να συνέβαινε ακόμα και να υπήρχε έγκαιρη ενημέρωση, όμως εδώ χάθηκε χρόνος και ίσως τα θύματα να πέθαναν γι’ αυτό το λόγο. Έχουν γίνει και στο παρελθόν ανάλογα περιστατικά. Θυμάμαι περίπτωση με ένα παιδί που ήταν ζωντανό επί 8 ώρες και οι διαδικασίες ξεκίνησαν μετά από τρεις μέρες.”</p>
      <figure>
        <iframe src="https://www.youtube.com/embed/zrwCA2zl6tU" width="560" height="315" data-service="Youtube" scrolling="no"/>
      </figure>
    </article>
  </body>
</html>