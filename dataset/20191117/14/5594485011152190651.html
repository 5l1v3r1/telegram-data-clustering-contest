<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/razvlechenie/alsh-verisht-po-grtski-no-s-kyar-po-blgarski-snimki_news709783.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-17T14:13:00+00:00"/>
    <meta property="og:title" content="Алъш-веришът по гръцки, но с кяр по български СНИМКИ"/>
    <meta property="og:description" content="Ористе! Буюрунуз! Заповядайте! Всичко за 3 евро, крещи мургав продавач на пазара в Комотини"/>
  </head>
  <body>
    <article>
      <h1>Алъш-веришът по гръцки, но с кяр по български СНИМКИ</h1>
      <h2>Ористе! Буюрунуз! Заповядайте! Всичко за 3 евро, крещи мургав продавач на пазара в Комотини</h2>
      <address>
        <time datetime="2019-11-17T14:13:00+00:00">17 Nov 2019, 14:13</time>
      </address>
      <p>https://blitz.bg/razvlechenie/alsh-verisht-po-grtski-no-s-kyar-po-blgarski-snimki_news709783.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573973228-16-11-kom1-copy.jpg"/>
      </figure>
      <p>
        <b>„Хората от селата в района на Северна Гърция си развалиха трапезата с евтините и некачествени храни, които си купуват у нас, преминавайки „Маказа“. А ние идваме тук, на Пазара в Комотини, за качествена храна, макар и да е малко по-скъпо от България“, това обяснява Милен, един от многото кърджалийци, които срещаме на традиционния съботен пазар в Комотини.</b>
      </p>
      <figure>
        <img src="https://static.blitz.bg/documents/thumbnails/520/201911/1573973228-16-11-kom1-copy.jpg"/>
      </figure>
      <p>Бърз преглед на висящите на сергиите табели и забити върху купчините дрехи, плодове или зеленчуци ни разкриват друга картина - че цените тук са по-ниски от тържищата в Кърджалийско и Смолянско. Другата констатация е, че на този огромен пазар големите обороти въртят онези търговци, които са заложили на ниските цени.</p>
      <figure>
        <img src="https://1.bp.blogspot.com/-Lwnl8uZmcqs/XdBKj_jyO4I/AAAAAAAGsCs/swZhNA7XFg4w181g_4eToCLOa3UFBNRegCLcBGAsYHQ/s640/16-11-kom5.jpg"/>
      </figure>
      <p>„Всъщност, зеленчуците и плодовете са хем по-истински, хем по-евтини от България, но аз идвам най-вече за прясна риба, сирене, маслини и халва. Те са с по-високи цени, но у нас не можеш да ги намериш такова качество“, допълва Милен.<br/><br/>Разделяме се с нашия човек, който се връща до паркинга да остави за втори път пълни торби, за да се върне за последната поръчка: мандарини по 1 евро килото, домати по 75 цента и грозде по 1 евро.</p>
      <figure>
        <img src="https://1.bp.blogspot.com/-vDnsuRfCSNc/XdBKtqYOu9I/AAAAAAAGsC4/NFqxw8hwbbIEVqKoyB8yOh2lliupKzGCwCLcBGAsYHQ/s640/16-11-kom2%2Bcopy.jpg"/>
      </figure>
      <p>Ние тръгваме по единия от двата „коридора“ - десния. От двете ни страни са наредени сергии. Идеята е да стигнем до края на тържището и да се върнем обратно по левия, но по средата установяваме, че има разклонения.<br/><br/>Приемаме, че поне около час ни е необходим за обход на целия пазар и то без да се спираме. Ако ще се пазарим или опитваме маслините на различните щандове, за да „открием“ най-качествените от тях, отписваме още поне 20-30 минути време.<br/><br/>Пазаруването в събота в Комотини е увлекателно. За местните жители и дошлите от близките села видимо е удовлетворяване на желания, натрупани през седмицата.<br/><br/>Възрастни жени се движат на групички и сякаш са в някакъв ритуал на добрия избор, отмятат по списък – чорапи, елеци, поли, тенджери, чаши…<br/><br/>И млади, и стари се тълпят най-много пред най-шумните сергии. Мъж и жена се надвикват, за да привлекат повече погледи към стоката им: „Всичко е по 3 евро!“. Иде реч за фанели, блузи и друг вид трикотаж за есенно-зимния сезон.<br/><br/>На пазара в Комотини алъш-веришът върви основно на гръцки и турски, но все по-често се чуват и български думи.<br/><br/>„Ористе! Буюрунуз!“, крещи мургав търговец на дрехи, който зървайки ни, добавя: „Заповядайте!“. Явно ни личи, че сме минали тази сутрин „Маказа“. Комшията му по сергия пък ни се усмихва с „Пожалуйста!“ и видимо е доволен, че владее още един полезен за икономиката на Комотини чужд език.<br/><br/>При обиколката срещаме още много нашенци, които по-късно засичаме и на шопинг тур в местния мол.</p>
      <figure>
        <img src="https://1.bp.blogspot.com/-rKASMVzFUnA/XdBK3DdgDOI/AAAAAAAGsDA/c14xXfYIYHsUyewcLg_IvkpirB5QZNRAwCLcBGAsYHQ/s400/16-11-gr1%2Bcopy.jpg"/>
      </figure>
      <p>Идващите от България вече харчат пари в Комотини, а не минават транзитно през града на път за плажовете. Все повече наши пари остават тук, и то целогодишно. И не само в Комотини е така, а на всички пазари в Северна Гърция.<br/><br/>С тази констатация можем да успокоим местните власти и особено сдруженията на бизнесмените, които от години бият тревога, че от отварянето на ГКПП „Маказа-Нимфея“ ползата е само за търговците в Кирково и Кърджали, а магазини, ресторанти и бензиностанции в района на Комотини фалирали заради разликата в цените.<br/><br/>Уви, май цените се изравняват!<br/><br/>Източник: 24rodopi.com</p>
    </article>
  </body>
</html>