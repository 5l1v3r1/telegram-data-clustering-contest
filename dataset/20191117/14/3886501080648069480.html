<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119420-ceskog-premijera-babisa-izvizdali-u-pragu-na-30-godisnjicu-plisane-revolucije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-17T14:20:03+00:00"/>
    <meta property="og:title" content="Češkog premijera Babiša izviždali u Pragu na 30. godišnjicu Plišane revolucije"/>
    <meta property="og:description" content="Uz glasne zvižduke i skandiranje &quot;Nosi se, agente državne bezbednosti&quot;, &quot;Tajna policija&quot; i &quot;Sramota&quot;, premijer Češke Andrej Babiš položio je danas cveće i zapalio sveću pred spomenikom na Narodnom bulevaru u Pragu, na 30. godišnjicu demonstracija kojima su 1989. počeli čehoslovačka Plišana revolucija i pad komunista.Ta grupa demonstranata medju Pražanima koji od jutra donose cveće i pale sveće da obeleže prve brutalno rasterane studentske demonstracije koje su pokrenule Plišanu revoluciju 17. novembra 1989. godine izviždala je i činovnika predsedničke kancelarije koji je položio venac u ime predsednika Češke Miloša Zemana.&quot;Narodni bulevar je simbolično mesto slobode i demokratije. Ne shvatam zašto protestuju protiv mene i traže moju ostavku. Babiš ne krade. Ne može nikoga da korumpira. Traže od mene da odustanem od Agroferta, ali ja sam to već uradio. Mene više ne puštaju ni na godišnju skupštinu Agroferta&quot;, kazao je novinarima premijer Babiš o zahtevima sa demonstracija u subotu, kada mu je preko 257.000 Čeha…"/>
  </head>
  <body>
    <article>
      <h1>Češkog premijera Babiša izviždali u Pragu na 30. godišnjicu Plišane revolucije</h1>
      <address>
        <time datetime="2019-11-17T14:20:03+00:00">17 Nov 2019, 14:20</time>
      </address>
      <slideshow>
        <figure>
          <img src="https://static.beta.rs/thumbs/7b6b09e2.556x371.jpg"/>
        </figure>
        <figure>
          <img src="https://static.beta.rs/thumbs/1d4fe19f.556x371.jpg"/>
        </figure>
        <figure>
          <img src="https://static.beta.rs/thumbs/0b0892c3.556x371.jpg"/>
        </figure>
        <figure>
          <img src="https://static.beta.rs/thumbs/8ce948b2.556x371.jpg"/>
        </figure>
        <figure>
          <img src="https://static.beta.rs/thumbs/b8c42e3c.556x371.jpg"/>
        </figure>
        <figure>
          <img src="https://static.beta.rs/thumbs/e6bd28f8.556x371.jpg"/>
        </figure>
        <figure>
          <img src="https://static.beta.rs/thumbs/969d7b9f.573x371.jpg"/>
        </figure>
        <figure>
          <img src="https://static.beta.rs/thumbs/342f66e8.542x371.jpg"/>
        </figure>
      </slideshow>
      <p><b>Uz glasne zvižduke i skandiranje "Nosi se, agente državne bezbednosti", "Tajna policija" i "Sramota", premijer Češke Andrej Babiš položio je danas cveće i zapalio sveću pred spomenikom na Narodnom bulevaru u Pragu, na 30. godišnjicu demonstracija kojima su 1989. počeli čehoslovačka Plišana revolucija i pad komunista.</b><br/><br/>Ta grupa demonstranata medju Pražanima koji od jutra donose cveće i pale sveće da obeleže prve brutalno rasterane studentske demonstracije koje su pokrenule Plišanu revoluciju 17. novembra 1989. godine izviždala je i činovnika predsedničke kancelarije koji je položio venac u ime predsednika Češke Miloša Zemana.<br/><br/>"Narodni bulevar je simbolično mesto slobode i demokratije. Ne shvatam zašto protestuju protiv mene i traže moju ostavku. Babiš ne krade. Ne može nikoga da korumpira. Traže od mene da odustanem od Agroferta, ali ja sam to već uradio. Mene više ne puštaju ni na godišnju skupštinu Agroferta", kazao je novinarima premijer Babiš o zahtevima sa demonstracija u subotu, kada mu je preko 257.000 Čeha u parku Letna postavilo ultimatum da reši svoj sukob interesa tako što će odabrati da li će kontrolisati svoju poslovnu imperiju i medije i bogatiti se na evropskim dotacijama ili će biti premijer vlade koja o dotacijama odlučuje.<br/><br/>Česi kao i Slovaci danas na ulicama i nizom manifestacija, koncerata, debata u okviru Festivala slobode slave 30 godina života u slobodnoj i demokratskoj zemlji.<br/><br/>Političari na čelu sa premijerima Višegradske četvorke Češke Andrejom Babišom, Poljske Mateušom Moravjeckim, Madjarske Viktorom Orbanom i Slovačke Peterom Pelegrinijem, kao i predsednikom nemačkog parlamenta Volfgangom Šojbleom danas su godišnjicu obeležili na centralnoj državnoj svečanosti u Narodnom muzeju u Pragu, dok će popodne premijeri zajedno slaviti u Bratislavi. <br/><br/>"Hrabrost Vaclava Havela u vreme komunizma i Plišane revolucije zavredjuje divljenje, iako se mišljenja o njemu razlikuju kao kod svih izuzetnih ličnosti. Ja sam 1989. bio član Komunističke partije i kao što sam mnogo puta rekao, nisam na to ponosan. Nisam u to vreme bio hrabar i angažovan kao Vaclav Havel. Danas sam ovde kao premijer naše zemlje, izabran na slobodnim izborima. Zato izražavam zahvalnost i pokornost", kazao je u govoru u Narodnom muzeju Babiš.<br/><br/>Češki premijer zahvalio je studentima koji su bili hrabri da pre tri decenije izadju na ulice, glumcima i intelektualcima koji su odmah reagovali na brutalnost komunističke policije i razbijanje demonstracija, koordinirali proteste gradjana a zatim osnovali Gradjanski forum, te je Čehoslovačka za mesec i 12 dana nenasilno oborila komuniste i dobila novu vladu, novog predsednika Vaclava Havela a naredne godine i prve slobodne, demokratske izbore.<br/><br/>"Hvala vama koji ste nas 1999. godine uveli u NATO i vama zahvaljujući kojima smo ušli 2004. godine u Evropsku uniju. Hvala vama koji izlazite na izbore. Hvala vama koji izražavate svoje mišljenje i nije vam svejedno u kakvoj zemlji živimo", kazao je Babiš.<br/><br/>Češka prema rečima premijera Babiša zahvaljujući svima njima danas živi u najbolje i najslobodnije vreme u svojoj istoriji a nabrajući ekonomske uspehe, premijer je podsetio da je Češka danas sedma najbezbednija zemlja u svetu.<br/><br/>"Naš zadatak je sada da očuvamo slobodu i demokratiju za naredne generacije. Ne moramo da se uvek slažemo, ali mi smo sjajna zemlje, puna sjajnih ljudi", rekao je Babiš.<br/><br/>Češki premijer podsetio je takodje da su Poljaci bili prvi u Istočnoj Evropi koji su se izborili za slobodne izbore, Madjari prvi koji su isekli bodljikavu žicu gvozdene zavese a Nemci oborili u novembru 1989. godine Berlinski zid i ohrabrili tako i ostale narode da ustanu protiv totalitarnog režima.<br/><br/>"Revolucije te 1989. godine razlikovale su se koliko se i razlikuju narodi koji su ih dizali. Posebno ime ponela je čehoslovačka revolucija plišana", naglasio je u Narodnom muzeju u Pragu predsednik Bundestaga Volfgang Šojble.<br/><br/>On je apelovao na to da danas svi zajedno ojačaju Evropu uzajamnim poštovanjem i onim optimizmom čiji je simbol parola demonstracija Plišane revolucije "Kada, ako ne sada? Ko ako ne mi?".<br/><br/>Madjarski premijer Viktor Orban označio je zemlje Višegradske četvorke za budućnost Evrope, sada 30 godina nakon nenasilnog demontiranja totalitarnih komunističkih režima ali je suprotno od Šojblea upozorio da Evropa ne treba da ide putem dublje integracije već da ojača nacionalne države.<br/><br/>"Bez nacionalnih država ne može da postoji demokratija. Ako želimo da poboljšamo naš evropski svet, moramo da živimo naš srednjoevropski život, tako da možemo da zaštitimo naše porodice, da volimo svoj narod, da imamo svoj jezik, slobodu i nezavisnosti. Pre 30 godina smo mislili da je naša budućost Evropa. Sada već vidimo da smo mi budućnost Evrope", kazao je Orban.<br/><br/>Slovački premijer Peter Pelegrini primetio je, kao i premijer Babiš koliko su polarizovana društva u regionu i koliki je jaz medju ljudima u zemljama koje sada slave 30 godina života u slobodi.<br/><br/>"Pre 30 godina smo sekli bodljikavu žicu i rušili barikade. Danas, medjutim, vidimo da smo se se opet mentalno postavili jedni protiv drugih. Molim, promenimo to. Tražimo široku podršku za naše planove i ideje. To je osnovna poruka tih novembarskih dana za sadašnjicu", kazao je premijer Pelegrini.</p>
    </article>
  </body>
</html>