<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/17/u-2020-rotsi-v-kyyevi-zapustyat-platformu-priorytetnogo-proyizdu-spetstehniky-yak-tse-pratsyuvatyme/"/>
    <meta property="og:site_name" content="Рубрика"/>
    <meta property="article:published_time" content="2019-11-17T14:52:02+00:00"/>
    <meta property="og:title" content="У 2020 році в Києві запустять платформу пріоритетного проїзду спецтехніки: як це працюватиме"/>
    <meta property="og:description" content="У 2020 році в Києві відбудеться запуск пілотної платформи «зеленої хвилі», що забезпечує безперешкодний проїзд спецтранспорту — за допомогою алгоритмів той завжди буде потрапляти на дозволяючий сигнал світлофора. Проєкт з оптимізації дорожнього трафіку і забезпечення пріоритетного проїзду буде інтегровано у систему Розумне місто. Платформу розробляє міжнародна компанія GlobalLogic, передає NaChasi. У компанії відзначають, що в Україні […]"/>
  </head>
  <body>
    <article>
      <h1>У 2020 році в Києві запустять платформу пріоритетного проїзду спецтехніки: як це працюватиме</h1>
      <address><time datetime="2019-11-17T14:52:02+00:00">17 Nov 2019, 14:52</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/1-53-860x450.jpg"/>
      </figure>
      <p>
        <b>
          <b>У 2020 році в Києві відбудеться запуск пілотної платформи «зеленої хвилі», що забезпечує безперешкодний проїзд спецтранспорту — за допомогою алгоритмів той завжди буде потрапляти на дозволяючий сигнал світлофора.</b>
        </b>
      </p>
      <p>Проєкт з оптимізації дорожнього трафіку і забезпечення пріоритетного проїзду буде інтегровано у систему Розумне місто. Платформу розробляє міжнародна компанія GlobalLogic, передає <a href="https://nachasi.com/2019/11/06/green-wave/">NaChasi</a>.</p>
      <p>У компанії відзначають, що в Україні вже існують напрацювання для втілення проєкту: камери на дорогах, керовані світлофори з підключенням до Інтернету, стабільне 4G-покриття у великих містах.</p>
      <p>У той же час розробники повідомляють, що серед труднощів на шляху до запуску «зеленої хвилі» — поєднання радянської і сучасної інфраструктури, які не взаємодіють одне з одним.</p>
      <figure>
        <img src="https://rubryka.com/wp-content/uploads/2019/11/2-32.jpg"/>
      </figure>
      <p>«Саме через це, для управління трафіком в першу чергу необхідно підключити світлофори та інші об’єкти інфраструктури до Інтернету, створити хмарне середовище для збору та обробки інформації. Окрім цього, необхідні й інші засоби збору даних — камери відеонагляду, засоби для виміру швидкості транспорту. Це поступово запроваджується в Києві і здатне суттєво підвищити ефективність управління міським трафіком», — йдеться в описі проєкту на сайті видання.</p>
      <p>Платформа «Зеленої хвилі» буде використовувати алгоритми штучного інтелекту і машинного навчання, щоб прокладати оптимальний маршрут спецтехниці: медикам, поліції, пожежним та іншим службам.</p>
      <p>Інтеграція з існуючою міською інфраструктурою передбачає створення хмарного сховища для зберігання і обробки даних про світлофори, дорожній трафік тощо, а також розміщення ситуаційних центрів, які координують роботу.</p>
      <related>
        <h4>Читайте також</h4>
        <a href="https://rubryka.com/2019/11/16/u-kyyevi-z-yavytsya-nazemnyj-perehid-z-sygnalizatsiyeyu/"/>
      </related>
      <p>«Тестовий запуск планується на початку 2020 року. Створені всі необхідні компоненти хмарної системи та мобільні додатки. Наступний крок — інтеграція та тестування системи спочатку на закритому полігоні, далі – на реальних вулицях, а вже потім — повноцінне впровадження в систему розумного міста», — наголошується в повідомленні.</p>
      <p>Проєкт буде некомерційним, а переговори щодо його розгортання ведуться одночасно з адміністраціями кількох міст.</p>
    </article>
  </body>
</html>