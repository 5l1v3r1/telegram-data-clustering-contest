<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/cubbelinin-damadi-icin-bir-bakan-devreye-girdi-iddiasi/927122"/>
    <meta property="og:site_name" content="medya faresi"/>
    <meta property="article:published_time" content="2019-11-17T14:01:00+00:00"/>
    <meta property="og:title" content="Cübbeli’nin damadı için bir bakan devreye girdi iddiası!"/>
    <meta property="og:description" content="CHP’li Gökhan Zeybek, Cübbeli Ahmet’in damadına ait Boğaz’daki villanın yıkımının “Bir bakan tarafından engellendiği” iddiasında bulundu. Zeybek, bütçe görüşmelerinde Bakan Kurum’a, “Üsküdar Kaymakamı’na hangi bakan yıkımı durdurmak için talimat vermiştir?” diye sordu"/>
  </head>
  <body>
    <article>
      <h1>Cübbeli’nin damadı için bir bakan devreye girdi iddiası!</h1>
      <h2>CHP’li Gökhan Zeybek, Cübbeli Ahmet’in damadına ait Boğaz’daki villanın yıkımının “Bir bakan tarafından engellendiği” iddiasında bulundu. Zeybek, bütçe görüşmelerinde Bakan Kurum’a, “Üsküdar Kaymakamı’na hangi bakan yıkımı durdurmak için talimat vermiştir?” diye sordu</h2>
      <address>
        <time datetime="2019-11-17T14:01:00+00:00">17 Nov 2019, 14:01</time>
      </address>
      <p>CHP İstanbul Milletvekili Gökhan Zeybek, Çevre ve Şehircilik Bakanlığı bütçesinin görüşüldüğü TBMM Plan ve Bütçe Komisyonu’nda Boğaziçi ile ilgili hazırlanan yasa taslağı ve Cübbeli’nin damadının yıkımı durdurulan villasını gündeme getirdi.</p>
      <p>Kaçak olduğu için İstanbul Büyükşehir Belediyesi ekipleri tarafından yıkılmak istenen villa ile ilgili bir bakanın devreye girdiğini iddia eden Zeybek, bir bakanın araması üzerine Üsküdar Kaymakamlığı’nın yıkımı durdurduğunu iddia etti.</p>
      <p>Çevre ve Şehircilik Bakanlığı’nın bütçesinin görüşmeleri sırasında konuşan Zeybek, İstanbul Büyükşehir Belediyesi’nin yetkilerinin Cumhurbaşkanı Recep Tayyip Erdoğan tarafından kurulacak kurullara devredilmesinin öngören yasa taslağına değindi.</p>
      <p>CHP’li Zeybek, “Boğaziçi Başkanlığı’nın kurulması fikrinin kim ya da kimler tarafından gündeme getirildiğini çok merak ediyorum. Bakan’ın mutlaka açıklaması gerekir” diye konuştu.</p>
      <h3>BAKAN TALİMAT VERDİ</h3>
      <p>Cübbeli Ahmet’in damadının ruhsatsız olarak iki bin metrekarelik alan üzerine üç katlı kaçak inşaat yaptırdığını anlatan CHP’li Zeybek, “Burada durdurma kararını alan Üsküdar Kaymakamı’na hangi bakan yıkımı durdurmak için talimat vermiştir, bunun mutlaka açığa kavuşması gerekir” dedi.</p>
      <p><b><i><a href="https://www.birgun.net/haber/cubbeli-nin-damadi-icin-bir-bakan-devrede-276550">İddiaları ile ilgili BirGün’e açıklama yapan</a></i></b>CHP’li Zeybek, “Binanın yıkımı için gidildiğinde iş makinaları binaya yaklaşamadı. Arazi engebeliydi ve binanın etrafında da boşluklar vardı. Bunun üzerine boşlukların doldurulması için kamyonlarla toprak taşındı. Arsanın engebeli ve boş kısımları iş makinalarının binaya doğru ilerlemesi için doldurulurken Üsküdar Kaymakamlığı’ndan yazı geliyor ve doldurma işlemi durduruluyor. Bana gelen bilgi de Üsküdar Kaymakamı’nın bir bakan tarafından arandığı yönünde. Bu iş için bakanın devreye girdiği söyleniyor. TBMM’de, Çevre ve Şehircilik Bakanı Murat Kurum’a ‘Bu hangi bakandır?’ diye sordum” dedi.</p>
      <h3>KAÇAK İNŞAAT YAPANI DEVLET KORUYOR</h3>
      <p>“Kaçak inşaat yapanı devlet koruyor” diyen CHP’li Zeybek sözlerini şöyle tamamladı: “Siz gidin bizim aldığımız kararı mahkemede durdurun demek doğru değil. Kaymakam görevini yapan ve yıkıma giden memura engel olmuştur. Bakan ‘Bizim iddiamız Boğaz’ı korumak diyor. İstanbul’un rengi 25 yılda yeşilden betona döndü. Boğazı korumak isteyen kaçak yapının yıkımına engel olmaz.”</p>
      <p>
        <a href="https://www.birgun.net/haber/cubbeli-nin-damadi-icin-bir-bakan-devrede-276550">
          <u>
            <b><i>BirGün - </i>İSMAİL ARI</b>
          </u>
        </a>
      </p>
    </article>
  </body>
</html>