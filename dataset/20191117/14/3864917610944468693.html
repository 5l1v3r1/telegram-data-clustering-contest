<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2819890-ministerstvo-ekonomiki-zvilnilo-47-kerivnikiv-derzpidpriemstv-milovanov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T14:17:00+00:00"/>
    <meta property="og:title" content="Міністерство економіки звільнило 47 топ-чиновників — Милованов"/>
    <meta property="og:description" content="Міністерство економіки вже звільнило 47 керівників держпідприємств та держслужбовців категорії А. Кожний випадок розглядається окремо за чіткими критеріями, рішення приймаються колегіально."/>
  </head>
  <body>
    <article>
      <h1>Міністерство економіки звільнило 47 топ-чиновників — Милованов</h1>
      <h2>Міністерство економіки вже звільнило 47 керівників держпідприємств та держслужбовців категорії А. Кожний випадок розглядається окремо за чіткими критеріями, рішення приймаються колегіально.</h2>
      <address>
        <time datetime="2019-11-17T14:17:00+00:00">17 Nov 2019, 14:17</time>
      </address>
      <p>Про це у <a href="https://www.facebook.com/permalink.php?story_fbid=1519411904894653&amp;id=100004775745586">Facebook</a> написав міністр розвитку економіки, торгівлі і сільського господарства Тимофій Милованов.</p>
      <p>"Перезавантаження влади. На сьогодні міністерство економіки звільнило 47 керівників держпідприємств та держслужбовців категорії А. На всі позиції у відповідності із законодавством призначається виконуючий обов'язки та відкривається конкурс. Рішення про звільнення приймаються колегіально, всіма заступниками та мною. Ми розглядаємо кожний випадок окремо, та голосуємо. У нас є чіткі критерії: фінансові результати, виконання КПІ та завдань, репутація (особливо в царині корупції), командність роботи. Всі підприємства продовжують працювати в штатному режимі. Деталі про підприємства та позиції на яких відбулись зміни надамо згодом", - повідомив міністр.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819426-milovanov-poasniv-cogo-treba-boatisa-pri-vidkritti-rinku-zemli.html">Милованов пояснив, чого треба боятися при відкритті ринку землі</a>
      </blockquote>
      <p>Як повідомлялося, раніше <a href="https://www.ukrinform.ua/tag-milovanov">Милованов</a> заявляв, що вже закінчено повне перезавантаження керівництва в органах регулювання інтелектуальною власністю: було звільнено керівника Укрпатенту, керівника департаменту інтелектуальної власності Мінекономіки, та керівника Національного офісу інтелектуальної власності.</p>
    </article>
  </body>
</html>