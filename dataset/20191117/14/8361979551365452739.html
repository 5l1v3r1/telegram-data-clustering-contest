<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/angliyska-ta-praktichne-navchannya-shcho-vazhlivo-vivchati-dityam-ta-pidlitkam-50054021.html"/>
    <meta property="og:site_name" content="НВ"/>
    <meta property="article:published_time" content="2019-11-17T14:25:00+00:00"/>
    <meta property="og:title" content="Як обрати школу зараз, щоб дитина була успішною через десять років"/>
    <meta property="og:description" content="Чому і як навчатися в школі, щоб це знадобилося у майбутньому"/>
  </head>
  <body>
    <article>
      <h1>Як обрати школу зараз, щоб дитина була успішною через десять років</h1>
      <h2>Чому і як навчатися в школі, щоб це знадобилося у майбутньому</h2>
      <address><time datetime="2019-11-17T14:25:00+00:00">17 Nov 2019, 14:25</time> by <a rel="author">Аліна Долінко</a></address>
      <p>Кількість дітей у класі, додаткові факультативи, цікаві можливості, підходи до навчання, профорієнтація. Як обрати школу сучасній активній дитині? Інколи здається, що потрібна геніальна стратегія. Насправді, досить звернути увагу на декілька вирішальних критеріїв та знайти заклад, куди дитина буде поспішати з радістю, бо ж сьогодні чекає цікавий проект. Розглянемо дійсно важливі критерії.</p>
      <p>
        <b>Підходи до навчання</b>
      </p>
      <p>Можна просто завчити перелік органічних речовин, а можна на практиці дослідити їх наявність у харчових продуктах за допомогою експерименту. В останньому випадку дитина отримує не лише інформацію, а практичний досвід, який застосовуватиме у повсякденному житті.</p>
      <p><b>Практикоорієнтоване навчання</b> — необхідність сучасних шкіл, а суха подача матеріалу — марна трата часу. Тому, батькам варто звернути увагу на те, у який спосіб їх дитина буде засвоювати нову інформацію у новій школі, чи передбачає навчальна програма проведення наукових дослідів, чи практикують у навчальному закладі проектну діяльність, чи застосовуються STEM-методики.</p>
      <p>
        <b>Поглиблене вивчення мов</b>
      </p>
      <p>Сучасний учень повинен вільно володіти іноземною мовою вже з початкової школи. Це відкриває перед дитиною додаткові можливості - участь у програмах обміну за кордоном, у Міжнародних дебатах, читання зарубіжної літератури в оригіналі, спілкування з іноземними однолітками, вступ до іноземних ВНЗ. Англійська два рази на тиждень не принесе бажаних результатів, якими б талановитими не були викладачі.</p>
      <p>Перед тим, як обрати школу, варто поцікавитися, скільки годин на тиждень тут приділяють вивченню іноземних мов, чи є додаткові заняття. Ще краще — чи практикують проведення занять математики, фізики, хімії іншими мовами.</p>
      <p>Школа має надати різні можливості оволодіти іноземними мовами, а це можливо тільки при постійній практиці та інтеграції з іншими навчальними дисциплінами.</p>
      <p>
        <b>За яким критерієм набирають класи</b>
      </p>
      <p>Кожна дитина має свій темп засвоєння інформації. Чудово, якщо на етапі вступної кампанії школа звертає на це увагу та формує класи відповідно до індивідуальних можливостей кожної дитини. Тому перед тим, як змінити школу, важливо звернути увагу на даний критерій, адже від цього фактору буде залежати подальша мотивація дитини до навчання.</p>
      <p>
        <b>Додаткові можливості</b>
      </p>
      <p>Ще варто звернути увагу на те, які можливості отримує дитина у ході навчального процесу. Наприклад, учні можуть відвідувати наукові клуби та студії, творчі майстерні, заняття з фінансової грамотності. Усі ці активності входять, наприклад, у нашу навчальну програму. Це дозволяє учням розвиватися в різних напрямках — займатися програмуванням, проводити наукові досліди, працювати над бізнес-проектами, розвивати професійні навички тощо.</p>
      <p>
        <b>Розташування — насправді важливо?</b>
      </p>
      <p>Обрати школу, яка знаходиться найближче від дому — хороше рішення. Але тільки у тому випадку, якщо ця школа пропонує дійсно цікаві програми.</p>
      <p>Не факт, що у навчальному закладі через дорогу від дому дитина матиме усі можливості для розвитку. Тому навіть якщо школа знаходиться в декількох кілометрах від місця проживання дитини, батьки можуть поцікавитися наявністю трансферу. Ця опція дуже зручна та дозволяє не обмежуватися переліком шкіл лише у поточному районі.</p>
    </article>
  </body>
</html>