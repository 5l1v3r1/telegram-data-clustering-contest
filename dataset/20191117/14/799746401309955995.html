<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/17/7103139/"/>
    <meta property="og:site_name" content="Європейська правда"/>
    <meta property="article:published_time" content="2019-11-17T14:52:07+00:00"/>
    <meta property="og:title" content="У Тбілісі тисячі людей вийшли на протест із вимогою провести виборчу реформу"/>
    <meta property="og:description" content="Учасники акції тримають у руках прапори Грузії, НАТО і Європейського союзу, крім того, вони вивісили прапори ЄС на воротах парламенту."/>
  </head>
  <body>
    <article>
      <h1>У Тбілісі тисячі людей вийшли на протест із вимогою провести виборчу реформу</h1>
      <address>
        <time datetime="2019-11-17T14:52:07+00:00">17 Nov 2019, 14:52</time>
      </address>
      <p>У Тбілісі біля парламенту Грузії в неділю збираються протестувальники через неспроможність депутатів ухвалити виборчу реформу.</p>
      <p>Про це повідомляє "Європейська правда" із посиланням на інформацію грузинського телеканалу <a href="http://rustavi2.ge/">"Руставі 2"</a>.</p>
      <p>Учасники акції тримають у руках прапори Грузії, НАТО і Європейського союзу, крім того, вони вивісили прапори ЄС і НАТО на воротах парламенту.</p>
      <figure>
        <img src="https://img.eurointegration.com.ua/images/doc/a/a/aa5a2ee-18.jpg"/>
      </figure>
      <p>Перед демонстрантами виступають опозиційні лідери, які заявили, що повністю закриють парламент і заблокують усі двері ззовні.</p>
      <p>Біля парламенту посилені заходи безпеки, але поки що демонстрація відбувається мирно.</p>
      <p>Основною вимогою учасників мітингу є проведення позачергових парламентських виборів за пропорційною системою, а також відставка уряду і зміна нинішнього складу ЦВК</p>
      <p>Напередодні перед центральним офісом керівної партії Грузії "Грузинська мрія", у якому зібралася на засідання парламентська більшість, <b><a href="https://www.eurointegration.com.ua/news/2019/11/16/7103115/">сталися сутички </a></b>між протестувальниками та поліцією, внаслідок чого постраждали двоє осіб.</p>
      <p>14 листопада на проспекті Руставелі під парламентом Грузії <b><a href="https://www.eurointegration.com.ua/news/2019/11/14/7103046/">почалися </a></b>протести після того, як депутати провалили голосування з реформи виборчої системи, яку пообіцяла провести влада.</p>
    </article>
  </body>
</html>