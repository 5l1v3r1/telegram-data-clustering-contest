<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmagasinet/i/GGXR7B/naar-synet-sviktar"/>
    <meta property="og:site_name" content="Bergens Tidende"/>
    <meta property="article:published_time" content="2019-11-17T14:49:07+00:00"/>
    <meta property="og:title" content="Når synet sviktar"/>
    <meta property="og:description" content="Korleis skal eg sjå skogen for meir enn tre, når eg knapt kan sjå dei ein gong?"/>
  </head>
  <body>
    <article>
      <h1>Når synet sviktar</h1>
      <h2>Korleis skal eg sjå skogen for meir enn tre, når eg knapt kan sjå dei ein gong?</h2>
      <address><time datetime="2019-11-17T14:49:07+00:00">17 Nov 2019, 14:49</time> by <a rel="author">Ingvild Nave</a></address>
      <p><b>På ein parktur</b> med ei venninne fekk eg omsider auga opp for kor dårleg eg ser.</p>
      <p>Vi gjekk langs eit nydeleg vatn, fuglane kvitra og livet var godt.</p>
      <p>«Ah, sjå på dei fine svanene ute på vatnet», sa eg til henne.</p>
      <p>Ho lo. Eg skjønte ikkje kvifor nokre svaner var vittig.</p>
      <p>«Ingvild. Det der er kvite plastdunkar. Det er boss, ikkje svaner!»</p>
      <p>Eg måtte ta grep og kome meg til optikar.</p>
      <related>
        <a href="https://www.bt.no/article/bt-VRA8X4.html"/>
      </related>
      <p><b>Ei anna årsak er at eg også er </b>blitt skulda for å vere arrogant. Eg helser eller vinkar ikkje tilbake til folk som forsøkjer å vere hyggelege på gata.</p>
      <p>Det er grunnen til at eg skriv dette i avisa.</p>
      <p>Eg har nemleg ein beskjed til alle som har opplevd dette: Om eg ikkje seier hei, eller lar vere å vinke, er det berre fordi eg ikkje ser deg. Orsak, orsak, orsak!</p>
      <related>
        <a href="https://www.bt.no/article/bt-6jK1bQ.html"/>
      </related>
      <p><b>Nokre gongar skjer </b>det motsette òg. Ein gong på butikken var eg sikker på at eg såg ein kompis. Eg sa «heeeiii!» i overkant entusiastisk.</p>
      <p>Då eg kom nær nok, såg han mest ut som eit spørsmålsteikn. Eg blei flau. Det førte til ein kjapp sving på 90 grader rett inn i chipshylla, som viste seg å vere ein blindveg.</p>
      <p>Det som er tricky med å helse på folk i butikken, er at du treffer dei igjen gong på gong. Det blir ofte rart når du kryssar vegar for tredje gong. Eg møtte han først igjen i tacohylla, så i grønsakdisken og sjølvsagt i køen på veg ut.</p>
      <p>Aldri har ein handletur vore så ubehageleg.</p>
      <related>
        <a href="https://www.bt.no/article/bt-4qV7G9.html"/>
      </related>
      <p><b>Det som er litt genetisk urettferdig,</b> er at besta alltid har hatt strålande langsyn. Då ho var i slutten av 80-åra sat vi ved det kjøkenbordet hennar og såg ut vindauget.</p>
      <p>Ho pleidde å følgje med på bilane som køyrde forbi på vegen nedanfor, og hadde nyleg fått nyss i at eg hadde litt dårleg syn.</p>
      <p>Plutseleg høyrde eg det stoppa å knitre i strikketøyet. Så sa ho «kan du sjå bilen nede på vegen?»</p>
      <p>«Nei», svarte eg og myste ut.</p>
      <p>«Eg kan», sa ho frekt og strikka vidare i Il tempo gigante-fart.</p>
      <p>Då eg skulle få meg ny mobiltelefon, føreslo ho ein Doro, slik ho sjølv hadde. Dei er spesialdesigna for eldre med dårleg syn.</p>
      <related>
        <a href="https://www.bt.no/article/bt-WbWXXr.html"/>
      </related>
      <p><b>No har det gått nokre år,</b> og synet er blitt verre.</p>
      <p>Det er på tide å få sterkare styrke i brilleglasa. Kanskje skal eg prøve å få meg linser også, sjølv om det ikkje gjekk så bra sist eg forsøkte.</p>
      <p>Det er noko frykteleg ubehageleg ved å ta seg sjølv på auga.</p>
      <p>Sist sto eg to timar på badet og såg ut som eg hylgrein, fordi eg sveitta frå auga kvar gong eg forsøkte å ta dei på. Eg trur auga mine blei stressa av heile greia.</p>
      <p>Til slutt gav eg opp, og gjekk tilbake til brillene.</p>
      <p>Eg tek gjerne i mot tips frå alle de der ute som har knekt koden for korleis du får linser inn på auget.</p>
    </article>
  </body>
</html>