<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684843/ekleisan-oi-portes-tou-polytechneiou-stis-1600-i-poreia-pros-tin-"/>
    <meta property="og:site_name" content="enikos.gr"/>
    <meta property="article:published_time" content="2019-11-17T14:28:00+00:00"/>
    <meta property="og:title" content="Έκλεισαν οι πύλες του Πολυτεχνείου - Στις 16:00 η πορεία προς την αμερικανική πρεσβεία - Επί ποδός 5.000 αστυνομικοί"/>
    <meta property="og:description" content="Κορυφώνονται οι εκδηλώσεις για την 46η επέτειο του Πολυτεχνείου..."/>
  </head>
  <body>
    <article>
      <h1>Έκλεισαν οι πύλες του Πολυτεχνείου - Στις 16:00 η πορεία προς την αμερικανική πρεσβεία - Επί ποδός 5.000 αστυνομικοί</h1>
      <address>
        <time datetime="2019-11-17T14:28:00+00:00">17 Nov 2019, 14:28</time>
      </address>
      <p>Κορυφώνονται οι εκδηλώσεις για την 46η επέτειο του <a href="http://www.enikos.gr/society/684631/drakonteia-metra-asfaleias-gia-to-polytechneio-5000-astynomikoi-e">Πολυτεχνείου.</a> Οι πόρτες του Πολυτεχνείου έκλεισαν λίγο μετά τις 13:00 και εκκενώθηκε ο χώρος από τους επισκέπτες.</p>
      <p>Πλήθος κόσμου τίμησε φέτος την επέτειο της εξέγερσης του Πολυτεχνείου, προσερχόμενος στο ιστορικό κτιριακό συγκρότημα στην οδό Πατησίων, για να αφήσει λουλούδια και στεφάνια στο μνημείο της εξέγερσης και τη σιδερένια πόρτα που έριξε το τανκ τα ξημερώματα της 17ης Νοεμβρίου 1973.</p>
      <p>Στη συνέχεια πραγματοποιήθηκε η εκδήλωση τιμής και μνήμης της Επιτροπής Εορτασμού, κεκλεισμένων των θυρών, κατά την οποία έγινε η ανάκρουση του ύμνου της εξέγερσης του Πολυτεχνείου, αφού προηγήθηκε το προσκλητήριο των νεκρών.</p>
      <p>«Ας δουλέψουμε σκληρά για να περιφρουρήσουμε την Δημοκρατία, να παραδώσουμε μια καλύτερη Ελλάδα στα χέρια της νεότερης γενιάς και να αγωνιστούμε για τη στήριξή της», σημείωσε ο πρύτανης του Εθνικού Μετσοβίου Πολυτεχνείου, Ανδρέας Μπουντουβής.</p>
      <p>«Το Πολυτεχνείο παραμένει φωτεινός φάρος, φωτίζοντας το δρόμο της νέα γενιάς των αγωνιστών. Δεν συμβιβάζεται, δεν υποκλίνεται, δεν συνθηκολογεί», τόνισε ο πρόεδρος του Συνδέσμου Φυλακισθέντων και Εξορισθέντων Αντιστασιακών, Σπύρος Χαλβατζής.</p>
      <p>Ήδη οι δρόμοι στην Αθήνα έχουν αρχίσει να κλείνουν σταδιακά ενώ το σχέδιο της ΕΛ.ΑΣ. έχει τεθεί σε εφαρμογή.</p>
      <p>Η πορεία προς την αμερικανική πρεσβεία είναι προγραμματισμένη να ξεκινήσει στις 16.00.</p>
      <p>Κλειστοί θα παραμείνουν τρεις σταθμοί του Μετρό στο κέντρο της Αθήνας, μετά από εντολή της ΕΛ.ΑΣ. για την ασφαλή μετακίνηση των πολιτών στην επέτειο της εξέγερσης του Πολυτεχνείου.</p>
      <p>Οι σταθμοί του Μετρό που θα κλείνουν διαδοχικά είναι: «Μέγαρο Μουσικής» στις 15:00, «Ευαγγελισμός» και «Σύνταγμα» στις 16:30. Τα δρομολόγια, ωστόσο, του Μετρό θα διεξάγονται κανονικά και οι συρμοί θα διέρχονται χωρίς στάση από τους παραπάνω σταθμούς.</p>
      <p>Ακόμη, σύμφωνα με απόφαση της «Οδικές Συγκοινωνίες Α.Ε.», θα πραγματοποιηθούν τροποποιήσεις στα δρομολόγια και τις στάσεις των λεωφορείων και των τρόλεϊ.</p>
      <p>Η αστυνομία έχει προχωρήσει στη λήψη αυστηρών μέτρων ασφαλείας, στα οποία συμμετέχουν 5.000 αστυνομικοί, drones και ελικόπτερο. Στο επίκεντρο είναι και φέτος τα Εξάρχεια, ενώ παράλληλα υπάρχουν ισχυρές αστυνομικές δυνάμεις έξω από κυβερνητικά κτίρια, πρεσβείες, πανεπιστημιακά ιδρύματα και ειδικά στο Οικονομικό Πανεπιστήμιο Αθηνών (πρώην ΑΣΟΕΕ), όπου σημειώθηκαν επεισόδια τις προηγούμενες ημέρες.</p>
      <related>
        <h4>σχετικά άρθρα</h4>
        <a href="http://www.enikos.gr/society/684801/poioi-stathmoi-tou-metro-tha-kleisoun-logo-polytechneiou%0A%20%20%20%20%0A"/>
        <a href="http://www.enikos.gr/society/684802/46-chronia-apo-tin-exegersi-ton-foititon-sto-polytechneio-photo-v%0A%20%20%20%20%0A"/>
        <a href="http://www.enikos.gr/society/684775/dap-ndfk-to-polytechneio-anikei-se-olous-giati-to-minyma-tou-den-%0A%20%20%20%20%0A"/>
        <a href="http://www.enikos.gr/society/684774/vrethikan-sakia-me-petres-se-polykatoikia-enopsei-polytechneiou-v%0A%20%20%20%20%0A"/>
        <a href="http://www.enikos.gr/society/684687/kleistoi-treis-stathmoi-tou-metro-tin-kyriaki-logo-polytechneiou%0A%20%20%20%20%0A"/>
        <a href="http://www.enikos.gr/society/684639/kykloforiakes-rythmiseis-logo-ton-ekdiloseon-gia-tin-epeteio-tou-%0A%20%20%20%20%0A"/>
        <a href="http://www.enikos.gr/society/684624/elas-echeis-talento-poios-einai-o-astynomikos-pou-egine-viral-tra%0A%20%20%20%20%0A"/>
        <a href="http://www.enikos.gr/society/684631/drakonteia-metra-asfaleias-gia-to-polytechneio-5000-astynomikoi-e%0A%20%20%20%20%0A"/>
        <a href="http://www.enikos.gr/society/684587/ti-dilonei-o-planodios-mousikos-gia-to-ntoueto-me-ton-astynomiko-%0A%20%20%20%20%0A"/>
      </related>
    </article>
  </body>
</html>