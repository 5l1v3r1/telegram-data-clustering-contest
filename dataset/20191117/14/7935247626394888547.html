<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/sari-yelekliler-1-yasinda-215360h.htm"/>
    <meta property="og:site_name" content="OLAY"/>
    <meta property="article:published_time" content="2019-11-17T14:21:33+00:00"/>
    <meta property="og:title" content="Sarı yelekliler 1 yaşında"/>
    <meta property="og:description" content="Fransa'daki Sarı Yelekliler Hareketi, birinci yılını geride bıraktı. Sarı yelekliler, gösterilerin birinci yılında, Cumhurbaşkanı Emmanuel Macron'un politikalarını protesto etmek için dün yeniden sokağa çıktı."/>
  </head>
  <body>
    <article>
      <h1>Sarı yelekliler 1 yaşında</h1>
      <h2>Fransa'daki Sarı Yelekliler Hareketi, birinci yılını geride bıraktı. Sarı yelekliler, gösterilerin birinci yılında, Cumhurbaşkanı Emmanuel Macron'un politikalarını protesto etmek için dün yeniden sokağa çıktı.</h2>
      <address>
        <time datetime="2019-11-17T14:21:33+00:00">17 Nov 2019, 14:21</time>
      </address>
      <p>Sarı yelekliler, eylemlerin yıl dönümünde, başta başkent Paris olmak üzere ülkenin birçok kentinde gösteriler düzenledi. Paris'teki Champerret Mahallesi'nde toplanan göstericiler, yol kapama eylemi yaptı. Polis, biber gazı kullanarak protestocuları bölgeden uzaklaştırdı. Başkentteki İtalya Meydanı'nda bir araya gelen bir grup gösterici ile polis arasında gerginlik yaşandı. Eylemciler çöp bidonu, çok sayıda motosiklet ve aracı ateşe verdi, bir bankanın camını kırdı, itfaiye ekiplerinin çalışmalarını engelledi. Polis de protestoculara biber gazıyla müdahale etti. Ateşe verilen araçların arasında Paris Belediyesinin aracı da bulunuyor.</p>
      <p>Paris Valiliği, olaylar nedeniyle İtalya Meydanı'ndan Bastille Meydanı'na kadar yapılması planlanan yürüyüşü iptal etti. Ayrıca, kentte gösterinin yasak olduğu yerlerde bulunan 71 kişiye para cezası verildiği bildirildi.</p>
      <p>
        <b>147 GÖZALTI...</b>
      </p>
      <p>Paris Emniyet Müdürlüğü, kentteki gösteride 147 kişinin gözaltına alındığını duyurdu. Paris Emniyet Müdürü Didier Lallement de İtalya Meydanı'nda durumun kontrol altına alındığını, gösterilerde polise ve itfaiye ekiplerine sistematik bir saldırı olduğunu söyledi. Lallement, olay çıkaranların gözaltına alınacağının altını çizerek, eylemcilerden meydanları terk etmesini istedi. Gözaltına alınanlar arasında sarı yeleklilerin liderlerinden Thierry Paul Valette de bulunuyor.</p>
      <p>
        <b>ÜLKE GENELİNDEKİ GÖSTERİLERE 28 BİN KİŞİ KATILDI</b>
      </p>
      <p>İçişleri Bakanlığının verilerine göre ülke genelindeki gösterilere 4 bin 700'ü Paris'te olmak üzere 28 bin kişi katıldı. Eylemlerde yoğun güvenlik önlemleri alındı. Paris'te eylemler nedeniyle çok sayıda metro istasyonu kapatıldı.</p>
    </article>
  </body>
</html>