<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/foggia-consigliere-massimiliano-di-fonso-pestato-rifiuti-3118117/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-17T16:29:29+00:00"/>
    <meta property="og:title" content="Foggia, in 4 pestano consigliere Massimiliano Di Fonso: aveva rimproverato un uomo che gettava rifiuti in strada"/>
    <meta property="og:description" content="FOGGIA –  In quattro lo hanno preso a calci e pugni perché aveva “osato” rimproverare un uomo che stava abbandonando materiale di risulta in strada. Per questo un consigliere comunale di Foggia, Massimiliano Di Fonso, è finito all’ospedale. A raccontarlo è stata la stessa vittima su Facebook, pubblicando anche una foto del suo volto tumefatto.  Di Fonso, che è stato eletto in Consiglio comunale con la Lega ma ha poi abbandonato il partito per dissidi con i vertici provinciali e regionali, si è poi recato in questura per segnalare l’accaduto senza tuttavia sporgere denuncia. Teatro dell’aggressione una strada alla periferia di Foggia, viale degli Aviatori.Jesi, spray urticante in discoteca: 4 ragazze finiscono in ospedaleMaltempo Emilia Romagna, allerta rossa per i fiumi. Idice esonda a Budrio Tutto è cominciato quando Di Fonso ha notato l’uomo che stava smaltendo illegalmente i rifiuti e lo ha severamente redarguito. La reazione è stata immediata: l’uomo gli ha sferrato un pugno in pieno volto. Ma presto sono…"/>
  </head>
  <body>
    <article>
      <h1>Foggia, in 4 pestano consigliere Massimiliano Di Fonso: aveva rimproverato un uomo che gettava rifiuti in strada</h1>
      <address><time datetime="2019-11-17T16:29:29+00:00">17 Nov 2019, 16:29</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/massimiliano-di-fonso-fb.jpg"/>
        <figcaption>La foto pubblicata su Facebook dal consigliere Di Fonso col volto tumefatto</figcaption>
      </figure>
      <p>FOGGIA –  In quattro lo hanno preso a calci e pugni perché aveva “osato” rimproverare un uomo che stava abbandonando materiale di risulta in strada. Per questo un consigliere comunale di Foggia, <b>Massimiliano Di Fonso</b>, è finito all’ospedale. A raccontarlo è stata la stessa vittima su Facebook, pubblicando anche una foto del suo volto tumefatto. </p>
      <p>Di Fonso, che è stato eletto in Consiglio comunale con la Lega ma ha poi abbandonato il partito per dissidi con i vertici provinciali e regionali, si è poi recato in questura per segnalare l’accaduto senza tuttavia sporgere denuncia. Teatro dell’aggressione una strada alla periferia di Foggia, viale degli Aviatori.</p>
      <figure>
        <a href="https://www.blitzquotidiano.it/cronaca-italia/scuolabus-incendiato-san-donato-milanese-carabiniere-3118510/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/scuolabus-incendiato-san-donato-milanese-carabiniere-3118510/">
          <img src="https://static.blitzquotidiano.it/wp/wp-content/uploads/2019/11/Ousseynou-sy-bus-ansa-1-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/scuolabus-incendiato-san-donato-milanese-carabiniere-3118510/">Scuolabus incendiato a San Donato Milanese, carabiniere: “I bimbi erano terrorizzati”</a>
      </h3>
      <figure>
        <a href="https://www.blitzquotidiano.it/cronaca-italia/a26-camion-perde-carico-3118490/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/a26-camion-perde-carico-3118490/">
          <img src="https://static.blitzquotidiano.it/wp/wp-content/uploads/2019/11/a26-incidente-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/a26-camion-perde-carico-3118490/">A26, camion perde il carico: tondini di ferro in strada, auto bloccate con le gomme a terra</a>
      </h3>
      <p>Tutto è cominciato quando Di Fonso ha notato l’uomo che stava smaltendo illegalmente i rifiuti e lo ha severamente redarguito. La reazione è stata immediata: l’uomo gli ha sferrato un pugno in pieno volto. Ma presto sono arrivate altre quattro persone che – secondo il racconto del consigliere – hanno continuato a picchiarlo brutalmente.</p>
      <p>“Credo veramente di essere vivo per miracolo”, ha scritto su Facebook Di Fonso. “Stamattina non riesco nemmeno ad aprire gli occhi – ha aggiunto descrivendo quei terribili istanti – un pugno, un altro ed un altro ancora, poi a terra calci in faccia e sulla testa, ed io che cercavo di proteggere il capo”.</p>
      <p>Indignato per l’accaduto il sindaco di Foggia, <b>Franco</b> <b>Landella</b> che ha parlato di un episodio “intollerabile”, visto che Di Fonso aveva “semplicemente e giustamente redarguito” chi stava a violando “palesemente le norme che disciplinano il conferimento dei rifiuti” .</p>
      <p>Il consigliere “stava esclusivamente difendendo le regole che evidentemente una minoranza vigliacca e barbara della nostra città continua a considerare un optional di cui si può fare tranquillamente a meno” ha sottolineato il sindaco, che si è detto certo che “le forze dell’ordine sapranno rapidamente individuare gli autori di questo atto gravissimo e vergognoso e che la magistratura saprà assicurare loro la punizione esemplare che meritano”.</p>
      <p>Fonte: Ansa, Facebook</p>
    </article>
  </body>
</html>