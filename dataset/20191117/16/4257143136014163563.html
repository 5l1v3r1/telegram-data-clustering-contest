<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/17/legalabb-egymillio-magyarnak-okoz-egeszsegugyi-problemat-a-legszennyezettseg"/>
    <meta property="og:site_name" content="infostart"/>
    <meta property="article:published_time" content="2019-11-17T16:02:00+00:00"/>
    <meta property="og:title" content="Legalább egymillió magyarnak okoz egészségügyi problémát a légszennyezettség"/>
    <meta property="og:description" content="A legnagyobb gondot az apró részecskék és a különféle gázok okozzák, amelyek krónikus légúti gyulladást okozhatnak - mondta az InfoRádiónak Hidvégi Edit tüdőgyógyász főorvos."/>
  </head>
  <body>
    <article>
      <h1>Legalább egymillió magyarnak okoz egészségügyi problémát a légszennyezettség</h1>
      <address><time datetime="2019-11-17T16:02:00+00:00">17 Nov 2019, 16:02</time> by <a rel="author">Infostart / InfoRádió - Varga Mónika</a></address>
      <h3>A legnagyobb gondot az apró részecskék és a különféle gázok okozzák, amelyek krónikus légúti gyulladást okozhatnak - mondta az InfoRádiónak Hidvégi Edit tüdőgyógyász főorvos.</h3>
      <p>Régóta ismert, hogy a hurutos betegeknek, különösen a krónikus hörghurutban szenvedőknek nagyon ártalmas a légszennyezettség. Hasonlóan érzékenyek a szennyezett levegőre a kisgyerekek, ezért az ő levegőztetésük, játékuk a forgalmas utaktól távol kell történjen - hangsúlyozta az InfoRádióban Hidvégi Edit tüdőgyógyász főorvos.</p>
      <p>A légszennyezettség szerepe a tüdődaganatok esetén nem közvetlen, de felismerhető: az ilyen betegek kilencven százaléka dohányzik, a többieknél viszont más tényező játszik szerepet, ilyen lehet a légszennyezettség is.</p>
      <p>A levegőben lévő nagyobb szemcsék általában kicsapódnak az orr-garat tájékán. "Erre szolgálnak az orrszőrök és az orr nyálkahártyája, a szűrés a fő feladatuk. A kisebb szilárd anyagok azonban lejutnak a kis légutakba és károsodást okoznak, ahogyan a gáznemű anyagok is (a metán, a nitrogén-monoxid és -dioxid, valamint a kéngázok) tönkretehetik a nyálkahártyát. Ezek ráadásul krónikus gyulladást tartanak fenn, és az odavonzódó, a nyálkahártya-gyulladás eltakarítására hivatott sejtek bizonyos anyagaik révén újra és újra serkentik e gyulladást" – mondta a tüdőgyógyász főorvos.</p>
      <p>Arra a kérdésre, hogy Magyarországon hány embernek okoz problémát, megbetegedést a légszennyezettség, Hidvégi Edit kiemelte:</p>
      <blockquote>csak a COPD-ben szenvedők száma 500 ezer ember, a kisgyerekekkel és az asztmásokkal együtt számolva talán az egymilliós szám is alacsonynak számít.</blockquote>
      <p>Kiemelkedően fontos, hogy mikor szellőzteti valaki az otthonát. A csúcsforgalmi időszak helyett a legjobbak a hajnali órák, amikor már kitisztult a levegő, valamint hasznosak a légtisztító berendezések, bár ezek viszonylag drágák – mutatott rá a szakember.</p>
      <p>A beltéri levegő is lehet szennyezett – tette hozzá Hidvégi Edit. "A friss festés illata és a friss bútorillat irritálhatja az érzékeny nyálkahártyával rendelkezőket, köhögésre vagy akár hörgőszűkületre, vagyis fulladásra ingerli. Szintén beltéri allergén a poratka, valamint a penészgombák, ezek ugyanúgy légúti irritánsok lehetnek, mint a dohányfüst vagy a kültéri légszennyezettség."</p>
      <p>
        <i>Nyitókép: Pxhere</i>
      </p>
      <p>
        <b>Kapcsolódó hang</b>
      </p>
      <p>Légyszennyezettség egészségügyi hatásai - Hidvégi Edit</p>
      <figure>
        <audio src="https://infostart.hu/audio/00005/0000512fb.mp3"/>
      </figure>
      <p> </p>
    </article>
  </body>
</html>