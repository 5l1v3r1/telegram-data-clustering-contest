<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Desenes-Universitat-Politecnica-Hong-Kong_0_2345765535.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T16:24:36+00:00"/>
    <meta property="og:title" content="Desenes de detinguts i ferits en una batalla campal a la Universitat Politècnica de Hong Kong"/>
    <meta property="og:description" content="Estudiants s'hi atrinxeren amb còctels Molotov contra els canons d'aigua i el gas lacrimogen de la policia"/>
  </head>
  <body>
    <article>
      <h1>Desenes de detinguts i ferits en una batalla campal a la Universitat Politècnica de Hong Kong</h1>
      <h2>Estudiants s'hi atrinxeren amb còctels Molotov contra els canons d'aigua i el gas lacrimogen de la policia</h2>
      <address>
        <time datetime="2019-11-17T16:24:36+00:00">17 Nov 2019, 16:24</time>
      </address>
      <p>La violència segueix la seva escalada imparable a Hong Kong. La batalla campal entre manifestants i policia s'ha tornat a desfermar aquest diumenge, concentrada especialment a la Universitat Politècnica de Hong Kong, on els estudiants segueixen atrinxerats i llançaven còctels Molotov contra les forces policials, que intentaven fer-los fora amb canons d'aigua, vehicles blindats i gas lacrimogen. Ja de nit, la policia encara duia a terme detencions massives al centre i set diputats de l'oposició pro democràtica s'hi havien desplaçat per intentar fer de mediadors amb els universitaris revoltats.</p>
      <p>Després d'una jornada relativament tranquil·la dissabte, es tanca de nou amb una violència intensa la que ha sigut la setmana més caòtica des de l'inici de les protestes al juny, en què els joves de negre i encaputxats, que acostumaven a sortir als carrers els caps de setmana, han mantingut el pols tots els dies des de dilluns, tallant carreteres, bloquejant transports públics i calant foc a mobiliari urbà.</p>
      <p>Les protestes han forçat el tancament no només del centre comercial i financer de la ciutat, sinó també d'escoles, instituts i universitats, i aquest diumenge el ministeri d'Educació anunciava que almenys demà dilluns tots els centres escolars encara quedaran tancats per raons de seguretat.</p>
      <p>Els campus universitaris han sigut el camp de batalla principal durant tota la setmana, però aquest diumenge al matí molts veïns han sortit al carrer per aixecar les barricades i retirar els maons, les cadires i les taules que bloquejaven les vies davant dels campus per obrir-les de nou al trànsit. La majoria de campus universitaris han estat desocupats, però els estudiants de la Universitat Politècnica, coneguda com la PolyU, han presentat batalla.</p>
      <p>Els joves que porten atrinxerats dins de la universitat tota la setmana han llançat maons a les persones que estaven retirant les barricades i han plantat cara a la policia de Hong Kong durant hores, amb diverses pauses tenses i moments de batalla. Els còctels Molotov i els maons han aconseguit fer retrocedir en més d'una ocasió els vehicles blindats policials que intentaven obrir-se pas cap al centre per desocupar-lo.</p>
      <p>Les múltiples ràfegues de gas lacrimogen i els potents canons d'aigua no han estat suficients per fer desistir els joves, tot i que desenes d'ells han estat detinguts. Els serveis d'emergència han hagut d'atendre alguns manifestants ferits i també alguns agents, com al que li havien clavat al bessó una petita fletxa llançada des del terrat de la universitat.</p>
    </article>
  </body>
</html>