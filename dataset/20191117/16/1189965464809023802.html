<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259571/o-fygopoinos-patir-kleomenis-synelifthi-ston-taygeto"/>
    <meta property="og:site_name" content="LiFO"/>
    <meta property="article:published_time" content="2019-11-17T16:17:00+00:00"/>
    <meta property="og:title" content="Ο φυγόποινος «πατήρ Κλεομένης» συνελήφθη στον Ταΰγετο"/>
    <meta property="og:description" content="Συνελήφθη ο αυτοαποκαλούμενος «πατήρ Κλεομένης», που τον τελευταίο ενάμισι χρόνο παρέμενε άφαντος, μετά την ερήμην καταδίκη του για βανδαλισμούς στο μνημείο των Λαρισαίων Εβραίων μαρτύρων του Ολοκαυτώματος"/>
  </head>
  <body>
    <article>
      <h1>Ο φυγόποινος «πατήρ Κλεομένης» συνελήφθη στον Ταΰγετο</h1>
      <h2>Συνελήφθη ο αυτοαποκαλούμενος «πατήρ Κλεομένης», που τον τελευταίο ενάμισι χρόνο παρέμενε άφαντος, μετά την ερήμην καταδίκη του για βανδαλισμούς στο μνημείο των Λαρισαίων Εβραίων μαρτύρων του Ολοκαυτώματος</h2>
      <address><time datetime="2019-11-17T16:17:00+00:00">17 Nov 2019, 16:17</time> by <a rel="author">NEWSROOM</a></address>
      <p>
        <b>Συνελήφθη ο αυτοαποκαλούμενος «πατήρ Κλεομένης», που τον τελευταίο ενάμισι χρόνο παρέμενε άφαντος, μετά την ερήμην καταδίκη του για βανδαλισμούς στο μνημείο των Λαρισαίων Εβραίων μαρτύρων του Ολοκαυτώματος, το καλοκαίρι του 2017.</b>
      </p>
      <p>Οι αστυνομικοί της Ασφάλειας Καλαμάτας τον εντόπισαν το απόγευμα της περασμένης Τετάρτης σε συγγενικό του σπίτι στον Άνω Μαχαλά της Αλαγονίας. Ο ρασοφόρος συνελήφθη στον Ταΰγετο (στο σπίτι του παππού του σύμφωνα με την εφημερίδα «Ελευθερία»). Σύμφωνα με το ρεπορτάζ, χρειάστηκαν πολλές ώρες για να πειστεί τελικά από εισαγγελικό λειτουργό να ακολουθήσει τους αστυνομικούς.</p>
      <p>Πληροφορίες αναφέρουν ότι συμβίωνε με ακολούθους του και, αν και ο ίδιος δηλώνει μοναχός, η Ιερά Σύνοδος έχει ξεκαθαρίσει ότι το συγκεκριμένο άτομο δεν έχει καμία σχέση με την Εκκλησία.</p>
      <p>Το Μονομελές Πλημμελειοδικείο Λάρισας είχε καταδικάσει τον «Κλεομένη» σε φυλάκιση 18 μηνών επιβάλλοντάς του και χρηματική ποινή 7.500 ευρώ για δημόσια υποκίνηση μίσους κατ' εξακολούθηση και συγκρότηση ένωσης προσώπων που επιδιώκει συστηματικά την τέλεση πράξεων δημόσιας υποκίνησης μίσους.</p>
      <p>Αιτία για την καταδίκη του ήταν ένα βίντεο που ο ίδιος είχε αναρτήσει στο Διαδίκτυο, στο οποίο εμφανιζόταν να βεβηλώνει το μνημείο πετώντας αυγά και φτύνοντας προς το μέρος του, βρίζοντας ταυτόχρονα τους Εβραίους. Ο ίδιος δεν εμφανίστηκε στην δίκη του που έγινε τον περασμένο Ιανουάριο και έτσι καταδικάστηκε ερήμην. Τον Σεπτέμβριο εκδόθηκε ένταλμα για τη σύλληψή του και, μετά από εκτεταμένη έρευνα, η ΕΛ.ΑΣ έφτασε στα ίχνη του.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/153208"/>
      </related>
    </article>
  </body>
</html>