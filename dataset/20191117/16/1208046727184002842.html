<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/handbollsligan/kristianstad-gick-pa-knock-mot-redbergslid/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-17T16:29:43+00:00"/>
    <meta property="og:title" content="Kristianstad gick på knock mot Redbergslid"/>
    <meta property="og:description" content="RIK:s sportsliga snedgunga i Scandinavium håller i sig. Ett annat sätt att se på söndagssaken är att Kristianstad tog med sig attityden som fungerat mot mer samtrimmade CL-lag på slutet och glänste med 39–22 i ligalunken. Redbergslid var en blek opponent med bortkastade bollar och tama avslut från start. Långt innan slutsignalen fick hemmalaget kapitulera […]"/>
  </head>
  <body>
    <article>
      <h1>Kristianstad gick på knock mot Redbergslid</h1>
      <address><time datetime="2019-11-17T16:29:43+00:00">17 Nov 2019, 16:29</time> by <a rel="author" href="https://handbollskanalen.se/author/fredrik-hasselgren/" target="_blank">Fredrik Hasselgren</a></address>
      <p>
        <b>RIK:s sportsliga snedgunga i Scandinavium håller i sig. Ett annat sätt att se på söndagssaken är att Kristianstad tog med sig attityden som fungerat mot mer samtrimmade CL-lag på slutet och glänste med 39–22 i ligalunken.</b>
      </p>
      <p>Redbergslid var en blek opponent med bortkastade bollar och tama avslut från start. Långt innan slutsignalen fick hemmalaget kapitulera för de framrusande motståndarna.</p>
      <p>Det fanns desto större utrymme för bortabriljans. Adam Nyfjäll, vem annars än linjespelaren i storform, placerade in 0–2 och utnyttjade sitt första friläge för 0–3.</p>
      <p>Det var raka spåret för Kristianstad när RIK slarvade i bollbehandlingen. Carl Hamberg agerade piggt när han spräckte nollan men hans mer rutinerade kollegor lyckades alltför sällan.</p>
      <p>Firma Kappelin och kontring, Rickard i målet och Valter Chrintz ständigt på språng för de orangea arbetade mer framgångsrikt mot 6–1 i matchminut åtta.</p>
      <p>Alfred Ehn kunde springa in en boll och en till, innan RIK till sist stoppade det värsta flödet.</p>
      <p>Med sju-mot-sex närmade sig hemmalaget anständig nivå framåt. Kappelin behöll dock sitt övertag på alla andra än Hamberg på högerkanten.</p>
      <p>Ständigt nya anfallslösningar kunde bara Kristianstad komma med, till 22–11 i paus som mäktig marginal.</p>
      <p>Bortalaget drog därpå ner på tempot, färre nätrassel mot full tid kunde Kristianstad leva med i tvåsiffrig ledning.</p>
      <p>Gästernas dominans öppnade för en intressant ligadebut, Kappelin lämnade över till Rene Ingram mellan stolparna.</p>
      <p>Ljubomir Vranjes väckte majoriteten av bänkspelarna med inhopp i slutskedet och Gregor Ocvirk fick med sig mål i Handbollsligan. Startspelaren Nyfjäll blev dock bästa målskytt – sju fullträffar precis som Hamberg och Emil Mellegård i RIK.</p>
      <p>Efter storkrossen flyttar Kristianstad upp tre steg till femte plats, Redbergslid finns fortsatt i ingenmansland.</p>
      <p>
        <b>Redbergslids IK–IFK Kristianstad 22–39 (11–22)<br/></b>
        <a href="http://protokoll.svenskhandboll.se/2019/1900101085_m.pdf">Matchprotokoll &gt;&gt;</a>
        <br/>
        <a href="http://213.180.74.118/stat_sve/gamedata/gameanalysis.aspx?gamenr=1900101085&amp;season=2019">Statistik &gt;&gt;</a>
        <br/>
        <a href="http://ta.svenskhandboll.se/SerieAndMatchResult/Review?seasonId=2019&amp;divisionId=1900101&amp;showTeamDivisionTable=true">Tabell &gt;&gt;</a>
      </p>
    </article>
  </body>
</html>