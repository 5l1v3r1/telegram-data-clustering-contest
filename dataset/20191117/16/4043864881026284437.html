<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/17/7232230/"/>
    <meta property="og:site_name" content="Українська правда"/>
    <meta property="article:published_time" content="2019-11-17T16:18:27+00:00"/>
    <meta property="og:title" content="Збірна України нічиєю завершила відбір до Євро-2020"/>
    <meta property="og:description" content="Збірна України зуміла завершити відбірковий турнір Євро-2020 без поразок. У заключному матчі кваліфікації українці на останніх секундах гри з Сербією уникнули поразки."/>
  </head>
  <body>
    <article>
      <h1>Збірна України нічиєю завершила відбір до Євро-2020</h1>
      <address>
        <time datetime="2019-11-17T16:18:27+00:00">17 Nov 2019, 16:18</time>
      </address>
      <p>Збірна України зуміла завершити відбірковий турнір Євро-2020 без поразок. У заключному матчі кваліфікації українці на останніх секундах гри з Сербією уникнули поразки.</p>
      <p>Матч, що пройшов у Бєлграді у неділю 17 листопада, завершився з рахунком 2:2.</p>
      <p>Нагадаємо, що гра із Сербією в турнірному плані нічого не вирішувала, оскільки підопічні Андрія Шевченка достроково завоювали путівку на Євро-2020, вигравши свою групу.</p>
      <p>Втім у грі з сербами Шевченко не став експериментувати зі складом, виставивши найсильніших на даний момент. Вже на восьмій хвилині українці пропустили гол. У штрафному майданчику м`яч влучив у руку Миколі Матвієнку, і суддя вказав на 11 метрів. З пенальті Душан Тадіч легко переграв Андрія П`ятова - 1:0. На 23-й хвилині після удару Андрія Ярмоленка м`яч влучає в штангу воріт збірної Сербії. Навіть після пропущеного голу синьо-жовті грали в класний футбол і не полишали атакувальних поривів.</p>
      <p>Серби також небезпечно атакували. Два небезпечні удари від Александра Мітровича та Адама Ляйіча були близькими до цілі. На 33-й хвилині Україна зрівнює рахунок. Після пасу від Віктора Циганкова Роман Яремчук пробив головою у верхній кут воріт - 1:1. На 45-й хвилині ще один удар від Яремчука взяв воротар сербів Предраг Райкович.</p>
      <p>На старті другого тайму українців вже виручив П`ятов, відбивши підступний удар Ляйіча. На 56-й хвилині Сербія забиває другий гол. Після пасу в штрафну збірної України помилився Олександр Караваєв, і Мітрович розстріляв ворота П`ятова - 2:1. На 72-й хвилині Мітрович міг оформити дубль, але його удар взяв П`ятов.</p>
      <p>Відігралася збірна України в останні секунди додаткового часу. Удар Караваєва з метрів 15-ти відбив Райкович, і Андрій Ярмоленко поборовся за м`яч і віддав на 11-метрів на Артема Беседіна. Форвард "Динамо" пробив у кут воріт - 2:2.</p>
      <p>Після цієї нічиєї збірна України гарантувала за собою перший кошик при жеребкуванні Євро-2020. Із групи збірної України на Євро-2020 з другого місця вийшла збірна Португалії.</p>
      <footer>Микола Аврамчук, УП</footer>
      <related>
        <a href="https://www.pravda.com.ua/news/2019/11/15/7232088/"/>
        <a href="https://www.pravda.com.ua/news/2019/11/14/7231996/"/>
        <a href="https://www.pravda.com.ua/news/2019/11/11/7231574/"/>
      </related>
    </article>
  </body>
</html>