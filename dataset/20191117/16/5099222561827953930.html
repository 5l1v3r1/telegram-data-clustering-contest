<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23496344-activewatch-sesiza-cncd-cna-privind-afirmatiile-liei-olguta-vasilescu.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T16:26:00+00:00"/>
    <meta property="og:title" content="ActiveWatch va sesiza CNCD și CNA privind afirmațiile Liei Olguța Vasilescu"/>
    <meta property="og:description" content="Organizația ActiveWatch a anunțat că va sesiza Consiliul Național pentru Combaterea Discriminării (CNCD) și Consiliul Național al Audiovizualului (CNA) în legătură cu declarațiile Liei Olguța"/>
  </head>
  <body>
    <article>
      <h1>ActiveWatch va sesiza CNCD și CNA privind afirmațiile Liei Olguța Vasilescu</h1>
      <address><time datetime="2019-11-17T16:26:00+00:00">17 Nov 2019, 16:26</time> by <a rel="author">V.M.</a></address>
      <p><b>Organizația ActiveWatch a anunțat că va sesiza Consiliul Național pentru Combaterea Discriminării (CNCD) și Consiliul Național al Audiovizualului (CNA) în legătură cu declarațiile Liei Olguța Vasilescu, care a spus că președintele Klaus Iohannis deja se vede „șef de lagăr de concentrare”, informează Mediafax.</b><br/><br/>„Suntem de acord într-un singur punct cu doamna Olguța Vasilescu, vicepreședinte PSD și coordonatorul campaniei doamnei Viorica Dăncilă: «a căzut mult prea mult lumea politică de la noi». Trivializarea unor momente și elemente din istoria neagră a umanității nu poate fi justificată în niciun context social sau politic. Din păcate, doamna Vasilescu este la rândul său unul dintre «vârfurile» politicii românești care duc în derizoriu și cultura politică și cultura dezbaterii”, au scris reprezentanții ActiveWatch, duminică, pe Facebook.<br/><br/>Sursa citată mai spune că CNCD și CNA ar trebui să analizeze serios „câtă ură și iresponsabilitate băltesc” în spatele cuvintelor șefului de campanie al PSD.<br/><br/>„Vom sesiza Consiliul National pentru Combaterea Discriminarii Romania si Consiliul Național al Audiovizualului pentru a analiza riguros câtă ură și iresponsabilitate băltesc în spatele acestor vorbe abil ticluite, ambalate sub forma unei opinii politice”, conchide sursa amintită.<br/><br/><a href="https://www.hotnews.ro/stiri-politic-23495744-derapaj-olgutei-vasilescu-domnul-klaus-deja-vede-sef-lagar-concentrare.htm">Lia Olguța Vasilescu a declarat că președintele Klaus Iohannis probabil deja se vede „șef de lagăr de concentrare”</a> unde ar fi închiși social-democrații, pentru reeducare. Afirmația vine în contextul în care șeful statului a spus în mai multe rânduri că e în război cu PSD.<br/><br/>„Domnul Klaus, cred deja se şi vede şef de lagăr de concentrare şi toţi PSD-iştii băgaţi acolo la reeducare”, a declarat Lia Olguţa Vasilescu, la Antena 3.</p>
      <related>
        <h4>REFERINTE</h4>
        <a href="https://www.hotnews.ro/stiri-politic-23495744-derapaj-olgutei-vasilescu-domnul-klaus-deja-vede-sef-lagar-concentrare.htm"/>
      </related>
    </article>
  </body>
</html>