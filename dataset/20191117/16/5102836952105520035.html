<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/17/et-vedtak-om-boikott-som-svaert-problematisk/"/>
    <meta property="og:site_name" content="Document"/>
    <meta property="article:published_time" content="2019-11-17T16:52:42+00:00"/>
    <meta property="og:title" content="Et vedtak om boikott som svært problematisk"/>
    <meta property="og:description" content="­"/>
  </head>
  <body>
    <article>
      <h1>Et vedtak om boikott som svært problematisk</h1>
      <address><time datetime="2019-11-17T16:52:42+00:00">17 Nov 2019, 16:52</time> by <a rel="author">Norske jøder i et brev til Oslo kommune</a></address>
      <figure>
        <img src="https://www.document.no/wp-content/uploads/2012/06/danmark.israel.flagg_.jpg"/>
      </figure>
      <p>
        <i>Foto: Steen Raaschou</i>
      </p>
      <p>Av årsaker som kommer frem i dette brevet ønsker vi at våre navn unntas offentlighet.</p>
      <p>Vi viser til medieoppslag om forslaget foran byrådet om at Oslo kommune skal inngå boikott av varer produsert av israelske virksomheter i Vestbredden. NTBs oppslag inneholder en rekke faktafeil om den folkerettslige situasjonen i området, men vi antar at politisk ledelse i kommunen med dette håper å påvirke Israels politikk i området utenfor våpenhvilelinjen fra 1949.</p>
      <p>Det er også blant medlemmer i den jødiske minoritet i Norge ulike meninger om den israelske regjeringens politikk i området generelt og med hensyn til jødiske samfunn der spesielt. Vi har ingen innvendinger mot at denne politikken er gjenstand for debatt og polemikk.</p>
      <p>Derimot anser vi et vedtak om boikott som svært problematisk, fordi det i praksis er å sette punktum for en viktig debatt og erklære at kun ett perspektiv er gyldig.</p>
      <p>Av erfaring vet vi at slike absolutte vedtak om maktmidler – uansett intensjon – gjør situasjonen vanskelig for oss som jøder. Det er allerede et stort antall norske jøder som holder sin jødiske identitet og tilhørighet skjult av frykt for å bli avkrevd en bestemt mening om saker som denne. Et stort antall trusler mot jødiske mål i Norge bruker anti-israelske holdninger som påskudd.</p>
      <p>Om noen skulle ha standpunkt som er mer nyanserte enn det BDS-bevegelsen forfekter, blir vi beskyldt for å være barnemordere, rasister og tilhengere av apartheid, m.m. Ikke sjeldent blir vi sidestilt med nazister. Som dere sikkert er kjente med, er jødiske barn ofte utsatt for mobbing i Oslo- skolene, og da kommer særlig anti-israelske slagord opp. Mange av våre barn har også israelsk mor og/eller far.</p>
      <p>Det er mulig at byrådet mener at den positive effekten på bakken i de palestinske områdene er verdt ulempen et slikt standpunkt påfører den jødiske minoriteten her, særlig gitt tverrpolitiske forpliktelser både fra regjeringen og Oslo kommune om å motarbeide jødefiendtlighet. I så fall vil vi oppmuntre dere til å være åpne om den avveiningen og gjerne også påvise en slik positiv effekt, samt hvilke andre tiltak dere har vurdert.</p>
      <p>I mellomtiden vil vi gjerne vite hvordan dere har tenkt å holde orden på hvilke varer og tjenester som skal boikottes, og spesielt hvordan dere vil unngå en generell boikott av alt israelsk.</p>
      <p>Vi er også nysgjerrige på hvilke andre land som er gjenstand for boikott fra kommunen, og hva dere gjør for å fremme fred og forsoning mellom israelere og palestinere.</p>
      <p>Nettavisen publiserte brevet som var et opprop på en lukket facebookside</p>
      <related>
        <h4>Les også</h4>
        <a href="https://www.document.no/2016/12/01/ukvalifisert-utenrikspolitikk/"/>
        <a href="https://www.document.no/2019/11/08/kommunal-utenrikspolitikk-a-la-raymond/"/>
        <a href="https://www.document.no/2006/06/21/niqab_og_boikott_i_en_storre_s/"/>
        <a href="https://www.document.no/2005/12/22/trondersk_israelboikott_vekker/"/>
        <a href="https://www.document.no/2017/08/18/voksende-bekymring/"/>
        <a href="https://www.document.no/2017/05/19/formalet-med-boikott/"/>
        <a href="https://www.document.no/2016/11/18/trondheim-boikott-vedtak/"/>
        <a href="https://www.document.no/2016/11/05/vi-og-de-andre/"/>
        <a href="https://www.document.no/2016/11/25/kommunal-utenrikspolitikk/"/>
        <a href="https://www.document.no/2015/08/19/nyt-oppdager-jodofobe-nordmenn/"/>
      </related>
    </article>
  </body>
</html>