<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/17/7103141/"/>
    <meta property="og:site_name" content="Європейська правда"/>
    <meta property="article:published_time" content="2019-11-17T16:01:21+00:00"/>
    <meta property="og:title" content="Радник Порошенка розповів, як в 2015 році домовлялися про &quot;формулу Штайнмаєра&quot;"/>
    <meta property="og:description" content="Термін “формула Штайнмайєра” був вигаданий Москвою як результат дискусій в рамках саміту лідерів “нормандської четвірки” ще 2015 року в Парижі."/>
  </head>
  <body>
    <article>
      <h1>Радник Порошенка розповів, як в 2015 році домовлялися про "формулу Штайнмаєра"</h1>
      <address>
        <time datetime="2019-11-17T16:01:21+00:00">17 Nov 2019, 16:01</time>
      </address>
      <p>Термін "формула Штайнмайєра" був вигаданий Москвою під час дискусій в рамках саміту лідерів "нормандської четвірки" ще 2015 року в Парижі.</p>
      <p>Як повідомляє "Європейська правда", про це заявив колишній заступник Адміністрації президента Петра Порошенка із зовнішньополітичних питань Костянтин Єлісєєв в інтерв’ю <a href="https://ukr.segodnya.ua/">"Сегодня"</a>.</p>
      <p>"Тоді багато про що говорили і про безпеку, і про присутність і необхідність виведення російських військ. І тоді, нагадаю, президент Порошенко показав всім лідерам за круглим столом фотографії російської техніки, танків, зброї з російським маркуванням на Донбасі тощо. На що Меркель подивилася і каже: "Владімір, що ти на це скажеш?". Він глянув і сказав досить цинічно, що це, можливо, і російські танки, але їм не належать", , - розповів Єлісєєв.</p>
      <p>Він також сказав, що серед інших питань обговорювали, коли може набути чинності особливий порядок місцевого самоврядування на Донбасі, тому що цього вимагала Росія.</p>
      <p>"Ми сказали, що це має відбуватися відповідно до "Мінська" від лютого 2015 року, лише у разі проведення вільних, демократичних місцевих виборів, сертифікованих ОБСЄ. Навколо цього була дискусія, як це буде реалізовано на практиці, бо в Мінську це не було чітко прописано. І тому тодішній міністр закордонних справ Німеччини Штайнмайєр каже, давайте ми це зробимо покроково, як буде набувати чинності цей закон – спочатку на тимчасовій основі, а потім на постійній", - сказав Єлісєєв.</p>
      <p>Він також зауважив, що сьогоднішня інтерпретація "формули Штайнмайєра" відрізняється від тієї, що була запропонована три роки тому словом оverall – в цілому.</p>
      <p>"Тобто у разі "проведення в цілому демократичних виборів, відповідно до стандартів ОБСЄ...". Росія давно просувала саме це слово. Я навіть скажу більше, наші експерти спільно з німецькими і експертами з Франції їздили на консультації до Варшави, де знаходиться штаб-квартира БДІПЛ ОБСЄ. Там вони консультувалися с керівництвом БДІПЛ на предмет, чи є така практика визнавати вибори демократичними в цілому. Зрозуміло, нам підтвердили, що такого нема. Але вони натякнули, що якщо це стане результатом політичних домовленостей...", - сказав дипломат.</p>
    </article>
  </body>
</html>