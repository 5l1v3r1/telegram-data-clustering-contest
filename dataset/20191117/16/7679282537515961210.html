<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-former-bowler-dilip-doshi-considers-cricket-t10-format-a-threat-to-this-game-2854685.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T16:24:46+00:00"/>
    <meta property="og:title" content="क्रिकेट के टी-10 प्रारूप को इस खेल के लिए खतरा मानता है यह पूर्व ​गेंदबाज"/>
    <meta property="og:description" content="भारत के पूर्व स्पिनर दिलीप दोशी ने रविवार को कहा कि अगर क्रिकेट मैचों को 20 ओवर से कम किया गया और टी10 जैसे प्रारूप को बढ़ावा दिया गया तो यह इस खेल के लिए अच्छा नहीं होगा। बाएं हाथ के 71 साल के दोशी..."/>
  </head>
  <body>
    <article>
      <h1>क्रिकेट के टी-10 प्रारूप को इस खेल के लिए खतरा मानता है यह पूर्व ​गेंदबाज</h1>
      <address><time datetime="2019-11-17T16:24:46+00:00">17 Nov 2019, 16:24</time> by <a rel="author">एजेंसी।,मुंबई।</a></address>
      <p>भारत के पूर्व स्पिनर दिलीप दोशी ने रविवार को कहा कि अगर क्रिकेट मैचों को 20 ओवर से कम किया गया और टी10 जैसे प्रारूप को बढ़ावा दिया गया तो यह इस खेल के लिए अच्छा नहीं होगा। बाएं हाथ के 71 साल के दोशी ने भारत के लिए 33 टेस्ट और 15 एकदिवसीय खेले हैं। उन्होंने टी10 प्रारुप के बारे में पूछे जाने पर कहा, 'मेरा मानना है कि इस खेल की खूबसूरती को बनाए रखने के लिए इसे टी20 प्रारूप से छोटा नहीं किया जाना चाहिए। एक बार जब आप इसे कम करते हैं तो आपको खेल को लेकर कुछ समझौता करना होगा। मुझे लगता है कि उस समझौते से खेल काफी प्रभावित होगा।'</p>
      <h3>Read Also: <a href="https://www.livehindustan.com/cricket/story-dale-steyn-also-consideres-mohammad-shami-as-world-best-fast-bowler-at-present-2854663.html">डेल स्टेन ने भी माना शमी का लोहा, वर्तमान में दुनिया का बेस्ट बॉलर बताया</a></h3>
      <p>इस कार्यक्रम में ऑस्ट्रेलियाई अंपायर साइमन टॉफेल और कॉमेंटेटर आशीस रे भी शामिल थे। दोशी ने टी20 से प्रभावित छोटे प्रारुप को लेकर कहा कि ऐसे खिलाड़ी जिनका एक्शन खराब है वह भी 'मैन ऑफ द मैच' बन रहे हैं। असाधारण प्रतिभा सिर्फ सही तरीके के क्रिकेट से आ सकती है। मुझे लगता है कि अधिक टी20 और इससे छोटे प्रारूप में ऐसे खिलाड़ी मैन ऑफ द मैच बन रहे जो सिर्फ 10 गेंद खेलते हैं। खराब एक्शन वाले गेंदबाज और बल्ला भांजने वाले खिलाड़ी अपनी पहचान बना रहे हैं।'</p>
      <p>दोशी ने इस मौके पर बांग्लादेश के खिलाफ पहले टेस्ट में 14 विकेट लेने वाली भारतीय तेज गेंदबाजों की तिकड़ी मोहम्मद शमी, इशांत शर्मा और उमेश यादव की तारीफ की। उन्होंने कहा, 'यह देखना शानदार है। भारत हमेशा स्पिनरों के लिए जाना जाता था लेकिन अब हमारे पास कुछ तेज गेंदबाज हैं जिन्हें शानदार कौशल वाले महान गेंदबाज कहा जा सकता है। यह एक अच्छा बदलाव है और मैं इसका स्वागत करता हूं।'</p>
      <h3>Read Also: <a href="https://www.livehindustan.com/cricket/story-ashton-agar-suffers-head-injury-after-dropping-brothers-catch-in-marsh-cup-watch-video-2853821.html">भाई का कैच पकड़ने में एश्टन को लगी बॉल, खून से लथपथ हुआ चेहरा-VIDEO</a></h3>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।  </b>  </p>
    </article>
  </body>
</html>