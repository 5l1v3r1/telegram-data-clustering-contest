<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/17/scuole-chiuse-domani-elenco/"/>
    <meta property="og:site_name" content="Il Post"/>
    <meta property="article:published_time" content="2019-11-17T16:09:54+00:00"/>
    <meta property="og:title" content="L’elenco dei comuni dove le scuole rimarranno chiuse per maltempo lunedì 18 novembre"/>
    <meta property="og:description" content="Non apriranno a Pisa, Livorno, Grosseto e in molti comuni toscani, oltre a Caserta e varie città e paesi sparsi in tutta Italia"/>
  </head>
  <body>
    <article>
      <h1>L’elenco dei comuni dove le scuole rimarranno chiuse per maltempo lunedì 18 novembre</h1>
      <h2>Non apriranno a Pisa, Livorno, Grosseto e in molti comuni toscani, oltre a Caserta e varie città e paesi sparsi in tutta Italia</h2>
      <address>
        <time datetime="2019-11-17T16:09:54+00:00">17 Nov 2019, 16:09</time>
      </address>
      <p>Il maltempo che sta interessando diverse regioni italiane avrà delle conseguenze concrete anche domani, lunedì 18 novembre: diversi comuni in tutta Italia hanno deciso di chiudere le proprie scuole in attesa che il tempo migliori o che la viabilità torni sicura. Non ci sono elenchi ufficiali, e nella maggior parte dei posti per sapere se le scuole saranno aperte o meno bisogna controllare sul sito web del comune o sui quotidiani locali.</p>
      <p>In <b>Toscana</b>, secondo <a href="https://www.lanazione.it/cronaca/maltempo-scuole-chiuse-1.4891325">un elenco</a> pubblicato dalla <i>Nazione</i>, chiuderanno in provincia di Firenze le scuole di molti comuni attraversati dall’Arno, che in queste ore è in piena: Capraia e Limite, Castelfiorentino, Cerreto Guidi, Empoli, Fucecchio, Montelupo Fiorentino e Vinci. Chiuderanno anche tutte le scuole a Grosseto, <a href="http://www.comune.livorno.it/articolo/allerta-rossa-rischio-idraulico-del-reticolo-principale-arno-scolmatore">Livorno</a> e Pisa – compresa l’università, la Normale e il Sant’Anna – oltre che a Cecina, Cascina, Pontedera, Ponsacco, Santa Croce sull’Arno e molti altri comuni del <a href="http://www.pisatoday.it/cronaca/scuole-chiuse-provincia-pisa-18-novembre-2019.html">pisano</a>. <i>Il Giunco</i>, quotidiano online della Maremma, <a href="https://www.ilgiunco.net/2019/11/17/maltempo-e-allerta-meteo-scuole-chiuse-anche-domani-ecco-dove/">segnala</a> che saranno chiuse anche nei comuni di Manciano, Campagnatico, Monte Argentario e Orbetello. Resteranno chiuse anche a Monsummano Terme, in provincia di Pistoia.</p>
      <p>Nel <b>Lazio</b>, il <i>Messaggero</i> <a href="https://www.ilmessaggero.it/italia/scuole_chiuse_domani_maltempo_allerta_meteo_ultime_notizie-4868733.html">scrive</a> che le scuole saranno chiuse ad Anagni, mentre da ieri sono state chiuse a Pomezia. <a href="http://www.tusciaweb.eu/2019/11/maltempo-domani-scuole-chiuse-montalto-castro/">Secondo <i>Tusciaweb</i></a> rimarranno chiuse anche a Tarquinia e Montalto di Castro, in provincia di Viterbo. In <b>Emilia-Romagna</b>, <a href="https://www.ilrestodelcarlino.it/modena/meteo/maltempo-fiumi-piena-1.4890653">secondo il <i>Resto del Carlino</i></a>, saranno chiuse le scuole a Frassinoro e Pievepelago, in provincia di Modena. In <b>Veneto</b> non ci sono notizie sulla chiusura della scuole, ma la situazione è ancora piuttosto critica nei <a href="https://www.regione.veneto.it/web/guest/comunicati-stampa/dettaglio-comunicati?_spp_detailId=3363395">29 comuni del bellunese</a> in cui già venerdì 15 novembre si era deciso di chiuderle.</p>
      <p>In <b>Campania</b> le scuole <a href="https://casertaweb.com/notizie/caserta-lunedi-18-novembre-chiusura-delle-scuole-ordine-grado/">non apriranno</a> a Caserta, per permettere di controllare che gli edifici non abbiano subìto danni dopo le forti piogge dei giorni scorsi, e secondo il <i>Mattino</i> nemmeno ad Aversa, Lusciano e Santa Maria Capua Vetere. In <b>Alto Adige</b> si sta decidendo in queste ore cosa fare, <a href="https://www.rainews.it/tgr/bolzano/articoli/2019/11/blz-maltempo-alto-adige-17-novembre-ea408dc8-bb90-4576-b274-17c9a477f01b.html">scrive</a> il TGR di Bolzano: per ora le scuole rimarranno chiuse nei paesi della Val Senales e della Val Martello – dove stamattina una valanga <a href="https://www.ilpost.it/2019/11/16/alto-adige-neve-valanghe/">ha colpito</a> alcune case – e a Dobbiaco.</p>
      <related>
        <h4>Articoli Correlati</h4>
        <a href="https://www.ilpost.it/2019/11/17/maltempo-italia-alluvioni-venezia-alto-adige-toscana/"/>
        <a href="https://www.ilpost.it/2019/11/16/alto-adige-neve-valanghe/"/>
        <a href="https://www.ilpost.it/2019/11/17/venezia-acqua-alta-picco/"/>
      </related>
    </article>
  </body>
</html>