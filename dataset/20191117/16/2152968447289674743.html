<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/17/v-znak-na-protest-izpylnitelka-se-sybleche-na-cherveniia-kilim.429806"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T16:25:00+00:00"/>
    <meta property="og:title" content="В знак на протест! Изпълнителка се съблече на червения килим"/>
    <meta property="og:description" content="Мон Лаферте застана срещу властта в Чили | Dnes.bg"/>
  </head>
  <body>
    <article>
      <h1>В знак на протест! Изпълнителка се съблече на червения килим</h1>
      <h2>Мон Лаферте застана срещу властта в Чили</h2>
      <address><time datetime="2019-11-17T16:25:00+00:00">17 Nov 2019, 16:25</time> by <a rel="author" href="https://www.dnes.bg/author/297" target="_blank">Дарена Найденова</a></address>
      <p>На 14 ноември бяха раздадени наградите „Грами“ за латино музика. Церемонията се проведе в Лас Вегас, а големият победител беше испанската изпълнителка Росалия. Тя спечели наградите за албум на годината, най-добра ърбан песен и най-добър поп вокален албум за El Mal Querer.</p>
      <p> Камила Кабело пък спечели първата награда „Грами“ за латино музика. 22-годишната изпълнителка, която не присъстваше на церемонията, взе приза за най-добра поп песен за дуета ѝ с Алехандро Санс „Mi Persona Favorita“. Въпреки че не беше в Лас Вегас, Кабело не пропусна да благодари за оказаната ѝ чест.<br/> <br/>„Не мога да повярвам за това, че: 1. Получих възможност да напиша песен заедно с човек, на когото се възхищавам. 2. Той стана един от най-близките ми хора. 3. Че написахме тази песен с мисли за сестра ми и бебето му. 4. Че спечелихме „Грами“, написа Кабело в социалните мрежи.<br/> <br/>Още преди да започне церемонията обаче, по червения килим се разходи една изпълнителка, която събуди множество коментари в интернет. Мон Лаферте се появи гола на наградите „Грами“, а на гърдите ѝ беше изписано послание към родната ѝ страна Чили.<br/> <br/>„В Чили те насилват, изнасилват и убиват“, беше написала Лаферте върху себе си. Причината – протестите в страната срещу правителството. Президентът на страната е разследван за престъпления срещу човечеството, а населението настоява за по-добри условия за живот.<br/> <br/>Изпълнителката обаче не се задоволи само с тихия си протест и продължи делото си и по време на наградите. Качвайки се на сцената, за да приеме статуетката за най-добър алтернативен албум, Лаферте каза „Чили, болката ти ме наранява“. <br/> <br/>Чилийската звезда обаче не беше единствената, която използва наградите, за да изрази своето мнение за обстановката в родната ѝ страна. Луис Енрике, който е от Никарагуа, взе наградата за най-добър фолк албум. „Никарагуа все още е във война за своята свобода“, каза той от сцената.<br/> <br/>Още новини от света на музиката четете в <a href="https://www.tialoto.bg/c/7-art">Tialoto.bg</a></p>
    </article>
  </body>
</html>