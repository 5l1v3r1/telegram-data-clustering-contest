<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200550/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-17T16:17:00+00:00"/>
    <meta property="og:title" content="תיאטרון האבסורד"/>
    <meta property="og:description" content="בסכסוך העבודה נכללים עובדי במה, אביזרים, מאפרות, סדרנים, עובדי תאורה וסאונד, עובדי מכירות ועוד | לדברי ההסתדרות, שכרם של העובדים לא שולם מזה תקופה ארוכה, כמו גם דמי הבראה, תשלומים לפנסיה ועוד | ביום ו' הכריזו גם שחקני התיאטרון הלאומי על סכסוך עבודה"/>
  </head>
  <body>
    <article>
      <h6 class="kicker">חברה ועבודה</h6>
      <h1>תיאטרון האבסורד</h1>
      <h2>ההסתדרות הכריזה על סכסוך עבודה ב'הבימה': "זכויות העובדים נרמסות". <br/>בסכסוך העבודה נכללים עובדי במה, אביזרים, מאפרות, סדרנים, עובדי תאורה וסאונד, עובדי מכירות ועוד | לדברי ההסתדרות, שכרם של העובדים לא שולם מזה תקופה ארוכה, כמו גם דמי הבראה, תשלומים לפנסיה ועוד | ביום ו' הכריזו גם שחקני התיאטרון הלאומי על סכסוך עבודה</h2>
      <address><time datetime="2019-11-17T16:17:00+00:00">17 Nov 2019, 16:17</time> by <a rel="author">ניצן צבי כהן</a></address>
      <p>ההסתדרות הכריזה היום (ראשון) על סכסוך עבודה המקיף את עובדי תיאטרון הבימה: עובדי במה, אביזרים, מאפרות, סדרנים, עובדי תוארה וסאונד, עובדי מכירות ועוד. זאת לאחר שביום שישי הכריזו שחקני התיאטרון הלאומי על סכסוך עבודה באמצעות ארגון השחקנים שח"ם.</p>
      <p>ברקע לסכסוכי העבודה, טענות העובדים, השחקנים והארגונים המייצגים אותם באשר להלנות שכר מתמשכות מדי חודש מזה תקופה ארוכה. עוד טוענים בהסתדרות כי לעובדים לא שולמו דמי הבראה, קצובת ביגוד ו'מענק יובל' בשנים 2019-2017 וכן לא הופרשו כראוי התשלומים לקרנות הפנסיה וקרנות ההשתלמות.</p>
      <p>עוד טוענים בהסתדרות כי הנהלת התאטרון אינה מעבירה כספים כנדרש לתקציב ועד העובדים וכי אנשיה גוררים רגליים ומעכבים את המו"מ להסכם קיבוצי חדש. בשח"ם פנו בשבוע שעבר גם לבית הדין האזורי לעבודה בת"א כנגד התיאטרון ונושאי משרה בכירים בו: המנכ"לית אודליה פרידמן וסמנכ"ל הכספים בני צרפתי, בגין אי-העברת ניכויי דמי חבר ודמי טיפול המיועדים לארגון.</p>
      <p>יו"ר ההסתדרות במרחב תל-אביב-יפו, גרשון גלמן, מסר כי "לצערי המצב בתיאטרון הבימה הגיע לכדי אבסורד – כדור שלג אחד גדול שאף אחד מבין הגורמים האחראיים לא לוקח עליו אחריות. העובדים המסורים המשיכו לעבוד בשנים האחרונות בצורה סדירה תוך כדי שזכויותיהם נרמסות. אנחנו עוד מנסים לאמוד את הסכומים, אך כבר עכשיו ברור שמדובר במיליוני שקלים שלא הגיעו לעובדים".</p>
      <p>"שחקן זה מקצוע", מסר אורי רשטיק, מרכז פעילות שח"ם. "אם שחקני הבימה לא יקבלו שכר על עבודתם הם לא יעלו לשחק והתיאטרון יושבת. אנו נוודא ששכר השחקנים שגם ככה נמוך ובחלק מהמקרים נטול זכויות סוציאליות, יועבר במלואו לשחקנים. במקביל נפעל לכך שאף רכיב בשכר השחקנים לא יפגע במסגרת כל תוכנית הבראה שלא תהיה."</p>
      <p>כ-200 מעובדי הבימה מיוצגים בהסתדרות החדשה, וכ-50 שחקנים מיוצגים בארגון שח"ם.</p>
      <p>בחודש ספטמבר הוגשה בקשה לפירוק תיאטרון הבימה על ידי חברת פאוור דיאלינג, חברה ששיווקה את מנויי התיאטרון. בעקבות התביעה מונתה לתיאטרון חשבת מלווה שהתבקשה לבדוק את גובה החובות של הבימה.</p>
      <p>תגובת תיאטרון הבימה: "התיאטרון הלאומי הבימה הגיש היום פניה לבית המשפט המחוזי בתל אביב בבקשה להורות מידית למשרדי האוצר והתרבות להעביר את כספי התמיכות השוטפות המגיעות לתיאטרון ולהורות לחשבת המלווה על העברת השכר ל- 400 שחקנים ועובדים. זאת ברוח החלטת בית המשפט מלפני כחודש.<br/>בהבימה מביעים זעם על התנהלות פקידי האוצר, אשר לוקחים שחקנים ועובדים על משפחותיהם כבני ערובה. לא יתכן שהחלטות בית משפט בישראל אינן מכובדות על ידי המדינה. לא יתכן שמחדלי העבר של המדינה רודפים פעם אחר פעם את התיאטרון הלאומי על שחקניו ועובדיו, המדינה ממשיכה לרמוס את פרנסתם ולדרוס את התרבות בכלל.</p>
      <p>עוד נמסר מהבימה כי "התיאטרון משתף פעולה באופן מלא עם כל בקשות המדינה ובכלל זה של החשבת המלווה. לאחר העברת המסמך האחרון היום, אנו מצפים שכפי שהובטח יעביר האוצר מחר את ההקצבות שיאפשרו את תשלום השכר לשחקנים ולעובדים. בניגוד לנטען באופן תמוה, נכון להיום, משרד האוצר לא העביר לתיאטרון הבימה כל הצעה לתוכנית הבראה. התיאטרון הלאומי הבימה יאבק בכל דרך למען שחקניו ועובדיו העושים מלאכתם נאמנה ומקיימים הלכה למעשה את התרבות הישראלית במיטבה".</p>
      <p>ממשרד האוצר נמסר בתגובה: "כספי הציבור הם משאב שאין לזלזל בו. גירעון הבימה הגיע ליותר מ-50 מיליון ש"ח, מה שמחייב תוכנית הבראה וחשב מלווה על פי חוק. לצערנו ומסיבות תמוהות, הבימה מסרבים לשתף פעולה עם תוכנית ההבראה. לכשיגיעו להסכמות, ויעמדו בתנאי החוק, יועבר המימון הציבורי במלואו."</p>
    </article>
  </body>
</html>