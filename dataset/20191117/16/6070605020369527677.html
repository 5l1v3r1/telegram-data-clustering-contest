<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/castells/Minyons-Terrassa-coronen-3d10fm-acomiadar-temporada_0_2345765540.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T16:57:18+00:00"/>
    <meta property="og:title" content="Els Minyons coronen el castell de deu per acomiadar la temporada"/>
    <meta property="og:description" content="Els malves descarten el cinc de nou folrat, que haurà d'esperar fins l'any que ve"/>
  </head>
  <body>
    <article>
      <h1>Els Minyons coronen el castell de deu per acomiadar la temporada</h1>
      <h2>Els malves descarten el cinc de nou folrat, que haurà d'esperar fins l'any que ve</h2>
      <address>
        <time datetime="2019-11-17T16:57:18+00:00">17 Nov 2019, 16:57</time>
      </address>
      <figure>
        <a href="https://www.ara.cat/2019/11/17/castells/Minyons-Terrassa-coronen-folre-manilles_2345775579_67454429_1365x2048.jpg">
          <img src="https://www.ara.cat/2019/11/17/castells/Minyons-Terrassa-coronen-folre-manilles_2345775579_67454429_1365x2048.jpg"/>
        </a>
        <figcaption>Els Minyons de Terrassa coronant el tres de deu amb folre i manilles en la seva diada de final de curs / CRISTINA CALDERER</figcaption>
      </figure>
      <p>Els <b>Minyons de Terrassa</b> recuperen el <b>tres de deu amb folre i manilles</b> en l'última cita de l'any. La caiguda del castell, després de l'aleta, els ha fet renunciar, però, a l'anhelat cinc de nou folrat. Els Castellers de Sants i els de Sant Cugat han arrodonit el cartell sense renunciar a les seves estructures més importants. <b>L'última de les grans actuacions del calendari posarà fi a la part regular de la temporada</b>, pendent encara d'algunes exhibicions de menor compromís.</p>
      <p>Els malves han decidit arrencar l'actuació amb el dos de nou amb folre i manilles, la construcció que més èxits els ha portat aquesta temporada. L'estructura s'ha bastit immaculada, amb delicadesa, i només s'ha tensat lleugerament quan en dibuixaven l'aleta. El moment més important de l'actuació ha arribat en la ronda central. El premi gros avui havia de ser el tres de deu amb folre i manilles. Les parts del castell estaven més que preparades, però la dificultat aquest any ha sigut ajuntar totes les peces a assaig. Les gralles han sonat a la primera, amb un folre i unes manilles ben consolidats. L'encaix en els pisos inferiors ha sigut delicat i, després de carregar el tres, els problemes s'han multiplicat. Tot i l'esforç del pis de quints per salvar una situació límit, la defensa ha estat impossible. <b>La caiguda els ha passat factura, i s'han vist obligats a renunciar a l'altre gran objectiu, el cinc de nou amb folre.</b> Han arrodonit les rondes de castells amb el vintè nou de vuit descarregat del seu historial.</p>
      <figure>
        <a href="https://www.ara.cat/2019/11/17/castells/Castellers-Sants-descarreguen-quatre-folre_2345775580_67454507_1365x2048.jpg">
          <img src="https://www.ara.cat/2019/11/17/castells/Castellers-Sants-descarreguen-quatre-folre_2345775580_67454507_1365x2048.jpg"/>
        </a>
        <figcaption>Els Castellers de Sants descarregant el quatre de nou amb folre / CRISTINA CALDERER</figcaption>
      </figure>
      <p>Els <b>Castellers de Sants</b> no volien acabar la temporada sense repetir la tripleta màgica que van assolir a inicis de mes de novembre a Vilafranca. A Terrassa, han començat la feina amb bon peu, encarant el cinc de vuit amb confiança. Han intentat mantenir l'estructura ben quieta per reforçar la confiança dels més menuts. Han guardat els castells de nou pisos per a les rondes finals. Han començat amb el quatre, que ha arribat després d'un peu desmuntat. <b>El tronc ha aplanat el camí perquè la canalla es pogués exercir amb comoditat.</b> Les sensacions amb el tres folrat no han sigut tan bones: els borinots no han pogut fermar el pis de quarts i l'han desmuntat dos cops, primer quan els dosos entraven i després amb l'acotxador ja col·locat. No han volgut acabar l'actuació sense un tercer castell i han descarregat el tres de vuit en una quarta ronda.</p>
      <figure>
        <a href="https://www.ara.cat/2019/11/17/castells/Castellers-Sant-Cugat-segellen-Terrassa_2345775581_67454587_1365x2048.jpg">
          <img src="https://www.ara.cat/2019/11/17/castells/Castellers-Sant-Cugat-segellen-Terrassa_2345775581_67454587_1365x2048.jpg"/>
        </a>
        <figcaption>Els Castellers de Sant Cugat segellant la clàssica de castells de vuit a Terrassa / CRISTINA CALDERER</figcaption>
      </figure>
      <p>Amb alguna baixa d'última hora, els <b>Castellers de Sant Cugat han optat per alçar el seu castell més valuós en el primer torn</b>. El seu tres de vuit s'ha construït amb lentitud però amb constància; la falta de ritme els ha demanat un esforç extra durant el descens. Han descarregat el novè dos de set de l'any sense cap contratemps. La torre de color verd Collserola demana un pis més, però aquesta temporada els del Vallès Occidental no han pogut consolidar el nivells del 2018. Han arrodonit la clàssica de casells de vuit pisos descarregant un quatre serè.</p>
      <p>La ronda de pilars ha començat amb l'espadat de vuit amb folre i manilles dels Minyons de Terrassa. Tot i el fred, <b>han demostrat el seu domini amb una gran defensa en el moment de l'aleta.</b> Els Castellers de Sants i els de Sant Cugat han acomiadat l'actuació amb quatre i dos pilars de quatre simultanis. Els Minyons encara hi han afegit set espadats de cinc, un d'ells només carregat.</p>
      <p><b>Minyons de Terrassa:</b> P5, P5, 2d9fm, 3d10fm c, 9d8, P8fm, 7 P5 (1c)<br/><b>Castellers de Sants:</b> P4, 5d8, 4d9f, id 3d9f, id 3d9f, 3d8, 4 P4<br/><b>Castellers de Sant Cugat:</b> 2 P4, 3d8, 2d7, 4d8, 2 P4</p>
    </article>
  </body>
</html>