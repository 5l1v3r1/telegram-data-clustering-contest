<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76671-Bitka-o-Midway-je-vojnovym-filmom-s-bravurnymi-bitkami-odvaznych-letcov-Japonska-a-USA-na-Pearl-Harbor-sa-ale-nechyta-Recenzia"/>
    <meta property="og:site_name" content="REFRESHER"/>
    <meta property="article:published_time" content="2019-11-17T16:41:00+00:00"/>
    <meta property="og:title" content="Bitka o Midway je vojnovým filmom s bravúrnymi bitkami odvážnych letcov Japonska a USA, na Pearl Harbor sa ale nechytá (Recenzia)"/>
    <meta property="og:description" content="Roland Emmerich sa po prepadáku s Independence Day vrátil v čase do 2. svetovej vojny."/>
  </head>
  <body>
    <article>
      <h1>Bitka o Midway je vojnovým filmom s bravúrnymi bitkami odvážnych letcov Japonska a USA, na Pearl Harbor sa ale nechytá (Recenzia)</h1>
      <address><time datetime="2019-11-17T16:41:00+00:00">17 Nov 2019, 16:41</time> by <a rel="author">Dominik Vetrák</a></address>
      <p>
        <b>Roland Emmerich sa po prepadáku s Independence Day vrátil v čase do 2. svetovej vojny.</b>
      </p>
      <p>Roland Emmerich je stále zručný režisér, no čakať od neho niečo špeciálne je dnes už tak trochu naivné. Ja osobne som však veril, že tentokrát sa v kine zabavím. Nepozrel som si ani jeden trailer, a tak som šiel do kina takpovediac naslepo. A vôbec to neľutujem. Nečakal som totiž, že uvidím toľko záberov z bojísk. Midway totiž hovorí o najvýznamnejšej operácií amerického námorníctva a letectva v Pacifiku. Ak by túto bitku prehrali, boli by vo veľkých problémoch, keďže Japonci by v dva roky pred skončením vojny ovládli Pacifik a mali by tak „voľnú“ cestu na pobrežie USA. </p>
      <p>Osobne som čakal, že sa budeme zameriavať len na dozvuky Pearl Harbor, množstvo byrokracie a jednej veľkej akcie. Snímka je však oveľa bohatšia, vidíme viac vojnových operácií či tréningov. V hlavnej role stretávame Eda Skreina ako Dicka Besta, špičkového, aj keď trochu drzého pilota. Pod velením Wadea McCluskyho sa pripravujú na vojnu, no nečakajú, že začne tak skoro a nečakane. A to útokom na Pearl Harbor. Sekvencia nie je dlhá, no Emmerich ju použil ako katalyzátor pre všetky postavy, a to z oboch strán. </p>
      <p>Na nálet Japoncov sa (ne)pozerá pekne. Prinášajú smrť a deštrukciu a z pohľadu akcie ide o pekné predstavenie.<b> Emmerich však v mojich očiach nedokázal predať ľudskú bolesť a empatickú zložku.</b> Začiatok v Pearl Harbor (ide o pár krátkych scén, nemusíš sa báť remaku slávneho filmu) skutočne funguje len ako nakopnutie motivácií postáv a celého príbehu, čo sa vlastne dá povedať filme ako takom. Z emotívneho hľadiska na mňa absolútne vôbec nefungoval a z Emmerichovej réžie som vôbec necítil ľudskú tragédiu. </p>
      <figure>
        <img src="https://i.refresher.sk/public/dominik-v/2019/_november/midway-trailer-new.jpg"/>
      </figure>
      <p>Oceňujem, že sa venoval aj japonskej strane a ukázal aj čo-to z ich charakteristík a hlavne odvahy, no tradične to už prekrýva americký patriotizmus a klasická vojnová propaganda. Kto ale chodí do kina na hollywoodske vojnové filmy s tým, že čaká niečo iné, môže si za to sklamanie sám. Ešte väčší problém než s dejom a štýlom snímky som ale mal s postavami, respektíve s hercami. <br/><br/>Harrelson je vynikajúci herec, no tu sa strácal a necítil som z neho to, čo v jeho posledných rolách. Luke Evans bol fajn, ale v jeho postave tiež nebolo nič mimoriadne, a tak sa človek musel spoľahnúť, že to potiahne hlavná hviezda. Lenže tou je z nejakého nepochopiteľného dôvodu Ed Skrein. Ten bol možno okej v Deadpoolovi, ale aj to kvôli tomu, lebo tam nemal byť sympatický a mal mať len pár minút. </p>
      <p>Lenže tu hrá prim. Rozhodne sa nesnažím tvrdiť, že je zlý herec, ale na hlavnú rolu v takomto filme jednoducho nemá. Jeho herecký register je značne obmedzený a aj keď sa snaží, jeho výkon nemožno hodnotiť lepšie ako priemerne. Nedokáže vzbudiť emócie, nedokáže diváka nabudiť pred samovražednou akciou a nejako mu neveríš ani jeho priateľstvá s ostatnými vojakmi. Vojnové snímky sú častokrát založené na hesle „Brothers in Arms“, no 5 minút po skončení filmu si spomenieš len na meno Dick Best (z očividných dôvodov). <b>Postavy sú v tomto prípade nudné, nevýrazné a nezískajú si ťa. </b></p>
      <figure>
        <img src="https://i.refresher.sk/public/dominik-v/2019/_november/midway-movies-gallery-13.jpg"/>
      </figure>
      <p><b>Výnimkou je Bruno v podaní skvelého Nicka Jonasa (aj keď slušný výkon podali aj Dennis Quaid a Aaron Eckhart)</b>. Podobne ako Harry Styles, aj on to z hudobnej branže skúša v kinách a musím povedať, že sa mu to zatiaľ darí. Dúfam, že mu ešte nejaké zvučné mená dajú šancu, pretože je nesmierne sympatický a talentovaný. Nebudem preháňať, keď poviem, že ma zo všetkých postáv bavil najviac. </p>
      <p>Aby som ale len nekritizoval, pochváliť musím technickú stránku. Tá sa už dnes vo veľkých hollywoodskych filmoch nepodarí síce len málokedy, o to viac však treba vyzdvihnúť ich prácu. Nálety lietadiel si nesmierne užiješ aj vďaka skvelej kamere, ktorá zachytáva to najlepšie z akcie v prehľadných záberoch. Tie sú miestami naozaj podarené, obzvlášť, ak sa pozeráme na oblohu zaliatu výbuchmi z protilietadlových diel.</p>
      <p>Strmhlavé nálety na lietadlové lode sú pravdepodobne najpodarenejšími sekvenciami snímky a určite si ich užiješ. Vďaka kvalitnej práci vfx artistov ťa výbuchy lietadiel a CGI akcia nevyvádza z miery a všetko pôsobí prirodzene. Úprimne, rád by som niečo povedal aj o soundtracku, no absolútne nič si už z neho nepamätám. Inými slovami, rozhodne nejde o nič výrazné. </p>
      <figure>
        <img src="https://i.refresher.sk/public/dominik-v/2019/_november/cover.jpg"/>
      </figure>
      <p>Rovnako sú na tom časti, kedy vidíme hlavné postavy s ich rodinami. Ich motivácie založené na záchrane ľudských životov a pomste nepôsobia viac heroicky ani osudovo.<b> Jednoducho povedané, v Midwayi mi chýbal cit.</b> Nakoniec, spomínal som to aj v recenzii pre Ford vs Ferrari. Vidieť tieto filmy s dňovým rozostupom človeku otvorí oči nad priepastnou kvalitou v práci so scenárom, postavami a budovaním vzťahov, respektíve predaním sympatií a uveriteľnosti drámy. </p>
      <p>Z toho všetkého môžeš mať pocit, že Bitka o Midway nie je dobrým filmom. To by však bolo nepresné a príliš prísne. Síce by som film ešte o čosi skrátil (2 a štvrť hodiny sú v tomto prípade prehnané a je to cítiť), ale inak ide o príjemnú jednohubku pre všetkých nadšencov druhej svetovej a vojnových filmov ako takých. Nemusíš byť vôbec sklamaný a v kine sa zabavíš, ale akonáhle si začneš snímku porovnávať s velikánmi žánru, rýchlo pochopíš, v čom všetkom zaostáva. Horšie je, keď si to uvedomuješ počas celého filmu. <b>Nemôžem tak udeliť viac ako šesť bodov z desiatich. </b></p>
      <p>Midway nie je ničím výnimočný, zabudnuteľný a ľahko stráviteľný film. Na pomedzí vojnových počinov sa ľahko stratí, ak je človek ochotný sledovať aj inú ako hollywoodsku produkciu. To kino však neoľutuješ, nálety lietadiel a skvelú akciu (aj keď bez akýchkoľvek highlightov, na ktoré by si dlho spomínal) si užiješ a pokiaľ sa nad filmom nebudeš príliš zamýšľať, odídeš zo sály s dobrým pocitom. Veľká škoda, že sa látka nevyužila lepšie. To by ale chcelo úplne iný prístup k postavám, lepšieho režiséra a taktiež hercov. </p>
      <h4>Aké hodnotenie by si dal ty?</h4>
      <p><a href="https://refresher.sk/javascript:void(0);">zobraziť výsledky</a><a href="https://refresher.sk/javascript:void(0);">skryť výsledky<br/></a>0/10</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/71439-Kedy-sa-zacne-natacat-Rychlo-a-zbesilo-9-a-Zombieland-2"/>
        <a href="https://refresher.sk/73724-Roland-Emmerich-sa-v-drame-Midway-vrha-do-druhej-svetovej-vojny-Sfilmuje-boje-Americanov-a-Japoncov-po-utoku-na-Pearl-Harbor"/>
        <a href="https://refresher.sk/71505-Kingsman-3-sa-zacne-natacat-v-januari-2019-a-XMen-Dark-Phoenix-cakaju-dotacky"/>
        <a href="https://refresher.sk/70883-Reziser-Dna-nezavislosti-predstavuje-Bitku-o-Midway-v-strhujucom-prvom-traileri"/>
        <a href="https://refresher.sk/69200-Odveta-za-Pearl-Harbor-v-podobe-Bitky-o-Midway-Potopene-lode-a-mnozstvo-obeti-boli-cenou-za-vitazstvo"/>
        <a href="https://refresher.sk/76477-Midway-v-trzbach-prekonal-aj-skvele-pokracovanie-Shiningu-s-nazvom-Doctor-Sleep-Terminator-je-obrovskym-prepadakom-Box-Office"/>
        <a href="https://refresher.sk/76654-Oscarove-vykony-Christiana-Balea-a-Matta-Damona-ta-posadia-na-zadok-v-adrenalinovych-pretekoch-Forda-a-Ferrari-Recenzia"/>
        <a href="https://refresher.sk/76128-Tinedzerska-drama-o-postapokalyptickom-svete-Daybreak-je-vtipna-a-plna-skrytych-odkazov-Ma-vsak-jeden-problem-Recenzia"/>
      </related>
    </article>
  </body>
</html>