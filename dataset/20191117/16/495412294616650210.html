<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/fedez-a-giovanardi-certe-cazate-non-me-le-bevo-cucchi-5-anni-dopo-giustizia-ma/1950332/"/>
    <meta property="og:site_name" content="IlSussidiario"/>
    <meta property="article:published_time" content="2019-11-17T16:09:38+00:00"/>
    <meta property="og:title" content="Fedez a Giovanardi “certe caz*ate non me le bevo”/ Cucchi “5 anni dopo giustizia ma…”"/>
    <meta property="og:description" content="Fedez commenta l'esito del processo Cucchi bis ma non dimentica un altro caso drammaticamente simile, quello di Federico Aldrovandi."/>
  </head>
  <body>
    <article>
      <h1>Fedez a Giovanardi “certe caz*ate non me le bevo”/ Cucchi “5 anni dopo giustizia ma…”</h1>
      <h2>Fedez commenta l’esito del processo Cucchi bis ma non dimentica un altro caso drammaticamente simile, quello di Federico Aldrovandi</h2>
      <address><time datetime="2019-11-17T16:09:38+00:00">17 Nov 2019, 16:09</time> by <a rel="author" href="https://www.ilsussidiario.net/autori/emanuela-longo/" target="_blank">Emanuela Longo</a></address>
      <p>Era il 2014 e <a href="https://www.ilsussidiario.net/news/fedez-vuole-fare-pace-con-j-ax-il-gesto-ma-la-riconciliazione-e-lontanissima/1949141/"><b>Fedez</b></a> esprimeva tutto il suo sdegno per il caso relativo alla morte di <b>Stefano Cucchi</b>, giovane geometra 31enne il quale <a href="https://www.ilsussidiario.net/news/stefano-cucchi-processo-un-giorno-in-pretura-dieci-anni-tra-misteri-e-depistaggi/1949037/">solo dopo dieci anni ha avuto finalmente giustizia</a>. All’indomani della sentenza con la quale venivano assolti gli agenti di polizia ed i medici dall’accusa di aver provocato la morte del giovane detenuto per una settimana e deceduto al Pertini in condizioni pietose, Fedez era intervenuto prima su Twitter e poi in Tv per dire la sua. Sul social aveva twittato: “Cucchi morto disidratato? NOI moriamo disidratati perché certe stronz*te non ce le beviamo. L’ingiustizia è uguale per tutti. #VERGOGNA”. Quindi, ospite nello studio televisivo di Anno Uno su La7 in occasione del dibattito sul tema della legalizzazione delle droghe leggere, il rapper si era scagliato contro <b>Carlo Giovanardi</b>, all’epoca senatore del Nuovo Centrodestra. “La criminalità usa i ragazzi come un parco buoi per rovinare loro la vita”, aveva detto Giovanardi. E Fedez aveva replicato: “Lei ha dichiarato che Stefano Cucchi è morto disidratato, io muoio disidratato perchè certe caz… non me le bevo”. Oggi, a cinque anni da quelle sue parole, Fedez ha ricordato il momento su Instagram ed ha manifestato la sua felicità per l’esito del processo Cucchi bis che si è chiuso nei giorni scorsi.</p>
      <h4>FEDEZ, “STEFANO CUCCHI: GIUSTIZIA È FATTA” MA SU ALDROVANDI…</h4>
      <p>A cinque anni di distanza da quello scontro in tv con Giovanardi, <b>Fedez</b> ha commentato su Instagram: “giustizia è stata fatta nonostante svariati tentativi di depistaggio. Grazie alla sola caparbietà della famiglia Cucchi, contro le istituzioni, i mestieranti della politica e un certo tipo di giornalismo pressappochista”. Il rapper ha però voluto ricordare come altre famiglie che si sono trovate di fronte a casi simili, non hanno potuto tirare lo stesso sospiro di sollievo al termine della loro personale battaglia giudiziaria. “Purtroppo la famiglia di <a href="https://www.ilsussidiario.net/news/donnaemamma/2013/4/24/federico-aldrovandi-alla-madre-del-ragazzo-ucciso-la-cittadinanza-onoraria-di-bologna/386722/"><b>Federico Aldrovandi</b></a> non è stata così “fortunata” quando in Cassazione si è vista condannare a soli 3 anni e 6 mesi (ridotti con l’indulto) gli assassini del proprio figlio per eccesso colposo nell’uso legittimo delle armi”, ha ricordato, “così legittimando un pestaggio 3 contro 1 in cui i testicoli di Federico vennero letteralmente schiacciati e i manganelli utilizzati sul suo corpo addirittura si spezzarono per la violenza usata”. Oggi, dunque, il pensiero di Fedez è andato proprio alla famiglia di Federico. “Io non dimentico”, ha aggiunto. Quindi ha chiosato con una frase tratta dalla canzone Un blasfemo di Fabrizio De Andrè: “Non mi uccise la morte, ma due guardie bigotte, mi cercarono l’anima a forza di botte”.</p>
      <figure>
        <embed-post data-src="https://www.instagram.com/p/B49v2AJIqj5" data-service="Instagram"/>
      </figure>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/ultime-notizie-oggi-ultimora-strage-in-bolivia-18-novembre/1950416/"/>
        <a href="https://www.ilsussidiario.net/news/abusi-sessuali-in-vaticano-video-le-iene-oggi-tre-nuove-testimonianze/1950365/"/>
        <a href="https://www.ilsussidiario.net/news/torino-ritrovato-feto-dentro-barattolo-in-unaiuola-provetta-rubata-in-laboratorio/1950398/"/>
        <a href="https://www.ilsussidiario.net/news/stefano-cucchi-processo-un-giorno-in-pretura-dieci-anni-tra-misteri-e-depistaggi/1949037/"/>
        <a href="https://www.ilsussidiario.net/news/allerta-meteo-scuole-chiuse-domani-18-novembre-maltempo-a-venezia-pisa-e-caserta/1950384/"/>
        <a href="https://www.ilsussidiario.net/news/qualita-della-vita-2019-classifica-trento-al-top-agrigento-in-coda-roma-e-milano/1950376/"/>
      </related>
    </article>
  </body>
</html>