<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/ellada/125462/polytehneio-stin-amerikaniki-presbeia-i-aimatobammeni-simaia-pics"/>
    <meta property="og:site_name" content="Insider"/>
    <meta property="article:published_time" content="2019-11-17T16:25:00+00:00"/>
    <meta property="og:title" content="Σε εξέλιξη η πορεία για το Πολυτεχνείο (pics)"/>
    <meta property="og:description" content="Δρακόντεια τα μέτρα ασφαλείας της αστυνομίας. Κλειστοί είναι τρεις σταθμοί του Μετρό."/>
  </head>
  <body>
    <article>
      <h1>Σε εξέλιξη η πορεία για το Πολυτεχνείο (pics)</h1>
      <h2>Δρακόντεια τα μέτρα ασφαλείας της αστυνομίας. Κλειστοί είναι τρεις σταθμοί του Μετρό.</h2>
      <address>
        <time datetime="2019-11-17T16:25:00+00:00">17 Nov 2019, 16:25</time>
      </address>
      <p><b>Σε εξέλιξη βρίσκεται, το απόγευμα της Κυριακής, η πορεία προς την αμερικανική πρεσβεία</b>, με την οποία <b>κορυφώνονται οι εορτασμοί για την 46η επέτειο από την εξέγερση του Πολυτεχνείου.</b></p>
      <p>Φοιτητικοί σύλλογοι, φορείς, κόμματα κι οργανώσεις της Αριστεράς, ο ΣΥΡΙΖΑ, σωματεία και συλλογικότητες του αντιεξουσιαστικού χώρου συγκεντρώθηκαν στην Πλατεία Κλαυθμώνος και με κεντρικό σύνθημα «οι εξεγέρσεις δεν μπαίνουν στα μουσεία εμπρός για της γενιάς μας τα πολυτεχνεία», κατευθύνονται προς την αμερικανική πρεσβεία.</p>
      <p>Νωρίτερα, όταν έκλεισαν οι πύλες του Πολυτεχνείου, φοιτητικοί σύλλογοι πραγματοποίησαν προσύγκεντρωση και με πορεία κατευθύνθηκαν στην πλατεία Κλαυθμώνος περιμένοντας να ξεκινήσει ο κύριος όγκος της διαδήλωσης. Του συλλαλητηρίου προπορεύεται ο σύνδεσμος φυλακισθέντων εξορισθέντων αντιστασιακών 1967-1974.</p>
      <p>Παράλληλα αναμένεται να ξεκινήσει η πορεία του ΚΚΕ με κατεύθυνση την αμερικάνικη πρεσβεία.</p>
      <p>
        <b>Η αιματοβαμμένη σημαία</b>
      </p>
      <p>Ξεχωριστή πορεία πραγματοποίησε το «μπλοκ» με την αιματοβαμμένη σημαία του Πολυτεχνείου, μπροστά από την πρεσβεία των ΗΠΑ.</p>
      <p>
        <b>Κυκλοφοριακές ρυθμίσεις</b>
      </p>
      <p>Σημειώνεται ότι έκτακτες κυκλοφοριακές ρυθμίσεις έχουν τεθεί σήμερα σε ισχύ σύμφωνα με την αστυνομία, λόγω των εκδηλώσεων για την «46η Επέτειο του Πολυτεχνείου. Οι ρυθμίσεις αφορούν στην ευρύτερη περιοχή του κέντρου στους οδικούς άξονες της Πατησίων, Σταδίου, Βασ. Σοφίας, Λεωφόρου Αλεξάνδρας, καθώς και στις παράλληλες και καθέτους αυτών.</p>
      <p>Επιπλέον λόγω της πορείας και κατόπιν εντολής της Ελληνικής Αστυνομίας, κλειστοί είναι οι σταθμοί του Μετρό «Μέγαρο Μουσικής», «Ευαγγελισμός» και «Σύνταγμα».</p>
      <p>
        <b>Δρακόντεια τα μέτρα της αστυνομίας</b>
      </p>
      <p>Μετά την αποχώρηση των συγκεντρωμένων από το Πολυτεχνείο, ισχυρές αστυνομικές δυνάμεις τοποθετήθηκαν μπροστά και γύρω από το κτήριο της Πατησίων.</p>
      <p>Τα φετινά μέτρα ασφαλείας θα είναι τα πιο αυστηρά των τελευταίων ετών, με περισσότερους από 5.500 αστυνομικούς κάθε υπηρεσίας στους δρόμους.</p>
      <p>Το βάρος πέφτει στους άνδρες της Ασφάλειας που ήδη επιτηρούν το Πολυτεχνείο, την ΑΣΟΕΕ, τη Νομική κι άλλες μεγάλες πανεπιστημιακές σχολές σε Αθήνα, Πειραιά και Θεσσαλονίκη, στις διμοιρίες ΜΑΤ και ΥΜΕΤ που σηκώνουν το βάρος της καταστολής των επεισοδίων και τη νεοσύστατη Ομάδα «Δράση» (σ.σ. η νέα «ΔΕΛΤΑ»).</p>
      <p>Από αέρος θα υπάρχει επιτήρηση τόσο από το ελικόπτερο της Αστυνομίας όσο και από drones, υπό τον φόβο... αντιεξουσιαστικού παρκούρ.</p>
      <p>
        <b>Έκλεισαν τρεις σταθμοί του Μετρό</b>
      </p>
      <p>Κλειστοί είναι αυτή την ώρα τρεις σταθμοί του Μετρό στο κέντρο της Αθήνας.</p>
      <p>Οι σταθμοί του Μετρό έκλεισαν διαδοχικά ως εξής: «Μέγαρο Μουσικής» στις 15:00, «Ευαγγελισμός» και «Σύνταγμα» στις 16:30.</p>
      <p>Τα δρομολόγια, ωστόσο, του Μετρό θα διεξάγονται κανονικά και οι συρμοί θα διέρχονται χωρίς στάση από τους παραπάνω σταθμούς.</p>
      <h3>ΣΥΛΛΟΓΗ ΦΩΤΟΓΡΑΦΙΩΝ</h3>
      <slideshow>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/polutexneio1.jpg?itok=AFQlBwaZ"/>
        </figure>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/polutexneio2.jpg?itok=FvOaKYhp"/>
        </figure>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/polutexneio3.jpg?itok=ZCBuczkt"/>
        </figure>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/polutexneio-simaia_0.jpg?itok=A5fx11tE"/>
        </figure>
      </slideshow>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/ellada/125453/ta-minymata-ton-politikon-arhigon-gia-polytehneio-koryfonontai-oi-ekdiloseis"/>
        <a href="https://www.insider.gr/eidiseis/ellada/125440/koryfonontai-oi-ekdiloseis-gia-tin-46i-epeteio-tis-exegersis-toy"/>
        <a href="https://www.insider.gr/eidiseis/ellada/125428/prasino-fos-gia-tin-epexergasia-ton-aporrimmaton-kerkyras-sti-mea-kozanis"/>
      </related>
    </article>
  </body>
</html>