<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/motomondiale/motogp-2019-pagelle-1.4892221"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-17T16:48:10+00:00"/>
    <meta property="og:title" content="MotoGp, le pagelle 2019. Jack Miller 7.5, il più divertente"/>
    <meta property="og:description" content="Marquez, il più forte in senso assoluto, merita dieci. Quartararo è il futuro"/>
  </head>
  <body>
    <article>
      <h1>MotoGp, le pagelle 2019. Jack Miller 7.5, il più divertente</h1>
      <h2>Marquez, il più forte in senso assoluto, merita dieci. Quartararo è il futuro</h2>
      <address><time datetime="2019-11-17T16:48:10+00:00">17 Nov 2019, 16:48</time> by <a rel="author">RICCARDO GALLI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4892233.1574009291!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Jack Miller con la Ducati Pramac Racing (Lapresse)</figcaption>
      </figure>
      <p>Valencia, 17 novembre 2019 - Ciao Ciao 2019. Senza sorprese. Già, perché <b><a href="https://www.quotidiano.net/sport/motomondiale/motogp-valencia-1.4891001">l'ultimo Gp</a></b> ribadisce in pieno concetti ormai chiari dall'estate: Marquez è imbattibile, Quartararo è l'unico che può provare a dargli fastidio, Miller è di fatto la nota bella dell'anno che se ne va. Poi le perplessità di (e su) Rossi e una Ducati che dovrà rivedere un bel po' di cose. Il tutto salutando Lorenzo.<br/>Le pagelle della stagione</p>
      <h3>Marc Marquez, 10 </h3>
      <p>Un’altra stagione magica. E’ stato il più forte in senso assoluto. Non ha sofferto la concorrenza (Ducati) e Mondiale dopo Mondiale sta spingendo Rossi all’angolo. Era, è e forse lo sarà anche il prossimo anno il numero uno.</p>
      <h3>Fabio Quartararo, 9</h3>
      <p>Bravo e concreto. Cresce nella prima parte della stagione, inizia a fare cose da campione nella seconda. E’ il futuro, e sarà lui il vero rivale di Re Marquez. Talento puro.</p>
      <h3>Andrea Dovizioso, 8 </h3>
      <p>E’ stato l’unica alternativa allo spagnolo. Aveva una super Ducati ma alla fine ha dovuto abdicare. Forse qualche errore di troppo, forse una pressione troppo alta. Gli è stata fatale la parte centrale della galoppata mondiale. Ci riproverà, ma sarà l’ultima occasione.</p>
      <h3>Alex Rins, 7,5 </h3>
      <p>Giovane e forte. Lotta alla pari dei big in più e porta in alto la Suzuki. Gli manca lo step definitivo, ma chiederglielo nel 2019 sarebbe stato sbagliato. Ha già in tasca il lasciapassare per essere un top rider.</p>
      <h3>Jack Miller 7,5 </h3>
      <p>E’ stato il pilota più divertente di tutto il Mondiale. Divertente e irriverente. Ha saputo portare la sua Ducati (quella targata Pramac) vicinissimo alle moto più veloci, ha azzardato e ce l’ha sempre messa tutta. Esaltante.</p>
      <h3>Maverick Vinales, 6,5 </h3>
      <p>Viaggia sopra la sufficienza per quello che ha fatto vedere nella fase finale della stagione. E’ un pilota forte, non ci sono dubbi, ma gli serve e deve darsi continuità, altrimenti rimarrà così, più vicino alla metà del guado che lassù, dove vorrebbe e dovrebbe essere.</p>
      <h3>Cal Crutchlow, 6,5 </h3>
      <p>Meno irruento che in passato; più concentrato che in passato; il processo di maturazione continua, anzi galoppa. Ora c’è da salire l’ultimo gradito. La Honda (ufficiale o Lrc) lo sta aspettando.</p>
      <h3>Valentino Rossi, 6 </h3>
      <p>Soffre troppo, soffre sempre. Ma appena può, appena la sua Yamaha gliene ha dato l’occasione lui si è fatto trovare pronto. Ha ambizioni, ma soprattutto ha ancora voglia di divertirsi, ma chiude il 2019 con un enigma micidiale: non vince più per colpa della moto o della carta d’identità?</p>
      <h3>Franco Morbidelli, 6 </h3>
      <p>C’ha creduto poco, ma il potenziale resta elevato. Merita l’attenuante dell’età, dell’esperienza da mettere insieme e via dicendo. La sufficienza è più per la prospettiva che per il bilancio stagionale. E’ l’ora di svegliarsi.</p>
      <h3>Johann Zarco, 5,5 </h3>
      <p>Con la Ktm ha vissuto un incubo. Avvio con mille ambizioni e poi ritiro. Poi si è capito meglio tutto e la scelta di mollare il Mondiale a metà, aveva nell’ombra la luce della Honda. Quindi. Giusta strategia quella del francese, che ha perso un anno, rinunciato ai soldi e puntato dritto sul futuro. Anche se il fantasma di Alex Marquez gli sta rovinando il sogno.</p>
      <h3>Danilo Petrucci, 5 </h3>
      <p>Ci si aspettava di più. Anche su piano del lavoro di squadra che poi significava dare una mano a Dovizioso a tentare la strada del titolo. Forse la pressione della moto ufficiale si è fatta sentire. Partito bene ha chiuso nell’ombra. Troppo nell’ombra.</p>
      <h3>Pecco Bagnaia, 5 </h3>
      <p>Il salto da campione del Mondo, dalla Moto2 alla MotoGp, si è fatto sentire. Eccome. Diciamo che il 2019 gli è servito per studiare la categoria. Ora dovrà imparare ad essere più aggressivo.</p>
      <h3>Andrea Iannone, 4,5 </h3>
      <p>Si è visto poco, pochissimo, eppure tutti (soprattutto l’Aprilia) si aspettavano molto da lui. Veloce è veloce, ma la sua qualità principale ha latitato per tutto l’anno. Un peccato.</p>
      <h3>Jorge Lorenzo, 4,5 </h3>
      <p>E’ stato l’anno più brutto di tutta la sua carriera unica e spettacolare. Non a caso si è chiuso con l’annuncio che tutti immaginavano. Peccato per lui, peccato per la Honda, ma Jorge ormai non c’era più e dopo due Gp lo si era già capito.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/sport/motomondiale/motogp-valencia-1.4891001"/>
        <a href="https://www.quotidiano.net/sport/motomondiale/motogp-mercato-piloti-1.4889686"/>
      </related>
    </article>
  </body>
</html>