<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/iran-dini-lideri-hamaney-benzin-zammina-destek-verdi-eylemlerin-arkasinda-devrim-karsitlari-var-889774"/>
    <meta property="og:site_name" content="Onedio"/>
    <meta property="article:published_time" content="2019-11-17T16:04:25+00:00"/>
    <meta property="og:title" content="İran Dini Lideri Hamaney Benzin Zammına Destek Verdi: 'Eylemlerin Arkasında Devrim Karşıtları Var'"/>
    <meta property="og:description" content="İran lideri Ayetullah Ali Hamaney, geçtiğimiz günlerde ülkede yapılan benzin zammını savunarak, bu nedenle başlayan gösterilerin devrim karşıtları ve ..."/>
  </head>
  <body>
    <article>
      <h1>İran Dini Lideri Hamaney Benzin Zammına Destek Verdi: 'Eylemlerin Arkasında Devrim Karşıtları Var'</h1>
      <address><time datetime="2019-11-17T16:04:25+00:00">17 Nov 2019, 16:04</time> by <a rel="author" href="https://onedio.com/profil/yasin-arrslan" target="_blank">Yasin Arslan</a></address>
      <h4><a href="https://onedio.com/etiket/iran/50270c17cc161f8ec1342325">İran</a> lideri Ayetullah Ali Hamaney, geçtiğimiz günlerde ülkede yapılan <a href="https://onedio.com/etiket/akaryakit/505d221a0228f60917601bc2">benzin</a> zammını savunarak, bu nedenle başlayan gösterilerin devrim karşıtları ve İran düşmanları tarafından desteklendiğini söyledi.</h4>
      <figure>
        <img src="https://img-s2.onedio.com/id-5dd16af9bf8abfc447882789/rev-0/w-500/s-f04099b3f201ef8da64b00972201a4163d43a1d7.jpg"/>
      </figure>
      <p><a href="https://onedio.com/etiket/iran/50270c17cc161f8ec1342325">İran</a>'da <a href="https://onedio.com/etiket/akaryakit/505d221a0228f60917601bc2">benzin</a> fiyatlarına beklenmedik şekilde en az yüzde 50 <a href="https://onedio.com/etiket/zam/57cec6164febeb381287aaa8">zam</a> yapılması ve daha ucuz fiyata benzin satışına kota konması sonrası Cuma günü başlayan protestolar sürerken, İran'ın dini lideri Ayetullah Ali Hamaney zamma destek verdi.</p>
      <h3>'Eski İran Şahı'nın ailesi gösterileri destekliyor'</h3>
      <figure>
        <img src="https://img-s1.onedio.com/id-5dd16b50ce718ff23c5b75be/rev-0/w-500/s-ce9b6f085d86a4a9487003b8511dc1469620ec96.jpg"/>
      </figure>
      <p>Gösterilerde ölenler olduğunu, bazı kamu mallarının zarar gördüğünü hatırlatan Hamaney, eski <a href="https://onedio.com/etiket/iran/50270c17cc161f8ec1342325">İran</a> Şahı'nın ailesi ve Halkın Mücahitleri Örgütünün bu eylemleri desteklediğini ve teşvik ettiğini savundu.</p>
      <p>İran lideri, uzmanlarla görüşülerek petrole <a href="https://onedio.com/etiket/zam/57cec6164febeb381287aaa8">zam</a> getirildiğini ve bu nedenle geri adım atmayacaklarını belirtti. Bunun yanında yetkililere diğer ürünlere <a href="https://onedio.com/etiket/zam/50641cb20228f60917601c31">zam</a> gelmemesi talimatını verdiğini de ifade eden Hamaney, "Bu zam tabii ki bazı insanları endişelendiriyor, ama sabotaj ve kundaklamaları halkımız değil, holiganlar yapıyor. Sabotajların arkasında her zaman olduğu gibi devrim karşıtları ve İran'ın düşmanları var" dedi.</p>
      <h3>İçişleri Bakanlığı da polisin müdahalesini artırabileceğini söyledi</h3>
      <figure>
        <img src="https://img-s1.onedio.com/id-5dd16c10e4ea1efa2dd4c4c2/rev-0/w-500/s-b05e79989db062369dd140ea1d21d030f227f59f.jpg"/>
      </figure>
      <p><a href="https://onedio.com/etiket/iran/50270c17cc161f8ec1342325">İran</a> İçişleri Bakanı Abdülreza Rahmani-Fazli, Cumartesi günü devlet televizyonuna yaptığı açıklamada "yasa dışı eylemlerin" sürmesi halinde güvenlik güçlerinin "huzuru yeniden tesis etmek" adına müdahaleyi artırmaktan başka seçeneğinin kalmayacağını söyledi. Bakan Rahmani-Fazli, "sınırlı sayıda kişinin", korku ve <a href="https://onedio.com/etiket/teror/50187b65295c0432640034e6">terör</a> yaratmak için kamuoyunun ruh halini suistimal ettiğini savundu.</p>
      <h3>Yezd'de 40 kişi gözaltına alındı</h3>
      <figure>
        <img src="https://img-s2.onedio.com/id-5dd16c860470e6202e97b7b7/rev-0/w-500/s-b44947e20125a84fcc7e34e2f6383547a00b9437.jpg"/>
      </figure>
      <p>Pazar günü devam eden gösterilerde ülkenin orta kısmında bulunan Yezd kentinde ise 40 kişi gözaltına alındı. Yezd Savcısı Mohammad Hadadzadeh, yakalanan göstericilerin başka bölgelerden gelerek kentteki barışçıl gösterileri kışkırtmaya çalıştığını ve çevreye zarar verdiklerini iddia etti. </p>
      <p>Öte yandan eylemler sırasında gündeme gelen konulardan bir diğeri de ülke genelinde yaşanan internet kesintileri oldu. Erişim kısıtlamalarını inceleyen NetBlocks, son yayımladığı raporda <a href="https://onedio.com/etiket/iran/50270c17cc161f8ec1342325">İran</a>'dan internete bağlananların sayısında çok büyük düşüş yaşandığını söyledi. Buna göre 16 Kasım akşam saatlerinde İran'dan internete girenlerin sayısı yüzde 93 oranında azaldı.</p>
      <h3>Protestolara neden olan benzin zammının kapsamı ne?</h3>
      <figure>
        <img src="https://img-s1.onedio.com/id-5dd16cd969556c073df70f9a/rev-0/w-500/s-388dabd1938d685ea5879eac83607121698b8d09.jpg"/>
      </figure>
      <p><a href="https://onedio.com/etiket/iran/50270c17cc161f8ec1342325">İran</a> Ulusal Petrol Ürünleri Dağıtım Şirketi, devlet tarafından sübvanse edilen aylık 60 litreye kadar benzinin litresini bin tümenden (0,50 TL) bin 500 tümene (0,75 TL) yükseltilmişti. Araç başına bir ay içinde 60 litreden fazla <a href="https://onedio.com/etiket/akaryakit/505d221a0228f60917601bc2">benzin</a> alınması halinde benzinin litre fiyatı 3 bin tümene (1,5 TL) çıkartılmıştı.</p>
      <p>Düzenleme öncesi sürücülerin litresi 10 bin riyalden 250 litre benzin alma hakkı bulunuyordu. Yetkililer, benzin zammı ile birlikte yıllık 2,55 milyar dolar ek gelir elde edilmesinin beklendiğini ve bu paranın yoksullara aktarılacağını belirtiyor.</p>
      <p>Başkent Tahran dışında Kirmanşah, İsfahan, Tebriz, Şiraz, Kerec, Yezd, Buşehr ve Sari kentlerinde protesto gösterileri düzenlendi. Protestoculara göz yaşartıcı gazla müdahale edilirken, gösterilerde şu ana kadar en az 1 kişi hayatını kaybetti.</p>
      <h4>Kaynak: <a href="https://tr.euronews.com/2019/11/17/iran-benzine-zam-eylemleri-internet-kesildi-hamaney-dusmanlarini-sabotaj-yapmakla-sucladi">Euronews</a>, <a href="https://www.bbc.com/turkce/haberler-dunya-50450613">BBC Türkçe</a></h4>
    </article>
  </body>
</html>