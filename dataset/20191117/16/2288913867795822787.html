<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191117_04721684"/>
    <meta property="og:site_name" content="De Standaard"/>
    <meta property="article:published_time" content="2019-11-17T16:34:00+00:00"/>
    <meta property="og:title" content="In de allerlaatste spurt: Kenny De Ketele en Robbe Ghys winnen spannende zesdaagse met halve wiellengte voorsprong"/>
    <meta property="og:description" content="Het was een finale die tot de allerlaatste meters spannend bleef, maar de eindzege in de Zesdaagse van Gent gaat naar het duo De Ketele/Ghys. Het was De Ke..."/>
  </head>
  <body>
    <article>
      <h1>In de allerlaatste spurt: Kenny De Ketele en Robbe Ghys winnen spannende zesdaagse met halve wiellengte voorsprong</h1>
      <address>
        <time datetime="2019-11-17T16:34:00+00:00">17 Nov 2019, 16:34</time>
      </address>
      <p>
        <b>Het was een finale die tot de allerlaatste meters spannend bleef, maar de eindzege in de Zesdaagse van Gent gaat naar het duo De Ketele/Ghys. Het was De Ketele die in de allerlaatste sprint met een halve wiellengte voorsprong de maat haalde van Jasper De Buyst, die samen met partner Tosh van der Sande op amper vijf punten strandt en zo tweede werd.</b>
      </p>
      <p><b>LEES OOK (N+)</b>. <a href="https://www.nieuwsblad.be/cnt/dmf20191117_04721803">Team Veggie op koers voor Tokio: Kenny De Ketele en Robbe Ghys zetten puntjes op de i met zege in Zesdaagse van Gent</a></p>
      <p>Roger Kluge en Theo Reinhardt begonnen met een ronde voorsprong als leiders aan de afsluitende ploegkoers. De Duitsers zagen Van der Sande/De Buyst en De Ketele/Ghys in het slot langszij komen, waardoor er drie koppels in dezelfde ronde reden. Het verschil tussen de twee Belgische duo’s bedroeg amper één punt voor de laatste sprint. Daarin haalde De Ketele het erg nipt voor De Buyst.</p>
      <p>De Ketele en Ghys haalden het zo met amper vijf punten voorsprong op Jasper De Buyst en Tosh Van der Sande. De Duitsers Roger Kluge en Theo Reinhardt, op 89 punten, vervolledigden het podium. Cavendish en Keisse moesten op de slotdag een ronde prijsgeven en eindigden vierde.</p>
      <figure>
        <img src="https://static.standaard.be/Assets/Images_Upload/2019/11/17/9b53eaea-095a-11ea-8896-1129e72bbde8_web_scale_0.15625_0.15625__.jpg?maxheight=513&amp;maxwidth=767&amp;scale=both"/>
        <figcaption>Een half wiel voorsprong: dat was het verschil na zes dagen koersen. Foto: BELGA</figcaption>
      </figure>
      <figure>
        <iframe data-src="https://twitter.com/zesdaagseGent/status/1196104697742057477?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jasper De Buyst en Tosh Van der Sande hadden zaterdagnacht de leidersplaats overgenomen van Kenny De Ketele en Robbe Ghys. Het duo van Lotto Soudal ving de slotdag aan met één punt meer dan De Ketele en Ghys. Iljo Keisse volgde met de Brit Mark Cavendish op veertien punten. Roger Kluge en Theo Reinhardt stonden ook nog in dezelfde ronde, maar hadden 69 punten goed te maken.</p>
      <p>De Ketele en Ghys volgen op de erelijst Iljo Keisse en de Italiaan Elia Viviani op. De Ketele won de de Zesdaagse van Gent voor de vierde keer, na 2017 (met Moreno De Pauw), 2014 (met Jasper De Buyst) en 2011 (met Robert Bartko).</p>
      <p><b>LEES OOK</b>. <a href="https://www.nieuwsblad.be/cnt/dmf20191117_04721799">De Buyst-Van der Sande maken indruk in het Kuipke: “We zijn eigenlijk geen pistiers meer”</a></p>
      <p><b>LEES OOK</b>. <a href="https://www.nieuwsblad.be/cnt/dmf20191117_04721718">Milieuvereniging voert actie tegen wegwerpbekers op Gentse zesdaagse</a></p>
      <p>
        <b>“Op techniek en ervaring klus geklaard”</b>
      </p>
      <p>“We voelden wel dat we sterk begonnen waren aan deze afsluitende ploegkoers, maar het was moeilijk om alles op de juiste plooi te krijgen”, reageerde Kenny De Ketele. “Ik heb het nog niet geweten in Gent dat er op één uur tijd zoveel ronden werden genomen. Dat kost energie en is ook een teken dat de topploegen aan elkaar gewaagd waren. Op techniek en ervaring zijn we erin geslaagd de klus te klaren, ook al waren Jasper De Buyst en Tosh Van der Sande in bijzonder goede doen. Met een ronde voorsprong winnen is leuk, maar op deze manier - met een handvol punten voorsprong - is toch nog iets specialer.”</p>
      <figure>
        <img src="https://static.standaard.be/Assets/Images_Upload/2019/11/17/9500521e-095a-11ea-8896-1129e72bbde8_web_scale_0.0892857_0.0892857__.jpg?maxheight=513&amp;maxwidth=767&amp;scale=both"/>
        <figcaption>Foto: BELGA</figcaption>
      </figure>
      <p>Ook Robbe Ghys straalde aan de zijde van De Ketele. “Dit is mijn eerste zege in de Zesdaagse van Gent”, aldus Ghys. “Die heb ik zeker te danken aan Kenny. Collectief waren wij zeer sterk, maar ook de andere koppels blonken uit. Men heeft het ons serieus moeilijk gemaakt, maar we zijn toch geslaagd in onze opzet.”</p>
    </article>
  </body>
</html>