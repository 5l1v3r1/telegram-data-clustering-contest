<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158676_1.html"/>
    <meta property="og:site_name" content="Novsport"/>
    <meta property="article:published_time" content="2019-11-17T16:52:00+00:00"/>
    <meta property="og:title" content="Германски и турски скаути гледат юноши на Левски"/>
    <meta property="og:description" content="Чужденците са в България за европейската квалификация с Чехия при мъжете"/>
  </head>
  <body>
    <article>
      <h1>Германски и турски скаути гледат юноши на Левски</h1>
      <address><time datetime="2019-11-17T16:52:00+00:00">17 Nov 2019, 16:52</time> by <a rel="author">Велизар Антов</a></address>
      <p>Скаути на Хофенхайм (Германия) и турския Бешикташ наблюдаваха дербито в Елитната юношеска група до 17 години между Левски и Септември, което се игра на изкуствения терен на стадион Георги Аспарухов.<br/><br/>"Сините", които влязоха в мача като 4-и в класирането, постигнаха победа с 1:0 и се придвижиха едно място напред с 27 точки. Септември пък инкасира второ поражение подред и отстъпиха 1-ата позиция на Славия, която се наложи над Етър c 4:2.<br/><br/>Координаторът на школата и втория отбор на Хофенхайм Бернд Щайнхоф дойде за мача на мъжкия национален отбор на България и Чехия, но предвид свободното време в днешния след обяд уважи и дербито при 17-годишните. <br/><br/>Човекът от Бешикташ пък пристига също за мача на мъжките национални отбори на България и Чехия с ясна цел - нападателят на Виктория (Пилзен) Михал Кърменчик.<br/><br/>Чужденците видяха един мач без кой знае какви футболни достойнства, но с доста заряд, единоборства и нерви. Единственият гол за Левски вкара бързоногият им централен нападател Самуил Беримски, който в 16-ата минута се откъсна от защитата и по диагонала наказа иначе отлично пазилия вратар на Септември Александър Михайлов.<br/><br/>След почивката Септември опита да стигне до равенството и имаше няколко добри възможности, но като цяло гостите се сблъскаха с добре подредения блок от треньора на Левски Георги Тодоров.<br/><br/>След изиграването на мачовете от 13-ия кръг начело е Славия с 30 точки и по-добър баланс в преките двубои от Септември, който има и мач по-малко. Следва Ботев (Пловдив) с 28, Левски е на 4-о място с 27.</p>
    </article>
  </body>
</html>