<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819923-opalenna-u-novomu-rozdoli-na-lvivsini-dosi-nemae-situacia-kriticna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T16:01:00+00:00"/>
    <meta property="og:title" content="Опалення у Новому Роздолі на Львівщині досі немає, ситуація критична"/>
    <meta property="og:description" content="Місто новий Розділ, у якому було зірвано початок опалювального сезону, досі лишається без тепла. Ситуація умісті критична."/>
  </head>
  <body>
    <article>
      <h1>Опалення у Новому Роздолі на Львівщині досі немає, ситуація критична</h1>
      <h2>Місто новий Розділ, у якому було зірвано початок опалювального сезону, досі лишається без тепла. Ситуація умісті критична.</h2>
      <address>
        <time datetime="2019-11-17T16:01:00+00:00">17 Nov 2019, 16:01</time>
      </address>
      <p>Про це у <a href="https://www.facebook.com/NaftogazUA/photos/a.855581741188279/2632108890202213/?type=3&amp;theater">Facebook</a> повідомляє НАК “Нафтоаз України”.</p>
      <p>“Ситуація на підприємстві і в місті критична. Люди досі без опалення, через надмірне навантаження на мережі електрики позбавлені цілі райони. Під загрозою постачання води в один з районів міста”, - йдеться у дописі.</p>
      <p>У<a href="https://www.ukrinform.ua/tag-naftogaz"> Нафтогазі</a> додали, що минулої зими через недбалість попереднього управителя на Новороздільській ТЕЦ сталася серйозна аварія, а цього року регламентні роботи не фінансувалися і не проводилися належним чином.</p>
      <p>У повідомленні підкреслюється, що перша задача - забезпечити наявність спеціалістів для підготовки обладнання та мереж до запуску. Тож працівників Новороздільської ТЕЦ, а також працівників, які звільнились через невиплату заробітної плати запрошують на зустріч 18 листопада в приміщенні ТЕЦ. У Нафтогазі підкреслюють, що всі, хто був вимушений звільнитися через зарплатні борги, отримають право повернутися.</p>
      <p>“Поліція охорони, найнята нами, отримала інструкцію забезпечити доступ на цю зустріч працівників (і чинних, і тих, хто нещодавно звільнився через невиплату зарплати)”, - додали у НАК.</p>
      <p>На зустрічі від Нафтогазу будуть радник першого заступника голови правління Нафтогазу Едуард Кругляк та керівник з технічного та технологічного забезпечення запуску ТЕЦ Володимир Пісний.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2818912-dla-tec-u-novoavorivsku-ta-novomu-rozdili-obrali-novogo-upravitela.html">Для ТЕЦ у Новояворівську та Новому Розділі обрали нового управителя</a>
      </blockquote>
      <p>Як повідомляв Укрінформ, ситуацію із зривом опалювального сезону у Новояворівську та Новому Роздолі вивчав 13 листопада під час робочої поїздки на Львівщину Прем’єр-міністр України Олексій Гончарук.</p>
      <p>Львів обіцяв допомогти Новому Роздолу із запуском ТЕЦ та ліквідацією поривів на теплових мережах.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2818515-naftogaz-rozpoviv-ak-rozvazuvatime-problemi-z-teplom-novoavorivska-ta-novogo-rozdolu.html">"Нафтогаз" розповів, як розв'язуватиме проблеми з теплом Новояворівська та Нового Роздолу</a>
      </blockquote>
      <p>Майно Новояворівської і Новороздільської ТЕЦ рішенням уряду було передано ТОВ «Нафтогаз Тепло», що входить до групи Нафтогаз.</p>
      <p>13 листопада Гончарук заявив, що у Новояворівську люди будуть з теплом в домівках за декілька днів. А ситуація в Новому Роздолі складніша, бо там тепломережа не готова до старту.</p>
    </article>
  </body>
</html>