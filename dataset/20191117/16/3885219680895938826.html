<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3324114"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-17T16:50:00+00:00"/>
    <meta property="og:title" content="במהלך מרדף משטרתי: חשוד בגניבת רכב נורה למוות ליד ירושלים"/>
    <meta property="og:description" content="השוטרים ירו אל עבר אחד מחברי חוליית גנבי הרכב, תושבי מזרח ירושלים, ופצעו אותו אנוש. מותו נקבע מאוחר יותר בבית החולים...."/>
  </head>
  <body>
    <article>
      <h1>במהלך מרדף משטרתי: חשוד בגניבת רכב נורה למוות ליד ירושלים</h1>
      <address><time datetime="2019-11-17T16:50:00+00:00">17 Nov 2019, 16:50</time> by <a rel="author">מאיה הורודניצ'אנו</a></address>
      <figure>
        <img src="https://img.wcdn.co.il/f_auto,w_700,t_18/2/9/4/9/2949771-46.jpeg"/>
        <figcaption>גרמו למותו של אחד מגנבי הרכב (צילום אילוסטרציה: משטרת ישראל)</figcaption>
      </figure>
      <p>גבר נורה למוות הלילה (ראשון) על ידי שוטרים במהלך מרדף משטרתי ליד מחסום המנהרות בגוש עציון. הגבר, חבר בחוליית גנבי רכב תושבי השטחים ומזרח ירושלים, נהג על פי החשד ברכב גנוב בעת שנורה על ידי השוטרים. הוא נפצע באורח אנוש ופונה לבית החולים שערי צדק שבירושלים, שם נקבע מותו.</p>
      <p>על פי המשטרה, במהלך פעילות מבצעית של בלשי המשטרה באזור ירושלים זוהו שלושה רכבים גנובים מאזור גבעת משואה והתפתח אחריהם מרדף. לדברי המשטרה, מבדיקה ראשונית עולה כי נהג הרכב שנהרג "סיכן במנוסתו את חיי הבלשים ויתר משתמשי הדרך", ובתגובה בוצע לעברו ירי במטרה לנטרל את האיום.</p>
      <p>במהלך המרדף עצרו השוטרים ארבעה חשודים שהיו מעורבים בגניבת הרכבים. בעקבות המקרה נפתחה חקירה ומח"ש בודקת את התקרית. על רקע זה, בית משפט השלום בירושלים האריך היום בחמישה ימים את מעצרם של שלושת החשודים, יתר חברי החוליה. לשניים מהעצורים היו חבלות על הפנים ונציג המשטרה אמר כי התנגדו באלימות למעצר.</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3323997">ארה"ב עסוקה בהליך ההדחה של טראמפ, ואוקראינה חשה נטושה </a>
        <a href="https://news.walla.co.il/item/3324080"> הירי במג'ד אל-כרום: חשוד ברצח המשולש הסגיר עצמו למשטרה </a>
        <a href="https://news.walla.co.il/item/3324110"> "מקרה התעללות טראגי": אב מסן דייגו רצח את אשתו ושלושת ילדיו </a>
        <a href="https://tld.walla.co.il/item/3247897?lm_supplier=16893&amp;lm_bc=18500"> ככה תשתו מים איכותיים וטעימים יותר בלי מזהמים, מתכות, תרופות והורמונים תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/2/9/5/0/2950183-46.jpeg"/>
        <figcaption>זירת הירי בטמרה, ביום חמישי</figcaption>
      </figure>
      <p>מקרה דומה אירע בחודש ינואר האחרון, אז ירו למוות שוטרים בפלסטיני בעת מרדף בירושלים. לפי הודעת המשטרה, השוטרים חשדו כי הרכב גנוב ונוסעים בו חשודים בגניבות, וירו לעברו כדור אחד משום שסיכן את הבלשים ואת הנהגים האחרים בכביש. הנהג נמלט מהמקום ולאחר מכן נמצא הרכב ובו פלסטיני שנהרג מירי.</p>
      <p>מדובר במקרה השני של ירי במהלך מרדף משטרתי בשבוע האחרון. לפני שלושה ימים, <a href="https://news.walla.co.il/item/3323917">גבר בן 40 נורה על ידי שוטרת במהלך מרדף משטרתי בטמרה</a>. האירוע החל לאחר דיווח שהתקבל במשטרה מאשת החשוד שהתלוננה כי ניסה לפגוע בה עם רכבו בעיר שבגליל התחתון. השוטרת נעצרה, נחקרה ושוחררה בתנאי םמגבילים. לאחר האירוע התפתחה במקום מהומה כשעשרות מתושבי המקום הקיפו את הרכב המשטרתי. החקירה נמשכת תחת צו איסור פרסום זהות השוטרים המעורבים.</p>
      <p>(עדכון ראשון: 6:56)</p>
    </article>
  </body>
</html>