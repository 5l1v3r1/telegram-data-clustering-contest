<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/02ecf1b41851283d/noi-ciocniri-in-hong-kong-un-politist-a-fost-ranit-de-o-sageata.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-17T16:06:00+00:00"/>
    <meta property="og:title" content="Noi ciocniri în Hong Kong: Un poliţist a fost rănit de o săgeată"/>
    <meta property="og:description" content="Un poliţist din Hong Kong a fost rănit duminică în picior de o săgeată trasă de un manifestant în timpul ciocnirilor produse în apropierea unui campus studenţesc de pe peninsula Kowloon, devenit în ultimele ore principala linie de front a demonstranţilor pro-democraţie, transmite Agerpres.ro."/>
  </head>
  <body>
    <article>
      <h1>Noi ciocniri în Hong Kong: Un poliţist a fost rănit de o săgeată</h1>
      <address><time datetime="2019-11-17T16:06:00+00:00">17 Nov 2019, 16:06</time> by <a rel="author">Jurnal.md</a></address>
      <p>
        <b>Un poliţist din Hong Kong a fost rănit duminică în picior de o săgeată trasă de un manifestant în timpul ciocnirilor produse în apropierea unui campus studenţesc de pe peninsula Kowloon, devenit în ultimele ore principala linie de front a demonstranţilor pro-democraţie, transmite Agerpres.ro.</b>
      </p>
      <p>Fotografii difuzate de poliţie arată săgeata pătrunsă în pulpa poliţistului, membru al echipei de comunicaţii a forţelor de ordine desfăşurate în apropierea Universităţii politehnice (PolyU) din Hong Kong.</p>
      <p>Forţele de ordine au tras cu tunuri cu apă şi numeroase grenade lacrimogene împotriva manifestanţilor care ocupau campusul Politehnicii.</p>
      <p>Cartierul Hung Hom fusese deja teatrul unor ciocniri în cursul dimineţii în jurul intrării într-unul din cele trei tuneluri care deservesc insula Hong Kong şi care era blocat de marţi.</p>
      <p>La finalul celei mai violente săptămâni de la debutul protestelor, în iunie, situaţia părea să se liniştească vineri seară.</p>
      <p>Violenţele s-au reluat însă, iar manifestanţii intenţionează să continue să paralizeze oraşul pentru a pune presiune asupra autorităţilor.</p>
      <p>Guvernul a anunţat că şcolile vor rămâne închise luni, ca măsură de securitate</p>
      <p>Metropola cu 7,5 milioane de locuitori traversează de cinci luni cea mai gravă criză politică a sa de la retrocedarea acestei foste colonii britanice către China în 1997.</p>
      <p>Două persoane au murit de la începutul lunii, în timp ce piaţa financiară din Hong Kong a plonjat în recesiune.</p>
      <p>Duminică, autoritatea aeroportuară a anunţat o scădere cu 13% a traficului în octombrie faţă de aceeaşi lună din 2018.</p>
    </article>
  </body>
</html>