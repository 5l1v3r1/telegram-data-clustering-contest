<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742148"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T16:04:00+00:00"/>
    <meta property="og:title" content="ชาวศรีสะเกษสืบสานประเพณี ลงแขกเกี่ยวข้าวอนุรักษ์วิถีชุมชน"/>
    <meta property="og:description" content="ประธานสภาวัฒนธรรมจังหวัดศรีสะเกษ นำชาวบ้านสืบสานประเพณีลงแขกเกี่ยวข้าวอนุรักษ์วิถีชุมชน "/>
  </head>
  <body>
    <article>
      <h1>ชาวศรีสะเกษสืบสานประเพณี ลงแขกเกี่ยวข้าวอนุรักษ์วิถีชุมชน</h1>
      <address>
        <time datetime="2019-11-17T16:04:00+00:00">17 Nov 2019, 16:04</time>
      </address>
      <p>
        <b>ประธานสภาวัฒนธรรมจังหวัดศรีสะเกษ นำชาวบ้านสืบสานประเพณีลงแขกเกี่ยวข้าวอนุรักษ์วิถีชุมชน </b>
      </p>
      <p>เมื่อเร็วๆ นี้ ที่วัดพระธาตุสุพรรณหงส์ บ้านหว้าน ต.น้ำคำ อ.เมือง จ.ศรีสะเกษ นายวิทยา วิรารัตน์ ประธานสภาวัฒนธรรมจังหวัดศรีสะเกษ พร้อมด้วย นายทิวา รุ้งแก้ว นายกพุทธสมาคมจังหวัดศรีสะเกษ ผู้นำชุมชน เกษตรกร นักเรียน นักศึกษา เยาวชนและประชาชนในพื้นที่ร่วมกันลงแขกเกี่ยวข้าวอินทรีย์วิถีบ้านหว้าน เพื่ออนุรักษ์สืบสานประเพณีลงแขกเกี่ยวข้าวแบบโบราณ และเพื่อเป็นการสร้างความสามัคคีให้กับประชาชนในพื้นที่ <br/>  <br/>นายวิทยา กล่าวว่า การประกอบอาชีพเกษตรกรรมในปัจจุบัน เกษตรกรส่วนใหญ่ มุ่งเน้นเรื่องการแข่งขันด้านเศรษฐกิจเป็นสำคัญโดยการนำเทคโนโลยีใหม่ๆ เข้ามาใช้ เช่น การใช้สารเคมีแทนสารอินทรีย์เพื่อเร่งผลผลิต การใช้รถจักรเกี่ยวข้าวแทนแรงงานคนทำให้วัฒนธรรมการลงแขกเกี่ยวข้าวที่เคยทำกันมาในอดีตหายไป ดังนั้นสภาวัฒนธรรมจังหวัดศรีสะเกษจึงได้มีโครงการรณรงค์ฟื้นฟูประเพณีการลงแขกเกี่ยวข้าวแบบโบราณมาอย่างต่อเนื่อง โดยมุ่งเน้นให้ชาวนาเห็นความสำคัญด้านวัฒนธรรมประเพณีลงแขกเกี่ยวข้าว และภูมิปัญญาท้องถิ่นในการผลิตข้าว เช่น การใช้กระบือไถนาแทนเครื่องจักรกล การลงแขกปลูกข้าวและการเก็บเกี่ยว การใช้ปุ๋ยอินทรีย์ เป็นต้น และได้รณรงค์ส่งเสริมให้เกษตรกรทำการไถกลบตอซังข้าวหลังเก็บเกี่ยว เพื่อเพิ่มความสมบูรณ์ของดินด้วยพืชตระกูลถั่วและหว่านปุ๋ยอินทรีย์.<br/><br/>พิสิษฐ์ สิริวิริยะธนา <br/>ผู้สื่อข่าวเว็บไซต์เดลินิวส์ออนไลน์ จ.ศรีสะเกษ</p>
      <figure>
        <img src="https://www.dailynews.co.th/admin/upload/20191117/news_sxYGZTUglx205922_533.jpg?v=20191118011?v=8738"/>
      </figure>
    </article>
  </body>
</html>