<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B9%D8%AA%D8%B1%D8%A7%D8%B6%E2%80%8C%D9%87%D8%A7-%D8%AF%D8%B1-%DB%B1%DB%B0%DB%B0-%D8%B4%D9%87%D8%B1-%D8%A7%DB%8C%D8%B1%D8%A7%D9%86-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D9%88-%D8%B1%D9%88%D8%B2%D9%87-%D8%A7%D8%AE%DB%8C%D8%B1-%D8%A7%D8%B2-%D8%A7%D8%AA%D9%81%D8%A7%D9%82%D8%A7%D8%AA-%D8%AF%DB%8C%E2%80%8C%D9%85%D8%A7%D9%87-%D8%B3%D8%A7%D9%84-%DB%B9%DB%B6-%DA%AF%D8%B3%D8%AA%D8%B1%D8%AF%D9%87-%D8%AA%D8%B1%D8%A8%D9%88%D8%AF%D9%87%E2%80%8C%D8%A7%D8%B3%D8%AA-20191117/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-17T16:21:59+00:00"/>
    <meta property="og:title" content="اعتراض‌ها در ۱۰۰ شهر ایران: اعتراضات دو روزه اخیر از اتفاقات دی‌ماه سال ۹۶ گسترده‌تر بوده‌ است"/>
    <meta property="og:description" content="در حالی‌ که شاهدان عینی از ادامه اعتراضات در شهرهای کرمانشاه و تبریز در روز یکشنبه خبر می دهند و گزارش‌های تایید نشده‌ای نیز درباره ادامه اعتراضات در برخی دیگر از شهرهای ایران در روز یکشنبه منتشر شده است، مرکز اطلاع‌رسانی نیروی انتظامی جمهوری اسلامی..."/>
  </head>
  <body>
    <article>
      <h1>اعتراض‌ها در ۱۰۰ شهر ایران: اعتراضات دو روزه اخیر از اتفاقات دی‌ماه سال ۹۶ گسترده‌تر بوده‌ است</h1>
      <address><time datetime="2019-11-17T16:21:59+00:00">17 Nov 2019, 16:21</time> by <a rel="author">شاهرخ بهزادی</a></address>
      <p>
        <b>در حالی‌ که شاهدان عینی از ادامه اعتراضات در شهرهای کرمانشاه و تبریز در روز یکشنبه خبر می دهند و گزارش‌های تایید نشده‌ای نیز درباره ادامه اعتراضات در برخی دیگر از شهرهای ایران در روز یکشنبه منتشر شده است، مرکز اطلاع‌رسانی نیروی انتظامی جمهوری اسلامی "ناجا" ضمن تأیید اعتراضات و ناآرامی‌ها در شب گذشته در برخی مناطق کشور، امروز اعلام کرد که در حال حاضر شرایط در کشور آرام است و مشکل خاصی وجود ندارد. اما آنچه طی دو روز گذشته رخداد به گزارش برخی از خبرگزاری های داخلی، از جمله خبرگزاری فارس ابعاد گسترده این اعتراضات را نشان می دهد. به گفته فارس حجم اعتراضات اخیر از اتفاقات دی‌ماه سال ۹۶ نیز بیشتر بوده است و اعتراض‌ها به افزایش بنزین در بیش از ۱۰۰ شهر کشور رخ داده و تاکنون بیش از هزار نفر از معترضان بازداشت شده‌اند، طی این دو روز بیش از ۱۰۰ بانک و ۵۷ فروشگاه بزرگ فقط در یک استان به آتش کشیده شده و یا به غارت رفته است.</b>
      </p>
      <p>خبرگزاری فارس هیچ اشاره‌ای به تلفات معترضان دو روز اخیر نکرده است، اما گفته می شود چندین نفر (دست کم ۱۰ نفر) در شهرهای سیرجان، بهبهان، خرمشهر، کرج، اصفهان و مناطق کردنشین، کشته و برخی نیز زخمی شدند. فرماندار سیرجان کشته و زخمی شدن چندین نفر در اعتراضات این شهر را تائید کرده است. گفته می شود که در بهبهان حدود ۴ نفر کشته شدند.</p>
      <p>گزارش خبرگزاری فارس در باره اعتراضات دو روز اخیر براساس اولین برآورد‌های یک نهاد امنیتی از میزان اعتراضات، حجم خشونت گسترده و سازماندهی اعتراضات ارائه شده است. اما آنچه در اولین نگاه به این گزارش جلب توجه می کند، انگیزه این خبرگزاری نزدیک به سپاه پاسداران و حلقه حاکمیت در ارائه چنین آمارهای گسترده ای از تخریب در ایران، آنهم فقط طی دو روز تظاهرات است؛ آمارهایی که هیچ ارگان خبری دیگر نمی تواند گستره و کم و کیف آن را تأیید کند.  در فقدان ارائه آمارهای رسمی تظاهرات و تخریب ها از سوی ارگان های خبری داخلی نسبتاً بی طرف، شائبه بزرگنمایی بیش از حد و اندازه تخریب ها از سوی این خبرگزاری می تواند به ذهن متبادر شود.</p>
      <p>از سوی دیگر، در اخبار و تصاویر تظاهرت دو روزه اخیر که بر روی شبکه های اجتماعی  می گردند، غارت  گسترده فروشگاه ها و آتش زدنهای صدها بانک و پمپ بنزین در کشور، آنگونه که گزارش امنیتی فارس  ادعا می کند، مشاهده نمی شود.   </p>
      <p>بر اساس گزارش فارس، از میان ۱۰۸۰ شهر و شهرستان کشور، اعتراضات و تجمعات کوچک و بزرگ در ۱۰۰ نقطه کشور صورت گرفته که جمعیت این تجمعات بین ۵۰ تا حداکثر ۱۵۰۰ نفر تخمین زده شده است.</p>
      <p> این گزارش ادعا می کند که حجم خشونت و میزان تخریب نسبت به تجمعات دی ماه ۹۶ گسترده‌تر و مخرب‌تر بوده و در نتیجه آسیب‌های جانی و مالی در مقایسه با آن افزایش داشته است.</p>
      <p>در استان‌های خوزستان، تهران بزرگ، فارس و کرمان بیشترین آسیب به اموال عمومی زده شده است.</p>
      <p>این گزارش آمار دقیقی از میزان کشته شده‌ها نمی دهد، اما می گوید که بیشترین تلفات مربوط به  "حمله افراد مسلح"  به انبار‌های نفتی و مقر‌های نظامی بوده است که در جریان جلوگیری از انفجار انبار‌های نفتی و خلع سلاح مقر‌های نظامی به وقوع پیوسته است." تعدادی از نیرو‌های پلیس و مردمی نیز در این حملات کشته شده اند.</p>
      <p>فارس می نویسد: تاکنون حدود ۱۰۰۰ نفر در ناآرامی‌های اخیر در کل کشور بازداشت شده‌اند و بیش از ۱۰۰ بانک و ۵۷ فروشگاه بزرگ فقط در یک استان به آتش کشیده شده و یا به غارت رفته است.</p>
      <p>در همین راستا، به گفته، محمد حدادزاده دادستان عمومی و انقلاب یزد، بیش از ۴۰ نفر در این شهر به دلیل اعتراض‌های اخیر دستگیر شده‌اند. محمد حدادزاده گفت که تعدادی از نیروهای پلیس هم در جریان درگیری‌ها مجروح شدند. وی در عین حال هیچ اشاره‌ای به تلفات معترضان نکرده است .با این حال این مقام قضایی گفته که اکثر تجمعات معترضان "مسالمت‌آمیز" بوده است.</p>
      <p>فارس مدعی شده که به عنوان نمونه در یکی از تلخ‌ترین حوادث شب گذشته در استان تهران بعد از حمله به یک بانک و آتش زدن آن، کل ساختمان و طبقات بالایی آن که مسکونی بوده است، دچار حریق شده و عده‌ای در پشت بام ساختمان محبوس شده‌اند. در همین حال، ورود آتش‌نشانی به صحنه به دلیل اجتماع  تظاهرکنندگان و توقف ماشین‌ها با تاخیر قابل توجهی صورت گرفته و در لحظات آخر با تلاش مردم و اقدام پلیس جلوی یک فاجعه بزرگ انسانی گرفته شده است.</p>
      <p>در این گزارش همچنین آمده است که در تهران و شهرستان‌ها کار شناسایی ماشین‌هایی که اقدام به بستن خیابان‌ها می‌کردند انجام شده است که از امروز مراحل بازداشت آن‌ها اجرایی می‌شود.</p>
      <p>خبرگزاری فارس که نزدیک به مواضع سپاه پاسداران است، در این گزارش تلاش کرده بین معترضان و " تخریبگران" تفکیک قائل شود. این گزارش تلاش می کند تلویحاً این موضوع را تلقین کند که تخریب های دو روز اخیر از سوی مردم عادی و معترض معمولی به افزایش قیمت بنزین انجام نشده و این تخریب ها، توسط  افرادی انجام شده که[از خارج] سازماندهی شده بودند. به عبارت دیگر فارس تلاش می کند که تمام ماجرای سه روزه اخیر را طرح "دشمنان نظام اسلامی" معرفی کند.</p>
      <p>گزارش فارس می نویسد: تعداد کل معترضیان و آشوبگران از شب جمعه تاکنون مجموعا ۸۷۴۰۰ نفر برآورد شده که از این میزان حدود ۸۲۲۰۰ نفر مرد و ۵۲۰۰ نفر آن‌ها زن بوده اند.</p>
      <p>بخش قابل توجهی از معترضان صرفا در محل تجمعات حاضر بوده و با هسته مرکزی اغتشاشات همراهی نداشتند. با این حال برای بسیاری از آن‌ها پیامک هشدار توسط دستگاه‌های امنیتی ارسال شده است.</p>
      <p>شیوه عملکرد هسته اصلی خشونت نشان می‌دهد که این افراد کاملا آموزش دیده بوده و برخلاف بسیاری از مردم که از افزایش ناگهانی بنزین غافلگیر شده‌اند، این افراد مترصد و آماده چنین موقعیتی بوده‌اند."</p>
      <p>در همین حال، وزارت اطلاعات جمهوری اسلامی امروز در بیانیه‌ای اعلام کرد: "عوامل اصلی اغتشاشات دو روز گذشته شناسایی و اقدام مناسب در حال انجام است."</p>
      <p>آیت‌الله خامنه‌ای، رهبر جمهوری اسلامی امروز از تصمیم شورای عالی هماهنگی اقتصادی مبنی بر افزایش قیمت بنزین حمایت کرد و معترضان را "اشرار، کینه‌ورزان و انسان‌های ناباب" توصیف کرد.</p>
      <p>پس از حمایت رهبر از افزایش قیمت بنزین، نمایندگان مجلس شورای اسلامی طرح خود مبنی بر لغو افزایش قیمت بنزین را پس گرفتند.</p>
      <p>علی شمخانی، دبیر شورای عالی امنیت ملی صبح امروز یک‌شنبه ۲۶ آبان به جلسه غیرعلنی مجلس رفت تا درباره طرح افزایش قیمت بنزین به نمایندگان مجلس گزارش بدهد.</p>
      <p>دو نماینده مجلس ایران به نقل از علی شمخانی، می گویند که معترضان به افزایش قیمت بنزین می گویند که وی معترضان را "گروه‌های سازمان‌دهی‌شده از طرف منافقین" و "ضدانقلاب" معرفی کرد.</p>
      <p>بر اساس گزارش‌های رسمی تاکنون یک نفر در سیرجان و یک نفر در شهریار کشته شده است. پلیس کرمانشاه نیز از کشته‌شدن یک مامور پلیس در جریان اعتراض‌ها خبر داده است.</p>
      <p>گزارش‌های غیر رسمی حاکی از کشته شدن ده‌ها نفر در شهرهای مختلف ایران است.</p>
    </article>
  </body>
</html>