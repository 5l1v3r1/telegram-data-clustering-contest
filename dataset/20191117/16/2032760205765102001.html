<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89862"/>
    <meta property="og:site_name" content="Denník politika"/>
    <meta property="article:published_time" content="2019-11-17T16:35:02+00:00"/>
    <meta property="og:title" content="Kroos nepovažuje Nemecko za favorita majstrovstiev Európy 2020, procesy začínajú pracovať lepšie"/>
    <meta property="og:description" content="17.11.2019 (Webnoviny.sk) – Sobotňajším víťazstvom 4:0 nad Bieloruskom si futbalisti Nemecka zabezpečili postup na budúcoročné majstrovstvá Európy. Ich cieľom bude napraviť si reputáciu z MS 2018 v Rusku, no jeden z lídrov mužstva Toni Kroos pripúšťa, že za súčasných okolností Nemecko určite nie je favoritom na zisk titulu kontinentálneho šampióna."/>
  </head>
  <body>
    <article>
      <h1>Kroos nepovažuje Nemecko za favorita majstrovstiev Európy 2020, procesy začínajú pracovať lepšie</h1>
      <address><time datetime="2019-11-17T16:35:02+00:00">17 Nov 2019, 16:35</time> by <a rel="author">Webnoviny</a></address>
      <p>17.11.2019 (Webnoviny.sk) – Sobotňajším víťazstvom 4:0 nad Bieloruskom si futbalisti Nemecka zabezpečili postup na budúcoročné majstrovstvá Európy. Ich cieľom bude napraviť si reputáciu z MS 2018 v Rusku, no jeden z lídrov mužstva Toni Kroos pripúšťa, že za súčasných okolností Nemecko určite nie je favoritom na zisk titulu kontinentálneho šampióna.</p>
      <h3>Chýbajú im skúsenosti</h3>
      <p>„<i>Stále nám chýba trochu skúsenosti, ale niektoré procesy začínajú fungovať lepšie a lepšie. Uvidíme, ako na tom budeme tesne pred turnajom. Momentálne by som nás nepočítal medzi najväčších favoritov. To však nemusí nič znamenať</i>,“ vyjadril sa Kroos, ktorého cituje aj špecializovaný portál onefootball.com. Nemci naposledy ovládli ME v roku 1996 po finálovom triumfe nad Českom 2:1 po predĺžení.</p>
      <p>Toni Kroos nie je síce žiadnym vyhláseným zakončovateľom, ale v posledných piatich súťažných dueloch štyrikrát skóroval. Realu Madrid zariadil víťazstvo 1:0 v rámci Ligy majstrov na pôde Galatasarayu, v ligovom súboji strelil gól Leganés a v sobotu dvakrát napol sieť bránky Bieloruska. V 55. min skóroval typickou strelou spoza šestnástky a sedem minút pred koncom sa parádne uvoľnil a gólmanovi Aleksandrovi Gutorovi nedal šancu.</p>
      <h3>Premiérový gól Gintera</h3>
      <p>Po sobotňajšom dueli mal dvojnásobnú radosť obranca Matthias Ginter. Nielenže si Nemci zabezpečili postup na Euro 2020, ale 25-ročný rodák z Freiburgu strelil premiérový gól v národnom tíme.</p>
      <p>Skúsenejší Manuel Neuer na to vtipne zareagoval: „<i>Jeho prvý gól za Nemecko? No, po 29 zápasoch bolo na čase. Skóroval však veľmi pekne</i>,“ skonštatoval brankár mníchovského Bayernu.</p>
      <p>Viac k témam: <a href="https://www.webnoviny.sk/tag/kvalifikacia-o-postup-na-me-2020-vo-futbale/"><u>Kvalifikácia o postup na ME 2020 vo futbale</u></a>, <a href="https://www.webnoviny.sk/tag/majstrovstva-europy-vo-futbale-me-vo-futbale-2020/"><u>majstrovstvá Európy vo futbale ME vo futbale 2020</u></a><br/>Zdroj: Webnoviny.sk – <a href="https://www.webnoviny.sk/kroos-nepovazuje-nemecko-za-favorita-majstrovstiev-europy-2020-procesy-zacinaju-pracovat-lepsie/"><u>Kroos nepovažuje Nemecko za favorita majstrovstiev Európy 2020, procesy začínajú pracovať lepšie</u></a> © SITA Všetky práva vyhradené.</p>
    </article>
  </body>
</html>