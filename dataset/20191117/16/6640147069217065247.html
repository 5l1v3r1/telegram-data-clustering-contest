<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/tell-me-why-tempistica-diversa/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-17T16:30:00+00:00"/>
    <meta property="og:title" content="Tell Me Why, gli episodi avranno una tempistica diversa rispetto a Life is Strange | Game Division"/>
    <meta property="og:description" content="Tell Me Why di Dontnod avrà una tempistica più veloce nel rilascio degli episodi rispetto a Life is Strange: usciranno tutti nell'arco dell'estate 2020."/>
  </head>
  <body>
    <article>
      <h1>Tell Me Why, gli episodi avranno una tempistica diversa rispetto a Life is Strange | Game Division</h1>
      <address>
        <time datetime="2019-11-17T16:30:00+00:00">17 Nov 2019, 16:30</time>
      </address>
      <p>Nel corso di X019, lo studio francese <b>Dontnod</b> ha presentato <b>Tell Me Why</b>, seguito “spirituale” della serie Life is Strange. Si tratta di una nuova <b>avventura narrativa a episodi</b> realizzata in collaborazione con Microsoft e che chiaramente vuole segnare una differenza rispetto al passato.</p>
      <p><b>Life is Strange 2</b> non ha avuto la stessa visibilità del primo capitolo, complice probabilmente la perdita dell’<b>effetto novità</b> e di un genere <b>non più popolare</b> come ai tempi dei franchise di Telltale Games. Il primo aspetto significativo di cambiamento è la scelta di adottare <b>un nuovo nome</b> a differenza dell’ultima avventura che si presentava esplicitamente come un seguito pur con una storia totalmente diversa.</p>
      <figure>
        <iframe src="https://www.youtube.com/embed/JVXqGQC9J2o" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/11/tell-me-why-63449.768x432.jpg"/>
        </figure>
        <figure>
          <img src="https://www.tomshw.it/images/images/2019/11/tell-me-why-63446.768x432.jpg"/>
        </figure>
        <figure>
          <img src="https://www.tomshw.it/images/images/2019/11/tell-me-why-63443.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/10-giochi-piu-importanti-edge/">I 10 giochi più importanti degli ultimi dieci anni secondo EDGE</a></p>
      <p>Proprio perché il mercato è ormai diverso rispetto a qualche anno fa, a cambiare saranno anche <b>tempistica</b> <b>e numero</b> degli episodi. I cinque capitoli di <b>Life is Strange 2</b>, ad esempio, sono usciti a <b>quattro mesi di distanza</b> l’uno dall’altro e l’ultimo è previsto per il 3 dicembre. Con <b>Tell Me Why</b> le cose sembrano destinate a cambiare dato che il gioco sarà composto da <b>tre capitoli</b> che usciranno tutti nel corso dell’<b>estate 2020</b>. Tell Me Why sarà ambientato nella cittadina immaginaria di Delos Crossing in <b>Alaska</b> e vedrà come protagonisti i <b>due gemelli</b> Tyler e Alyson Ronan che dopo essersi riuniti andranno alla scoperta del loro difficile <b>passato</b>.</p>
      <p>Dontnod ha anticipato che nel corso dell’avventura si potranno fare <i>“scelte dalle quali dipenderà la forza del legame speciale che unisce i due gemelli cambiando il corso delle loro vite”</i>. Ancora una volta Dontnod ha dato priorità ai temi dell’<b>inclusione</b>. Tyler è infatti <b>una persona transgender</b> la cui storia <i>“non è ridotta a semplicistici luoghi comuni”</i> ha dichiarato GLAAD. L’organizzazione LGBT che ha collaborato al gioco, ha voluto sottolineare anche l’importanza di questa scelta per dare un segnale di <b>maggiore inclusione</b> delle persone LGBT nei videogiochi. Tell Me Why sarà disponibile in estate su Xbox Game Pass, Xbox One, Windows e Steam.</p>
      <blockquote>Se non avete ancora giocato il prequel di Life is Strange, potete trovare Before the Storm in offerta <a href="https://toms.it/tTmJs">su Amazon</a>.</blockquote>
    </article>
  </body>
</html>