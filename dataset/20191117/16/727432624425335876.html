<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/antall-bilinnbrudd-oker-dramatisk/71815377"/>
    <meta property="og:site_name" content="Dinside"/>
    <meta property="article:published_time" content="2019-11-17T16:00:00+00:00"/>
    <meta property="og:title" content="Antall bilinnbrudd øker dramatisk"/>
    <meta property="og:description" content="Det siste året har antall bilinnbrudd økt kraftig. Og utbetalingene etter innbruddene har økt enda mer, med nesten 45 prosent."/>
  </head>
  <body>
    <article>
      <h1>Antall bilinnbrudd øker dramatisk</h1>
      <h2>Det siste året har antall bilinnbrudd økt kraftig. Og utbetalingene etter innbruddene har økt enda mer, med nesten 45 prosent.</h2>
      <address><time datetime="2019-11-17T16:00:00+00:00">17 Nov 2019, 16:00</time> by <a rel="author">Rune Korsvoll</a></address>
      <p>Etter noen år med stabile tall, øker nå antall bilinnbrudd kraftig. Det viser ferske tall fra forsikringsselskapene som Dinside har fått tilgang til.</p>
      <p>Ifølge tallene, som er samlet inn av Finans Norge, er økningen de tre siste årene på 17,5 prosent. Den store økningen har imidlertid kommet i år. I 2018 ble det meldt 4901 bilinnbrudd til forsikringsselskapene. I år ligger tallet an til å bli nærmere 5750 - en økning på hele 15 prosent.</p>
      <related>
        <a href="https://www.dinside.no/motor/advarer-mot-verdens-lengste-tunnel/71810411"/>
      </related>
      <h4>Dramatisk økning</h4>
      <p>Økningen i utbetalingene er enda mer dramatisk. I 2017 ble det betalt ut i underkant av 89 millioner kroner etter bilinnbrudd. I år ligger det an til å bli utbetalt nesten 130 millioner kroner. Det er nesten 45 prosent mer.</p>
      <p>
        <i>Lenger ned i saken kan du se de fullstendige tallene for 2017, 2018 og 2019.</i>
      </p>
      <p>Vi har forsøkt å få en forklaring fra forsikringsbransjen på hva som er årsaken til den kraftige økningen. Ingen har noen sikker formening om hvorfor tallene for i år er så høye.</p>
      <p>Arne Voll, kommunikasjonssjef i Gjensidige, er overrasket over økningen - ikke bare i antall innbrudd, men ikke minst i utbetalingene. Han tror det først og fremst skyldes at vi omgir oss med stadig flere verdifulle gjenstander, som vi ofte glemmer igjen i bilen.</p>
      <p>
        <b>- Vi har sett at de såkalte bilbandene, som har spesialisert seg på å stjele dyre kollisjonsputer, radio- og navigasjonsanlegg, kommer og går. Vi har hatt noen slike tilfeller i år, men vi tror ikke det forklarer den store økningen, sier han til Dinside.</b>
      </p>
      <figure>
        <img src="https://dbstatic.no/71815403.jpg?imageId=71815403&amp;width=512&amp;height=308"/>
        <figcaption><b>DYRE DELER:</b> Bander har spesialisert seg på å stjele dyre GPS-anlegg og kollisjonsputer både fra biler og anleggsmaskiner. Foto: If Vis mer</figcaption>
      </figure>
      <figure>
        <img src="https://dbstatic.no/71815396.jpg?imageId=71815396&amp;x=undefined&amp;y=undefined&amp;cropw=100&amp;croph=100&amp;width=321&amp;height=193"/>
        <figcaption><b>TO SEKUNDER:</b> Det tar bare et par sekunder å bryte seg inn i bilen dersom tyven ser noe interessant gjennom vinduet. Foto: Gjensidige Vis mer</figcaption>
      </figure>
      <h4>Norske biler utsatt</h4>
      <p>- Nå som sommeren er over, får vi inn mange skademeldinger fra norske bilister som har vært på ferie i utlandet og opplevd innbrudd i bilen. Norske biler er svært ettertraktet, fordi tyvene har en oppfatning av at vi nordmenn er rike og har mange verdifulle gjenstander i bilen.</p>
      <figure>
        <img src="https://dbstatic.no/71815395.jpg?imageId=71815395&amp;x=21.068702290076&amp;y=10.795454545455&amp;cropw=49.007633587786&amp;croph=36.931818181818&amp;width=321&amp;height=196"/>
        <figcaption><b>- TØM BILEN:</b> Vi har eksempler på at en plastpose som har ligget synlig i bilen har vært nok til at tyver har knust ruten, sier kommunikasjonssjef Arne Voll i Gjensidige. Foto: Gjensidige Vis mer</figcaption>
      </figure>
      <p>
        <b>Man behøver ikke kjøre lenger enn til Gøteborg, for å oppleve tyveribander som har spesialisert seg på norske biler, sier Voll.</b>
      </p>
      <p>Han legger til at de fleste av oss i tillegg har mange dyre og lett omsettelige gjenstander, som nettbrett og dyre hodetelefoner, som ofte legges igjen i bilen. Dette er en ren invitasjon til innbrudd, ifølge kommunikasjonssjefen.</p>
      <aside>TIPS FOR Å UNNGÅ INNBRUDD<br/>  1. Sørg for at ting ikke ligger synlig i bilen. Spesielt verdigjenstander bør legges i hanskerommet eller tas med når du forlater bilen. Å dekke til gjenstander med jakker eller tepper virker ofte mot sin hensikt.<br/>  2. Sjekk at bilen er låst og alle vinduer lukket. Ikke åpne bagasjerommet på parkeringsplassen så tyvene kan se hva du har med. Innbruddstyvene følger ofte med på hva du gjør.<br/>  3. Ikke parker en fullpakket bil over lengre tid. Det er biler fulle av reisegods tyvene først og fremst er interesserte i.<br/>  4. De fleste nyere biler har alarm. Hvis ikke kan dette installeres og kan være det som får tyven til å la din bil være i fred.<br/>  5. Parker på gateplan sentralt der det ferdes mange mennesker eller i parkeringshus med videoovervåking.<br/><i>Kilde: Finans Norge</i></aside>
      <h4>Bander tar GPS-systemer</h4>
      <p>I If forsikring er også informasjonssjef Sigmund Clementz overrasket over de nye tallene for innbrudd i biler. De som behandler skademeldingene fra uheldige bilister, har imidlertid ikke sett noen spesielle årsaker til dette. Derimot har de sett stor aktivitet blant tyveribander når det gjelder å stjele dyre GPS-anlegg fra anleggsmaskiner.</p>
      <related>
        <a href="https://www.dinside.no/motor/na-ma-forerkortet-fornyes/71709844"/>
      </related>
      <p>- Vi har også hatt noen tyverier av ratt, kollisjonsputer og navigasjonsanlegg fra biler, men det som er nytt er bander som stjeler fra anleggsmaskiner. Moderne maskiner har ofte GPS-anlegg som fort koster 200.000 og 250.000 kroner. Vi har sett flere bander i sving så langt nord som til Tromsø. På kort tid har vi i hvert fall hatt 30 slike tyverier, forteller Clementz.</p>
      <p>Han tror ellers at forklaringen på økningen er sammensatt:</p>
      <p>- Bilparken det stjeles fra er blitt nyere, utstyret som stjeles er mer avansert og rutene som knuses er dyrere. Samtidig har den norske kronen svekket seg mye. Det betyr at reservedeler som importeres fra utlandet, også er blitt dyrere, forklarer Clementz.</p>
      <related>
        <a href="https://www.dinside.no/motor/elbiler-kan-bety-okt-risiko/71780892"/>
      </related>
      <h4>Færre biler stjeles</h4>
      <p>Samtidig med at antall innbrudd i bil øker, er det færre biler som stjeles. De tre siste årene har det vært en nedgang på 12,2 prosent, fra 3147 tilfeller i 2017 til 2764 i år, dersom tallene for de tre første kvartalene framskrives.</p>
      <p>Likevel øker utbetalingene etter tyveri av<i> </i>biler. I 2017 ble de utbetalt 128,7 millioner kroner, mens tallet i år vil bli rundt 145 millioner kroner. Det betyr at bilene som stjeles blir stadig dyrere.</p>
      <h3>Tyveri av og fra bil</h3>
      <table bordered="">
        <tr>
          <td>Meldt tyveri fra bil</td>
          <td>2017</td>
          <td>2018</td>
          <td>2019*</td>
          <td>Endring</td>
        </tr>
        <tr>
          <td>Antall</td>
          <td>4884</td>
          <td>4901</td>
          <td>5740</td>
          <td>+17,5 %</td>
        </tr>
        <tr>
          <td>Erstatning (mill. kr)</td>
          <td>88,8</td>
          <td>96,4</td>
          <td>128,6</td>
          <td>+ 44,8 %</td>
        </tr>
        <tr>
          <td>Meldt tyveri av bil</td>
          <td/>
          <td/>
          <td/>
          <td/>
        </tr>
        <tr>
          <td>Antall</td>
          <td>3147</td>
          <td>2950</td>
          <td>2764</td>
          <td>-12.2 %</td>
        </tr>
        <tr>
          <td>Erstatning (mill. kr)</td>
          <td>128,7</td>
          <td>121,8</td>
          <td>144,8</td>
          <td>+12,5 %</td>
        </tr>
      </table>
      <p>
        <i>Kilde: Finans Norge. * Tallene for 2019 er framskrevet av Finans Norge etter resultatet fra de ni første månedene.</i>
      </p>
      <related>
        <a href="https://www.dinside.no/motor/kan-fore-til-fartsbot/71796845"/>
      </related>
    </article>
  </body>
</html>