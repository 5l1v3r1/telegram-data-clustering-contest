<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/sodnik-zgrozen-nad-tozilstvom-248096"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T16:44:00+00:00"/>
    <meta property="og:title" content="Sodnik zgrožen nad tožilstvom"/>
    <meta property="og:description" content="LJUBLJANA – Še preden je na oder za priče stopila Brigita Vivod, nekdanja žena Domna Vivoda, je sodnik Zvjezdan Radonjić prebral krajši dopis Domna Vivoda, da umika predlog za pregon Mateja Ra..."/>
  </head>
  <body>
    <article>
      <h1>Sodnik zgrožen nad tožilstvom</h1>
      <h2>Matej Raščan oproščen očitkov, da si je od Domna Vivoda sposodil denar in ga ni vrnil.</h2>
      <address><time datetime="2019-11-17T16:44:00+00:00">17 Nov 2019, 16:44</time> by <a rel="author">G. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/12/1631381.jpg"/>
          <figcaption>Matej Raščan je bil oproščen očitkov o goljufiji. FOTO: Mavric Pivk</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1631379.jpg"/>
          <figcaption>Domen Vivod je Raščanu posodil 215.000 evrov, in ker mu denarja do roka ni vrnil, ga je ovadil. FOTO: DEJAN JAVORNIK</figcaption>
        </figure>
      </slideshow>
      <p>LJUBLJANA – Še preden je na oder za priče stopila <b>Brigita Vivod</b>, nekdanja žena <b>Domna Vivoda</b>, je sodnik <b>Zvjezdan Radonjić </b>prebral krajši dopis Domna Vivoda, da umika predlog za pregon <b>Mateja Raščana</b>, ki ga je ovadil zaradi domnevne goljufije.</p>
      <figure>
        <img src="https://www.slovenskenovice.si/images/slike/2019/11/12/1631379.jpg"/>
        <figcaption>Domen Vivod je Raščanu posodil 215.000 evrov, in ker mu denarja do roka ni vrnil, ga je ovadil. FOTO: DEJAN JAVORNIK</figcaption>
      </figure>
      <p>Raščan si je namreč oktobra 2010 od nekdanjega specialca, vpletenega v rop v sosednji Avstriji, danes pa lastnika varnostne službe BBR Vivoda, sposodil 215.000 evrov, ki naj bi mu jih vrnil do marca 2011. Glede na obtožnico mu je nekaj vrnil, dolžan pa naj bi mu bil še 151.190 evrov. Denar naj bi Raščan sicer potreboval za nakup časopisne hiše Večer, da je deloval bolj prepričljivo, je za poroštvo dal tudi menici Rašice in Dela Revije, mu je očitala obtožnica.<br/><br/>Pričakovati je bilo, da bo tožilstvo zato obtožnico zoper nekdanjega lastnika podjetja Rašice in Dela Revij, ki po sklenjenem sporazumu o priznanju krivde trenutno na odprtem oddelku Doba prestaja štiriletno zaporno kazen zaradi oškodovanja Dela Revij – plačati bi moral tudi 34 milijonov evrov denarne kazni, za kolikor je Delo Revije oškodoval, a je višje sodišče ta del razveljavilo in je še v odločanju –, a se to ni zgodilo.<br/><br/>Radonjić je tako zaslišal pričo, ki je bila v spornem času računovodkinja v Rašici. Kot je pojasnila, je dolg kompenzirala z 8000 artikli iz Rašice in nekaj gotovine, »ker pa sva bila z možem ravno v ločitvenem postopku, je bila med nama slaba komunikacija. Raščan je izpolnil vse svoje obveznosti, nič več ni neporavnano.« Tožilka je vztrajala, da sta posojilna pogodba in kompenzacija ločena posla, tik pred koncem kazenskega postopka pa je obtožnico malenkost modificirala. Senat je vse nove dokazne predloge zavrnil, v končnem govoru pa je tožilka izpostavila, da Raščan ni imel namena poravnati dolga oziroma je »oškodovanca zavajal«, ker da sta bili njegovi podjetji v slabem stanju.</p>
      <blockquote>Matej Raščan na odprtem oddelku Doba prestaja štiriletno zaporno kazen zaradi oškodovanja Dela Revij.</blockquote>
      <p>Obramba – senat pa je to dovolil – je v spis tik pred zdajci vložila še dokazila o v tistem trenutku dobro delujočih podjetjih. »Obdolženi ne zanika, da si je sposodil 215.000 evrov, a ne z goljufivim namenom, saj je dolg poplačal,« je med drugim povedal Raščanov zagovornik <b>Tomaž Bajec</b> in predlagal oprostilno sodbo. Sodnik je Raščana oprostil obtožb in jih precej napel tožilstvu. »Kako lahko tožilstvo trdi, da ni hotel vrniti dolga, če pa je dolg zmanjšal za 75 odstotkov. To je smešna trditev, sploh če si je nekdo sposodil 215 tisočakov, vrnil pa približno 300.000 evrov. Gre za 42-odstotno obrestno mero, kar po kazenskem zakoniku že nakazuje na kaznivo dejanje oderuštva,« je v obrazložitvi sodbe dejal sodnik in dodal, da je obtožnica v popolnem nasprotju sama s seboj.<br/><br/>»Gre za najbolj invalidno obtožbo, pod katero nikjer na svetu ne bi mogli nikogar obsoditi,« je bil oster Radonjič. Tožilka bo o morebitni pritožbi na sodbo še razmislila. </p>
    </article>
  </body>
</html>