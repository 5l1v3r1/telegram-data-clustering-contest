<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/17/montefano-vola-con-mastronunzio-la-vipera-morde-lurbania/1325998/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-17T16:49:59+00:00"/>
    <meta property="og:title" content="Montefano vola con Mastronunzio, la vipera morde l’Urbania"/>
    <meta property="og:description" content="ECCELLENZA - L'ex Pro decide il match dell'Immacolata (1-0) verso la metà del primo tempo"/>
  </head>
  <body>
    <article>
      <h1>Montefano vola con Mastronunzio, la vipera morde l’Urbania</h1>
      <h2>ECCELLENZA - L'ex Pro decide il match dell'Immacolata (1-0) verso la metà del primo tempo</h2>
      <address><time datetime="2019-11-17T16:49:59+00:00">17 Nov 2019, 16:49</time> by <a rel="author">Michele Carbonari</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F17%2Fmontefano-vola-con-mastronunzio-la-vipera-morde-lurbania%2F1325998%2F">Condividi44</a><a href="https://twitter.com/intent/tweet?text=Montefano+vola+con+Mastronunzio%2C++la+vipera+morde+l%27Urbania&amp;url=https%3A%2F%2Fwww.cronachemaceratesi.it%2F2019%2F11%2F17%2Fmontefano-vola-con-mastronunzio-la-vipera-morde-lurbania%2F1325998%2F">Tweet</a>Email44 Condivisioni</p>
      <p> </p>
      <p><b>Il morso della vipera Mastronunzio sgambetta l’ormai vecchia capolista Urbania e trascina il Montefano fuori dalla zona playout. L’ex Pro decide il match dell’Immacolata (1-0) verso la metà del primo tempo, finalizzando l’assist di un grande Latini</b>. I viola di Lattanzi salgono a quota 13 insieme al Valdichienti Ponte (vincente sull’Anconitana) e nel prossimo weekend saranno protagonisti dello scontro diretto per la salvezza in quel di Fano, contro l’Atletico Alma.</p>
      <p><b>La cronaca</b>. Il Montefano lascia subito intendere che vuol fare la partita e Bonacci serve Latini, che di testa spedisce debole in bocca a Stafoggia. Ancora Latini, al quarto d’ora, da l’illusione del gol ai tifosi locali mandando sull’esterno della rete. Un minuto dopo Rocchi mostra ottimi riflessi e impedisce la rete a Patrignani. Un ispirato Latini offre l’assist per il vantaggio viola firmato Mastronunzio, al 25′. È anche l’ultima emozione del primo tempo. Al 4′ della ripresa i due invertono i ruoli, ma il risultato non va a buon fine. Tre giri di lancette e di nuovo Latini sfiora la gioia personale, sul servizio di Bonacci. Altre due deboli conclusioni, di Mastronunzio e Bonacci, sono facili prede di Stafoggia. Al 17′ Fraternali prova da calcio piazzato, sfera out. Dopo la mezzora sale in cattedra anche Palmucci, che prima manda fuori di pochissimo e poi propizia i mancati tap-in del neoentrato Garofoli. Il Montefano rischia solo nel recupero, sul rasoterra di Bozzi, neutralizzato da Rocchi che mette in cassaforte i tre punti.</p>
      <p>
        <b>Il tabellino:</b>
      </p>
      <p><b>MONTEFANO</b>: Rocchi, Galassi (73′ Garofoli), Del Moro, Carotti, Pigini, Moschetta, Latini (79′ Donnari), Gigli, Mastronunzio, Palmucci (89′ Pucci), Bonacci (90′ Mengoni). A disp.: Pettinari, Donati, Silvestroni, Vipera, Ezzaitouni. All.: Lattanzi.</p>
      <p><b>URBANIA</b>: Stafoggia, Rossi (64′ Lucciarini), Labate, Giovannelli Fraternali, Renghi, Temellini, Cantucci (83′ Rossi), Catani (64′ Cerpolini), Fraternali, Bozzi, Patrignani (57′ Sacchi). A disp.: Pagliardini, Calabresi, Rocco, Falasconi, Sebastianelli. All.: Pazzaglia.</p>
      <p><b>TERNA ARBITRALE</b>: Giorgiani della sezione di Pesaro (Allievi di San Benedetto del Tronto – Raschiatore di San Benedetto del Tronto).</p>
      <p><b>RETE</b>: 25′ p.t. Mastronunzio.</p>
      <p><b>NOTE</b>: ammoniti: Latini, Carotti, Mengoni, Giovannelli Fraternali, Catani. Angoli: 7-4.</p>
    </article>
  </body>
</html>