<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/netanyahuya-sert-cikis-oyun-oynama"/>
    <meta property="og:site_name" content="CNN Türk"/>
    <meta property="article:published_time" content="2019-11-17T16:06:43+00:00"/>
    <meta property="og:title" content="Netanyahu'ya sert çıkış: Oyun oynama"/>
    <meta property="og:description" content="İslami Cihad Hareketi, İsrail Başbakanı Binyamin..."/>
  </head>
  <body>
    <article>
      <h1>Netanyahu'ya sert çıkış: Oyun oynama</h1>
      <h2>İslami Cihad Hareketi, İsrail Başbakanı Binyamin Netanyahu'ya geçen perşembe günü Mısır'ın ara buluculuğunda varılan ateşkesle "oyun oynamaması" için uyarıda bulundu.</h2>
      <address><time datetime="2019-11-17T16:06:43+00:00">17 Nov 2019, 16:06</time> by <a rel="author">AA</a></address>
      <p>İslami Cihad yöneticilerinden Halid el-Batş, yaptığı yazılı açıklamada, <a href="https://www.cnnturk.com/haberleri/netanyahu">Netanyahu</a>'nun hükümetin haftalık toplantısında "ateşkes konusunda hiçbir taahhüt vermedikleri" yönündeki açıklamalarına <a href="https://www.cnnturk.com/haberleri/misir">Mısır</a>'ın vereceği cevabı beklediklerini belirtti. </p>
      <p>Batş, "Netanyahu'yu, Mısır'ın ara buluculuğunda varılan ateşkesle oyun oynamaması konusunda uyarıyoruz. Onun, bu açıklamaları iç siyasette bir çıkış yolu bulmak için yaptığını biliyoruz." ifadelerini kullandı.</p>
      <p><a href="https://www.cnnturk.com/haberleri/israil">İsrail</a> ordusunun 12 Kasım'da Gazze'de <a href="https://www.cnnturk.com/haberleri/islami-cihad-hareketi">İslami Cihad Hareketi</a>'nin askeri kanadı Kudüs Seriyyeleri'nin önde gelen komutanlarından Baha Ebu'l Ata'nın bulunduğu eve düzenlediği operasyon, bölgede tansiyonun yükselmesine neden olmuştu.</p>
      <p>İslami Cihad, Ebu'l Ata ve eşinin hayatını kaybettiği İsrail saldırısına roket atışlarıyla karşılık vermişti. İsrail ordusunun Gazze'ye düzenlediği saldırılarda ise aralarında 8 <a href="https://www.cnnturk.com/haberleri/cocuk">çocuk</a> ve 3 kadının da yer aldığı 34 Filistinli hayatını kaybetmiş, 110 kişi yaralanmıştı.</p>
      <p>İslami Cihad sözcüsü Musab el-Bureym, 14 Kasım'da yaptığı açıklamada, İsrail ile Mısır'ın ara buluculuğunda Gazze'de ateşkesin sağlandığını duyurmuştu.</p>
      <p>İsrail Başbakanı Netanyahu, hükümetin bu hafta gerçekleştirdiği toplantıda yaptığı konuşmada, "İsrail hiçbir söz vermedi. Güvenlik siyasetimiz değişmedi. Bize saldırmaya teşebbüs eden herkesi hedef alacağız." ifadelerini kullanmıştı.<br/> </p>
      <related>
        <h4>ilgili haberler</h4>
        <a href="https://www.cnnturk.com/dunya/israil-ordusu-ayni-aileden-8-kisiyi-oldurduklerini-itiraf-etti"/>
        <a href="https://www.cnnturk.com/dunya/israilin-gazze-saldirilarinda-hayatini-kaybedenlerin-sayisi-34e-yukseldi"/>
        <a href="https://www.cnnturk.com/dunya/islami-cihad-gazzede-ateskes-saglandi"/>
      </related>
    </article>
  </body>
</html>