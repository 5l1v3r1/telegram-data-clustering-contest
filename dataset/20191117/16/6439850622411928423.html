<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461367/%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%9A%E0%A6%BF%E0%A6%A0%E0%A6%BF-%E0%A6%A6%E0%A6%BF%E0%A6%B2-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-17T16:03:00+00:00"/>
    <meta property="og:title" content="প্রধানমন্ত্রীকে চিঠি দিল বিএনপি"/>
    <meta property="og:description" content="অনলাইন ডেস্ক ॥ প্রধানমন্ত্রী শেখ হাসিনার সাম্প্রতিক দিল্লী সফরে ভারতের সঙ্গে বাংলাদেশ সরকারের সম্পাদিত বিভিন্ন চুক্তির বিষয়ে জানতে প্রধানমন্ত্রী বরাবর চিঠি দিয়েছে বিএনপি। আজ রবিবার দুপুর সাড়ে ১২টায় বিএনপির যুগ্ম-মহাসচিব সৈয়দ মোয়াজ্জেম হোসেন আলাল ও খায়রুল কবির খোকন তেজগাঁওয়ে প্রধানমন্ত্রীর কার্যালয়ে গিয়ে চিঠিটি পৌঁছে দেন। প্রধানমন্ত্রী প্রাইভেট ..."/>
  </head>
  <body>
    <article>
      <h1>প্রধানমন্ত্রীকে চিঠি দিল বিএনপি</h1>
      <address>
        <time datetime="2019-11-17T16:03:00+00:00">17 Nov 2019, 16:03</time>
      </address>
      <figure>
        <img src="http://www.dailyjanakantha.com/files/201911/1574010011_35.jpg"/>
      </figure>
      <p>অনলাইন ডেস্ক ॥ প্রধানমন্ত্রী শেখ হাসিনার সাম্প্রতিক দিল্লী সফরে ভারতের সঙ্গে বাংলাদেশ সরকারের সম্পাদিত বিভিন্ন চুক্তির বিষয়ে জানতে প্রধানমন্ত্রী বরাবর চিঠি দিয়েছে বিএনপি।</p>
      <p>আজ রবিবার দুপুর সাড়ে ১২টায় বিএনপির যুগ্ম-মহাসচিব সৈয়দ মোয়াজ্জেম হোসেন আলাল ও খায়রুল কবির খোকন তেজগাঁওয়ে প্রধানমন্ত্রীর কার্যালয়ে গিয়ে চিঠিটি পৌঁছে দেন।</p>
      <p>প্রধানমন্ত্রী প্রাইভেট সেক্রেটারি-২ চিঠিটি গ্রহণ করেন ।</p>
      <p>চিঠির বিষয়বস্তু সম্পর্কে প্রধানমন্ত্রীর কার্যালয়ে বাইরে এসে গণমাধ্যমকে তিনি বলেন, আমরা প্রধানমন্ত্রী বরাবর বিএনপি মহাসচিব মির্জা ফখরুল ইসলাম আলমগীর স্বাক্ষরিত একটা চিঠি নিয়ে এসেছিলাম। সেখানে বলা আছে, অতিসম্প্রতি ভারত সফর এবং অন্য দেশের সফরকালীন সময়ে সেই সমস্ত দেশের সঙ্গে বাংলাদেশের যে চুক্তিগুলো হয়েছে সংবিধান অনুযায়ী সেই চুক্তিগুলো বিষয়ে জনগণের সামনে প্রকাশ করা এবং চুক্তিগুলোর মধ্যে দেশের স্বার্থে হানিকর কিছু হয়েছে কি না সেগুলো পর্যালোচনার সুযোগ দেয়া।</p>
      <p>তিনি আরও বলেন, আমরা দেখেছি সেসব বিষয়ে শুধুমাত্র জাতীয় এবং আন্তর্জাতিক গণমাধ্যমে প্রধানমন্ত্রী কথা বলেছেন। এ বিষয়ে জাতীয় সংসদে কোনো কথা হয়নি। এমনকি রাষ্ট্রপতির কাছে ফাইল গেছে কি না- সে বিষয়ে সাধারণ মানুষ জানে না। কিন্তু সংসদে এটা জানানোর এবং পেশ করার সংবিধানের ১৪৫(ক) ধারা অনুযায়ী সার্বভৌম ক্ষমতার মালিক জনগণ তাদের অধিকার রয়েছে এ ব্যাপারে জানার। জনগণের সমর্থিত দল হিসেবে বিএনপির এই দায়িত্ব পালনে অগ্রসর হয়েছে।</p>
      <p>তিনি বলেন, আমরা আনুষ্ঠানিকভাবে প্রধানমন্ত্রীকে চিঠি দিয়েছি। ১৪৫(ক) ধারা অনুসরণ করে অবিলম্বে এটা সংসদের আলোচনার টেবিলে নিয়ে আসার। যাতে এটা পাবলিক ডিসকাশনের ব্যবস্থা হয়। যে পাবলিক অর্থাৎ সাধারণ মানুষই হচ্ছে সংবিধান অনুযায়ী সার্বভৌম ক্ষমতার মালিক।</p>
      <p>আপনাদের সংসদে প্রতিনিধি আছে এটি আপনার সংসদে উত্থাপন না করে এখানে আসছেন কেন- এমন প্রশ্নের জবাবে আলাল বলেন, জাতীয় সংসদে আমাদের সদস্য যারা আছেন তারা কয়েকদফা এ ব্যাপারে নোটিশ দিয়েছেন। তাদের নোটিশ গ্রহণ করা হয়নি। বলার সুযোগও দেয়া হয়নি। তাই আমরা এখানে এসেছি।</p>
    </article>
  </body>
</html>