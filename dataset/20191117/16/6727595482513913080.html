<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/kerala-on-wage-of-big-financial-crisis97845.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T16:47:00+00:00"/>
    <meta property="og:title" content="കേരളം ഗുരുതര സാമ്പത്തിക പ്രതിസന്ധിയിലേക്ക്; കടുത്ത നിയന്ത്രണങ്ങളുമായി സംസ്ഥാന സര്‍ക്കാര്‍"/>
    <meta property="og:description" content="Economic Crisis Keralam Details Story Kerala തിരുവനന്തപുരം: അതിഗുരുതരമായ സാമ്പത്തിക പ്രതിസന്ധി നേരിട്ടുകൊണ്ടിരിക്കുകയാണ് സംസ്ഥാനം. രാജ്യത്താകമാനം സാമ്പത്തിക മാന്ദ്യത്തിന്"/>
  </head>
  <body>
    <article>
      <h1>കേരളം ഗുരുതര സാമ്പത്തിക പ്രതിസന്ധിയിലേക്ക്; കടുത്ത നിയന്ത്രണങ്ങളുമായി സംസ്ഥാന സര്‍ക്കാര്‍</h1>
      <address><time datetime="2019-11-17T16:47:00+00:00">17 Nov 2019, 16:47</time> by <a rel="author">ന്യൂസ് ഡെസ്‌ക്</a></address>
      <p>
        <b>Kerala Economic Crisis</b>
      </p>
      <p>തിരുവനന്തപുരം: അതിഗുരുതരമായ സാമ്പത്തിക പ്രതിസന്ധി നേരിട്ടുകൊണ്ടിരിക്കുകയാണ് സംസ്ഥാനം. രാജ്യത്താകമാനം സാമ്പത്തിക മാന്ദ്യത്തിന്റെ ലക്ഷണങ്ങള്‍ പ്രകടമാകുമ്പോഴാണ് കേരളവും സാമ്പത്തിക പ്രതിസന്ധിയിലേക്ക് കൂപ്പുകുത്തുന്നത്. സാമ്പത്തിക നിയന്ത്രണം ഇനിയും നീണ്ടുനിന്നേക്കുമെന്ന സൂചന ധനമന്ത്രി തോമസ് ഐസക്കും നല്‍കിയിരുന്നു.</p>
      <p>സംസ്ഥാനത്ത് സാമ്പത്തിക പ്രതിസന്ധി പരിഹരിക്കണമെങ്കില്‍ അടിയന്തിരമായി പതിനായിരം കോടി രൂപ കണ്ടെത്തേണ്ടതുണ്ടെന്ന് ധനമന്ത്രി വ്യക്തമാക്കിയിരുന്നു. സംസ്ഥാനത്തെ നിത്യചെലവിന് വേണ്ടത് 5900 കോടി രൂപയാണ്. ക്ഷേമപെന്‍ഷന്‍ കുടിശ്ശിക അടക്കം കൊടുത്ത് തീര്‍ക്കാനുള്ളത് 6300 കോടിയും. ഒന്നരലക്ഷം കോടിയില്‍ കൂടുതല്‍ പൊതുകട ബാധ്യതയുമുണ്ട് സംസ്ഥാനത്തിന്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>അതേസമയം, കേന്ദ്രസര്‍ക്കാര്‍ കൈമാറേണ്ട ജി.എസ്.ടി നഷ്ടപരിഹാരം 1600 കോടി രൂപയുണ്ട്. അത് ഇതുവരെ നല്‍കിയിട്ടില്ല. സെസ് ആയി പിരിച്ചെടുത്ത തുകയാണിതെന്നും ധനമന്ത്രി പറഞ്ഞു. വിവിധ പദ്ധതികളുടെ നിര്‍വ്വഹണ തുക നല്‍കുന്നതിനാണ് നിലവില്‍ കടുത്ത നിയന്ത്രണമുള്ളതെന്നും ഇതേസ്ഥിതി തുടര്‍ന്നാല്‍ തദ്ദേശസ്വയംഭരണ സ്ഥാപനങ്ങളുടെ പ്രവര്‍ത്തനം സ്തംഭിക്കുമെന്നും മന്ത്രി വ്യക്തമാക്കി.</p>
      <p>ചരക്ക്-സേവന നികുതിയുടെ (ജി.എസ്.ടി.) പരിധിയില്‍ വരാത്ത മദ്യം, പെട്രോള്‍, ഡീസല്‍ എന്നിവയില്‍നിന്നുള്ള നികുതിവരുമാനം വളരെ കുറവാണ്. മുന്‍വര്‍ഷത്തെ അപേക്ഷിച്ച് ഈ വര്‍ഷം ഇതുവരെ 740 കോടി രൂപയുടെ കുറവാണുള്ളത്. സാമ്പത്തിക പ്രതിസന്ധിക്കുള്ള ഒരുകാരണം ഇതാണെന്ന് ധനവകുപ്പ് വിലയിരുത്തുന്നു. ജി.എസ്.ടി.യില്‍ നിന്ന് ഇപ്പോള്‍ മാസം ശരാശരി 1600 കോടി രൂപയാണ് കേരളത്തിന് കിട്ടുന്നത്. കിട്ടേണ്ടതിലും 500 കോടിയെങ്കിലും കുറവാണിത്.</p>
      <figure>
        <img src="https://www.doolnews.com/assets/2019/11/thomas-isac.jpg"/>
      </figure>
      <p>ഏപ്രില്‍ മുതല്‍ സെപ്റ്റംബര്‍ വരെ ആറുമാസം സംസ്ഥാനത്തെ വാണിജ്യനികുതി വരുമാന വളര്‍ച്ച നാമമാത്രമാണ്. 20 ശതമാനം വളര്‍ച്ച ലക്ഷ്യമിട്ട് ആസൂത്രണം ചെയ്ത ചെലവുകളൊന്നും നിയന്ത്രിക്കാനാവുന്നില്ല. പലഘട്ടത്തിലും ട്രഷറി ഓവര്‍ ഡ്രാഫ്റ്റിലുമായി. പണത്തിന് ഞെരുക്കമുള്ളപ്പോള്‍ ദൈനംദിന പ്രവര്‍ത്തനങ്ങള്‍ക്ക് ‘വെയ്‌സ് ആന്‍ഡ് മീന്‍സ് അഡ്വാന്‍സ്’ എന്ന നിലയില്‍ റിസര്‍വ് ബാങ്കില്‍നിന്ന് മുന്‍കൂറായി 1500 കോടിരൂപവരെ എടുക്കാനാകും.</p>
      <p>റവന്യൂവരുമാനത്തിന്റെ ഭൂരിഭാഗവും ശമ്പളമായും പെന്‍ഷനായും വിവിധ വയ്പകളുടെ പലിശയായുമാണ് ചെലവഴിക്കുന്നത്. എന്നാല്‍ എത്ര പ്രതിസന്ധിയുണ്ടായാലും ശമ്പളവും പെന്‍ഷനും വെട്ടിക്കുറക്കില്ലെന്നു ധനമന്ത്രി വ്യക്തമാക്കിയിരുന്നു.</p>
      <p>ആരോഗ്യ, വിദ്യാഭ്യാസ മേഖലകളില്‍ ഉള്‍പ്പെടെ 18,000 പുതിയ തസ്തികകള്‍ സൃഷ്ടിച്ചതും പ്രതിസന്ധിക്ക് ആക്കംകൂട്ടി. കഴിഞ്ഞ സര്‍ക്കാര്‍ സൃഷ്ടിച്ച തസ്തികകള്‍ക്ക് അംഗീകാരം നല്‍കിയത് ഉള്‍പ്പെടെയാണിത്.</p>
      <p>അടിക്കടിയുണ്ടായ പ്രളയത്തില്‍ കേരളത്തിലെ വീടുകള്‍, റോഡുകള്‍, പാലങ്ങള്‍, മറ്റ് അടിസ്ഥാനസൗകര്യങ്ങള്‍ എന്നിവയ്ക്ക് കേടുപാടുകള്‍ സംഭവിക്കുകയും തകരുകയും ചെയ്തു. ചെറുകിട വ്യാപാര-വാണിജ്യ മേഖലകളെല്ലാം നഷ്ടത്തിലായി. നിര്‍മാണ-റിയല്‍ എസ്റ്റേറ്റ് മേഖല തകര്‍ന്നുകഴിഞ്ഞു. കാര്‍ഷിക മേഖല വീണ്ടെടുക്കാനാവാത്തവിധം തകര്‍ന്നിട്ടുണ്ട്. ഇതും സാമ്പത്തിക പ്രതിസന്ധി രൂക്ഷമാക്കി. കഴിഞ്ഞ വര്‍ഷത്തെ പ്രളയത്തില്‍ കേരളത്തിന്റെ നഷ്ടം 31,000 കോടിയാണ്. എന്നാല്‍ 10,000 കോടി മാത്രമാണ് സര്‍ക്കാരിനു ധനസഹായം ലഭിച്ചത്.</p>
      <figure>
        <img src="https://www.doolnews.com/assets/2019/11/flood.jpg"/>
      </figure>
      <p>പ്രളയത്തില്‍ റിയല്‍ എസ്റ്റേറ്റ് മേഖലയില്‍ 1725 കോടി രൂപയുടെ നഷ്ടമാണുണ്ടായത്. 2018 ലെ പ്രളയത്തില്‍ 2,36,650 ഹെക്ടര്‍ കൃഷിഭൂമി നശിച്ചുവെന്നാണ് ഫാം ഇന്‍ഫര്‍മേഷന്‍ ബ്യൂറോയുടെ കണക്ക്. 18,545 കോടി രൂപയുടെ നഷ്ടം കാര്‍ഷിക മേഖലയ്ക്കുണ്ടായി. 10.83 ലക്ഷം കര്‍ഷകരെ ഇത് ബാധിച്ചു. കാര്‍ഷിക ഉല്‍പ്പന്നങ്ങളെ ആശ്രയിക്കുന്ന ജനങ്ങളെകൂടി കാര്‍ഷിക മേഖലയിലെ തകര്‍ച്ച ബാധിച്ചിട്ടുണ്ട്. കഴിഞ്ഞ വര്‍ഷമെടുത്ത ബാങ്ക് വായ്പ കര്‍ഷകരാരും തിരിച്ചടച്ചിട്ടില്ല. 2019 ഡിസംബര്‍ വരെ മൊറട്ടോറിയം അനുവദിച്ചതിനാല്‍ തിരിച്ചടവ് കാലാവധി നീട്ടിക്കിട്ടി എന്നതുമാത്രമാണ് ആശ്വാസം.</p>
      <p>ടൂറിസം മേഖലയ്ക്ക് പ്രളയത്തില്‍ കാര്യമായ നാശനഷ്ടങ്ങള്‍ സംഭവിച്ചിട്ടുണ്ട്. കേരളത്തിലെ പ്രധാന ടൂറിസം കേന്ദ്രങ്ങളായ ഇടുക്കിയേയും വയനാടിനേയും രണ്ടുവര്‍ഷത്തെയും പ്രളയം ബാധിച്ചിരുന്നു. സംസ്ഥാനത്തെ വിനോദസഞ്ചാര മേഖലയില്‍നിന്നുള്ള വരുമാനത്തിന്റെ വലിയ പങ്കും ലഭിച്ചിരുന്നത് മണ്‍സൂണ്‍ ടൂറിസത്തില്‍ നിന്നാണ്. രണ്ടു വര്‍ഷമായി മണ്‍സൂര്‍ ടൂറിസം വലിയ തകര്‍ച്ചയിലാണ്.</p>
      <p>കഴിഞ്ഞ പ്രളയത്തിന് ശേഷം വിനോദ സഞ്ചാര മേഖല ശക്തമാക്കാന്‍ വലിയ ക്യാമ്പയിനാണ് സര്‍ക്കാര്‍ നടത്തിയിരുന്നത്. രാജ്യത്തിനകത്തും പുറത്തും കേരള ടൂറിസം പ്രചരണ വിഷയമാക്കി. പ്രധാന നഗരങ്ങളില്‍ ടൂറിസം വകുപ്പ് പാര്‍ട്ണര്‍ഷിപ്പ് മീറ്റുകള്‍ സംഘടിപ്പിച്ചു. ആഭ്യന്തര-വിദേശ ടൂറിസ്റ്റുകളെ മുമ്പത്തേക്കാളുമധികം കേരളത്തിലെത്തിക്കാനുള്ള ശ്രമത്തിലായിരുന്നു. ആ ശ്രമമാണ് രണ്ടാം പ്രളയത്തിലൂടെ ഇല്ലാതായത്.</p>
      <p>ട്രഷറിയില്‍ മുന്‍കാലത്തുണ്ടായിരുന്ന നിക്ഷേപങ്ങളും മറ്റും വായ്പയായി കണക്കാക്കി സംസ്ഥാനത്തിന്റെ വായ്പപരിധിയില്‍ ഈ വര്‍ഷം കേന്ദ്രം കുറവുവരുത്തിയതും തിരിച്ചടിയായി. 6000 കോടിരൂപയുടെ കുറവാണ് കേരളം നേരിടുന്നത്. പ്രളയ പുനര്‍നിര്‍മാണത്തിന് കേരളം ലോകബാങ്കുപോലുള്ള ഏജന്‍സികളില്‍ നിന്നെടുക്കുന്ന വായ്പകളും ഈ പരിധിയില്‍ ഉള്‍പ്പെടുത്തിയാല്‍ പൊതു ആവശ്യങ്ങള്‍ക്ക് വായ്പയെടുക്കാനാവാതെ വരും.</p>
      <p>
        <b>കടുത്ത നിയന്ത്രണങ്ങള്‍</b>
      </p>
      <p>സാമ്പത്തിക നിയന്ത്രണത്തിന്റെ ആദ്യപടിയായി ട്രഷറി നിയന്ത്രണം ഏര്‍പ്പെടുത്തുകയാണ് സര്‍ക്കാര്‍ ചെയ്തത്. ട്രഷറിയില്‍ പണം കുറവായതിനാല്‍ ഓവര്‍ ഡ്രാഫ്റ്റായി ഇടപാടുകള്‍ തടസ്സപ്പെടാതിരിക്കാനാണ് കടുത്ത നിയന്ത്രണം ഏര്‍പ്പെടുത്തിയത്.</p>
      <p>സാധാരണ ശമ്പളം, പെന്‍ഷന്‍ എന്നിവയുടെ വിതരണത്തിന് മുന്നോടിയായാണ് നിയന്ത്രണങ്ങള്‍ ഏര്‍പ്പെടുത്തിയത്. അത്യാവശ്യ ചെലവുകള്‍ക്ക് ഒഴികെയുള്ള ഒരു ബില്ലുകളും പാസാക്കരുതെന്ന് ധനവകുപ്പ് ട്രഷറിക്ക് നിര്‍ദേശം നല്‍കിയിട്ടുണ്ട്.</p>
      <p>ശമ്പളം, പെന്‍ഷന്‍, മെഡിക്കല്‍ ബില്ലുകള്‍, ശബരിമല ചെലവുകള്‍, ഇന്ധന ചെലവുകള്‍, ദുരന്ത ലഘൂകരണ ഫണ്ട്, ലൈഫ് മിഷന്‍ തുടങ്ങിയ 31 ഇനം ചെലവുകള്‍ക്ക് മാത്രമേ പണം അനുവദിക്കൂ.</p>
      <p>നേരത്തെ, എത്ര കടുത്ത സാമ്പത്തിക പ്രതിസന്ധി ഉണ്ടായാലും അഞ്ചു ലക്ഷത്തിന് മുകളിലുള്ള ബില്ലുകള്‍ക്ക് മാത്രമേ ധനവകുപ്പിന്റെ അനുമതി വേണമെന്ന നിബന്ധന വച്ചിരുന്നുള്ളു. എന്നാല്‍, അഞ്ചുലക്ഷത്തില്‍ താഴെയുള്ള ബില്ലുകളും മാറുന്നതിന് നിയന്ത്രണം ഏര്‍പ്പെടുത്തിയിട്ടുണ്ട്.</p>
      <figure>
        <img src="https://www.doolnews.com/assets/2019/11/tressury.jpg"/>
      </figure>
      <p>ഉമ്മന്‍ചാണ്ടി സര്‍ക്കാരിലെ നികുതിപിരിവിലെ ചോര്‍ച്ചയാണ് ഖജനാവ് കാലിയാകാനുള്ള പ്രധാനകാരണമായി ധനമന്ത്രി ചൂണ്ടിക്കാട്ടുന്നത്. ഇടതുകാലത്ത് നികുതിപിരിവിലെ വളര്‍ച്ചാ നിരക്ക് 17.2 ശതമാനമായിരുന്നു. എന്നാല്‍ യു.ഡി.എഫ് ഭരണത്തിലെ വളര്‍ച്ചാനിരക്ക് 12.4 ശതമാനമായി കുറഞ്ഞു. കൂടാതെ യു.ഡി.എഫ് മന്ത്രിസഭ സ്ഥാനമൊഴിയുമ്പോള്‍ ട്രഷറിയില്‍ 1643 കോടിയുണ്ടെന്നായിരുന്നു വാദം. എന്നാല്‍ മാറ്റിവെച്ച ബില്ലുകളും അനിവാര്യമായ ചെലവും കഴിച്ചാല്‍ യഥാര്‍ത്ഥത്തില്‍ അന്ന് 173 കോടി രൂപ കമ്മിയായിരുന്നു.</p>
      <p>കേരളം കടുത്ത സാമ്പത്തിക പ്രതിസന്ധിയിലെന്ന് മന്ത്രി എ.കെ. ബാലനും പറഞ്ഞിരുന്നു. ജി.എസ് .ടി.യില്‍ അമിത പ്രതീക്ഷ കാണിച്ചത് സംസ്ഥാനത്തിന് വിനയായെന്നും വകുപ്പുകളുടെ പദ്ധതി നടത്തിപ്പ് പ്രതിസന്ധിയിലാണെന്നും മന്ത്രി പറഞ്ഞിരുന്നു. ബജറ്റില്‍ നീക്കിവച്ച തുക പോലും ചിലവിടാന്‍ പറ്റാത്ത സ്ഥിതിയാണുള്ളതെന്നും മന്ത്രി പറഞ്ഞിരുന്നു.</p>
      <p>
        <b>സര്‍ക്കാര്‍ നീക്കങ്ങള്‍</b>
      </p>
      <p>അതേസമയം, സാമ്പത്തിക പ്രതിസന്ധിയില്‍ നിന്നും സംസ്ഥാനത്തെ രക്ഷിക്കാനുള്ള നീക്കങ്ങള്‍ സര്‍ക്കാര്‍ നടത്തുന്നുണ്ട്. ഇതിന്റെ ആദ്യ പടിയെന്നോളം വരുമാനം കൂട്ടാനുള്ള മാര്‍ഗങ്ങളെപ്പറ്റി സര്‍ക്കാര്‍ ചര്‍ച്ചതുടങ്ങി. ഇതിന്റെ ഭാഗമായി ഭൂമിയുടെ ന്യായവില വീണ്ടും വര്‍ധിപ്പിച്ചേക്കും.</p>
      <p>ഭൂമിയുടെ പ്രത്യേകത, വാണിജ്യമൂല്യം എന്നിവ കണക്കിലെടുത്തുള്ള ന്യായവില നിര്‍ണയ സംവിധാനത്തിലേക്ക് കടക്കാനും സാധ്യതയുണ്ട്. ന്യായവില പുതുക്കി നിര്‍ണയിക്കാതെ 2010-ല്‍ തീരുമാനിച്ച വിലയുടെ നിശ്ചിതശതമാനം വര്‍ധിപ്പിക്കുകയായിരുന്നു ചെയ്തുകൊണ്ടിരിക്കുന്നത്. എന്നാല്‍ കടുത്ത സാമ്പത്തിക പ്രതിസന്ധിയുള്ളത് കൊണ്ടാണ് ന്യായവില പുതുക്കി നിര്‍ണയിക്കുന്നത്.</p>
      <p>വരുമാനം കൂട്ടാനുള്ള മാര്‍ഗങ്ങളെപ്പറ്റി ശുപാര്‍ശ ചെയ്യാന്‍ ധനവകുപ്പ് അഡീഷണല്‍ ചീഫ് സെക്രട്ടറി മനോജ് ജോഷിയുടെ അധ്യക്ഷതയില്‍ രൂപീകരിച്ച വകുപ്പു സെക്രട്ടറിമാരുടെ സമിതി ആദ്യയോഗം ചേര്‍ന്നു. മറ്റ് നികുതികളെല്ലാം പരമാവധിയായതിനാല്‍ ഭൂമിയുടെ ന്യായവില കൂട്ടലാണ് സമിതിയുടെ മുന്നില്‍വന്ന പ്രധാന നിര്‍ദേശം.</p>
      <p>സംസ്ഥാനത്തിന്റെ പ്രധാന വരുമാനമാര്‍ഗങ്ങളിലൊന്നാണ് മുദ്രപ്പത്രത്തിലൂടെയും രജിസ്‌ട്രേഷനിലൂടെയും കിട്ടുന്ന വരുമാനം. കേരളത്തില്‍ വാണിജ്യ കേന്ദ്രങ്ങള്‍, വിനോദസഞ്ചാര കേന്ദ്രങ്ങള്‍, നഗര പ്രദേശങ്ങള്‍, വിശേഷപ്പെട്ട സ്ഥാപനങ്ങളുടെ സമീപപ്രദേശങ്ങള്‍ എന്നിവിടങ്ങളിലൊക്കെ ഭൂമിക്ക് വലിയ വിലയാനുള്ളത്. ഇത്തരം ഭൂമിയുടെ വാണിജ്യമൂല്യം കണക്കിലെടുത്ത് അവ തരംതിരിച്ച് ന്യായവില നിര്‍ണയിക്കണമെന്നും സമിതി വിലയിരുത്തി.</p>
      <p>മദ്യത്തിന് നികുതി കൂട്ടുന്നതിനെക്കുറിച്ചും ചര്‍ച്ചയുണ്ടായി. എന്നാല്‍ അയല്‍ സംസ്ഥാനങ്ങളെക്കാള്‍ മദ്യത്തിന് ഇവിടെ വിലകൂടുതലാണ്. ഇനിയും വില വര്‍ധിപ്പിച്ചാല്‍ കള്ളക്കടത്തുണ്ടാവുമോ എന്ന് ആശങ്കയുണ്ട്. എന്നിരുന്നാലും വില കൂട്ടിയാലും മദ്യം വിറ്റ് പോകും എന്ന കണക്കുകൂട്ടലുമുണ്ട്.</p>
      <p>സര്‍ക്കാര്‍ മാത്രമല്ല, കേരളത്തിലെ നല്ലൊരുവിഭാഗം ജനങ്ങളും കടക്കെണിയിലാണ്. രണ്ടു വര്‍ഷത്തെ പ്രളയവും സംസ്ഥാനത്തെ സാമ്പത്തിക രംഗത്തെ തകര്‍ത്തു എന്ന വസ്തുതയും നിലനില്‍ക്കുന്നുണ്ട്. ഈ സാമ്പത്തിക പ്രതിസന്ധി പരിഹരിക്കാന്‍ അടിയന്തിര നടപടിക്രമത്തിലേയ്ക്ക് സര്‍ക്കാര്‍ നീങ്ങേണ്ടതുണ്ട്. പ്രളയം തകര്‍ത്ത സാമ്പത്തികരംഗം വീണ്ടുടുക്കാന്‍ ദീര്‍ഗകാല പദ്ധതികളുമാണ് ആവശ്യമുള്ളത്.</p>
    </article>
  </body>
</html>