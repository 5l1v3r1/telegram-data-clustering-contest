<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/17/7232231/"/>
    <meta property="og:site_name" content="Українська правда"/>
    <meta property="article:published_time" content="2019-11-17T16:42:42+00:00"/>
    <meta property="og:title" content="Новий Розділ без опалення й електрики, водопостачання під загрозою – Нафтогаз"/>
    <meta property="og:description" content="“Нафтогаз України” заявляє про критичну ситуацію в місті Новий Розділ на Львівщині: опалення немає, цілі райони міста без електрики, також під загрозою постачання води в один з районів."/>
  </head>
  <body>
    <article>
      <h1>Новий Розділ без опалення й електрики, водопостачання під загрозою – Нафтогаз</h1>
      <address>
        <time datetime="2019-11-17T16:42:42+00:00">17 Nov 2019, 16:42</time>
      </address>
      <p>"Нафтогаз України" заявляє про критичну ситуацію в місті Новий Розділ на Львівщині: опалення немає, цілі райони міста без електрики, також під загрозою постачання води в один з районів.</p>
      <p><b>Джерело</b>: "Нафтогаз України" в <a href="https://www.facebook.com/NaftogazUA/photos/a.855581741188279/2632108890202213/?type=3&amp;theater">Facebook</a></p>
      <p><b>Дослівно</b>: "Ситуація на підприємстві і в місті критична. Люди досі без опалення, через надмірне навантаження на мережі електрики позбавлені цілі райони. Під загрозою постачання води в один з районів міста".</p>
      <p><b>Деталі</b>: "Нафтогаз" запрошує працівників Новороздільської ТЕЦ, а також працівників, які звільнились через невиплату заробітної плати попереднім управителем з травня цього року, на зустріч у понеділок, 18 листопада.</p>
      <p>У повідомленні йдеться, що найнята компанією поліція охорони має забезпечити доступ на цю зустріч працівників ТЕЦ – і чинних, і тих, хто нещодавно звільнився через невиплату зарплати.</p>
      <p><b>Дослівно</b>: "Наразі ми працюємо не тільки над тим, щоб максимально швидко перевірити технічний стан інфраструктури і запустити ТЕЦ Нового Роздолу і Новояворівська, а й над тим, щоб повернути спеціалістів.</p>
      <p>Адже люди не отримували зарплати від минулого управителя Гарант Енерго М протягом 5 місяців. Ми розуміємо, що частина людей вимушено звільнилася, щоб отримати право на допомогу від держави і хоч якось годувати свої родини.</p>
      <p>Ці люди отримають право повернутися, про що ми завтра і поговоримо".</p>
      <p>"Перша задача – забезпечити наявність спеціалістів для підготовки обладнання та мереж до запуску".</p>
      <p><b>Що було раніше</b>: 13 листопада прем’єр-міністр Олексій Гончарук <a href="https://www.pravda.com.ua/news/2019/11/13/7231888/">перебував</a> у Новояворівську та Новому Роздолі на Львівщині через затримку опалення. </p>
      <p>Він повідомив, що уряд ініціюватиме передачу Новояворівської ТЕЦ в управління компанії групи НАК "Нафтогаз".</p>
      <p>
        <b>Передісторія:</b>
      </p>
      <ul>
        <li>НАБУ затримало у Львові чотирьох посадових осіб ТОВ "Енергія-Новий Розділ", ТОВ "Енергія-Новояворівськ" та ТОВ "Енергія" за підозрою в заволодінні понад 300 млн куб м природного газу НАК "Нафтогаз України" на суму понад 1,4 млрд грн.</li>
        <li>Кінцевими бенефіціарами всіх трьох компаній є народні депутати від БПП брати Ярослав і Богдан Дубневичі.</li>
        <li>Підприємства-власники Новояворівської і Новороздільської ТЕЦ в 2013-2015 роках купували природний газ у НАК "Нафтогаз" для виробництва теплової енергії населенню. Для такої категорії споживачів "Нафтогаз" продає газ дешевше, ніж для комерційних споживачів.</li>
        <li>Однак підприємства купили понад 300 млн куб. м газу за пільговою ціною, не плануючи використовувати його для потреб населення, вважають слідчі.</li>
        <li>НКРЕКП підтвердила, що "Енергія-Новоярівськ" використала не за призначенням 28,6 млн куб м природного газу в 2014 році і 47,3 - в 2015 році. А "Енергія-Новий Розділ" - 52,3 млн куб м в 2014 році і 53,9 - у 2015 році.</li>
        <li>Через несплату компанією ПП "Гарант Енерго М" заборгованостей за газопостачання перед "Нафтогазом" у двох містах Львівської області - Новий Розділ та Новояворівськ – з’явилися <a href="https://www.epravda.com.ua/news/2019/07/4/649337/">проблеми з опаленням</a> у наступному опалювальному сезоні.</li>
        <li>"Гарант Енерго М" експлуатує майнові комплекси ТзОВ "Енергія-Новий Розділ" та ТзОВ "Енергія-Новояворівськ" на основі угод з Національним агентством з питань виявлення, розшуку та управління активами, одержаними від корупційних та інших злочинів (АРМА).</li>
      </ul>
      <footer>Українська правда</footer>
      <related>
        <a href="https://www.epravda.com.ua/news/2019/11/15/653763/"/>
        <a href="https://www.pravda.com.ua/news/2019/11/15/7232067/"/>
        <a href="https://www.pravda.com.ua/news/2019/11/15/7232030/"/>
      </related>
    </article>
  </body>
</html>