<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621996/%D9%88%D8%A7%DA%A9%D9%86%D8%B4-%D8%B9%D8%AC%DB%8C%D8%A8-%D8%A8%D8%A7%D8%B2%D8%A7%D8%B1-%D8%AE%D9%88%D8%AF%D8%B1%D9%88-%D8%A8%D9%87-%DA%AF%D8%B1%D8%A7%D9%86-%D8%B4%D8%AF%D9%86-%D8%A8%D9%86%D8%B2%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T16:11:00+00:00"/>
    <meta property="og:title" content="واکنش عجیب بازار خودرو به گران شدن بنزین"/>
    <meta property="og:description" content="در شرایطی که با افزایش نرخ بنزین پیش‌بینی می شود قیمت‌ها در بازار خودرو روندی کاهشی به خود بگیرد، امروز هر دستگاه پراید در بازار 48 میلیون و 500 هزار تومان قیمت‌گذاری شد."/>
  </head>
  <body>
    <article>
      <h1>واکنش عجیب بازار خودرو به گران شدن بنزین</h1>
      <address>
        <time datetime="2019-11-17T16:11:00+00:00">17 Nov 2019, 16:11</time>
      </address>
      <p>
        <i>در شرایطی که با افزایش نرخ بنزین پیش‌بینی می شود قیمت‌ها در بازار خودرو روندی کاهشی به خود بگیرد، امروز هر دستگاه پراید در بازار 48 میلیون و 500 هزار تومان قیمت‌گذاری شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تجربه نشان داده افزایش قیمت بنزین در دنیا عاملی برای کاهش تمایل مردم به خرید خودرو و در نتیجه کسادی بازار خودرو است. این اتفاق در بازار خودرو ایران نیز دور از انتظار نیست و برخی فعالان بازار خودرو معتقدند روند قیمتی بازار خودرو کاهشی خواهد بود.</p>
      <p>در بازار خودرو امروز هر دستگاه پراید با قیمت 48.5 میلیون تومان معامله شد و در مورد پژو 206 تیپ 2 نیز می‌توان به قیمت 86 میلیون تومانی این خودرو اشاره کرد.</p>
      <p>همچنین هر دستگاه پژو 206 تیپ 5 با قیمت 105 میلیون تومان به مشتریان عرضه می‌شود. قیمت پژو پارس و پژو 405 جی ال ایکس نیز در بازار طی روزهای اخیر تغییری نداشته و به ترتیب 100 میلیون تومان و 76.5 میلیون تومان معامله می‌شوند. قیمت رانا نیز از 83 میلیون تومان طی روزهای اخیر به 84 میلیون و 300 هزار تومان رسیده است.</p>
      <p>در مورد قیمت سمند LX نیز باید به نرخ 81 میلیون تومانی خودرو در بازار اشاره کنیم. همچنین هر دستگاه تیبا صندوق‌دار به قیمت 58 میلیون تومان و تیبا هاچ بک به قیمت 61 میلیون و 700 هزار تومان به خریداران عرضه می‌شود.</p>
      <p>قیمت ساندرو استپ‌وی نیز در بازار به 198.5 میلیون تومان رسیده و هر دستگاه سراتو نیز به قیمت 302 میلیون تومان در بازار معامله می‌شود.</p>
      <p>
        <b>* خرید و فروش راکد است</b>
      </p>
      <p>محمد مولایی یک فعال بازار خودرو گفت: امروز خرید و فروش خودرو در بازار راکد بود و با توجه به تاثیر رشد قیمت بنزین بر قیمت خودرو، خریداران فعلاً برای خرید دست نگه داشته‌اند.</p>
      <p>وی افزود: هرچند قیمت روی کاغذ برخی خودروها در اثر رشد نرخ ارز، کمی بالا رفته اما خرید و فروشی صورت نمی‌گیرد و مردم منتظرند تا اثر قیمت جدید بنزین را بر نرخ خودروها مشاهده کنند.</p>
      <p>در مورد کنترل قیمت‌ها در بازار، رضا رحمانی وزیر صنعت نیز گفته است: برای صیانت از حقوق مردم و جلوگیری از سوء استفاده گری برخی سودجویان،​ پس از اصلاح نرخ بنزین​، مقرر کرده ایم که هیچ افزایش نرخی در کالاها نباید داشته باشیم و با این حال هر گونه افزایش قیمت، تخلف محسوب می شود.</p>
      <p>وی افزود: برنامه تثبیت قیمت‌ها ادامه دارد و مهمترین کار ما این است که جلوی دلال بازی را بگیریم.</p>
      <p>رحمانی با بیان اینکه اصلاح صنعت خودرو را آغاز کرده ایم، گفت: به علت‌های مختلف از جمله میزان بالای مصرف سوخت و برای حفظ محیط زیست و ایمنی از خودروسازان خواسته‌ایم تولید خودروهای قدیمی را متوقف کنند و خودروی جایگزین باید مصرف پایین و ایمنی بالا داشته باشد.</p>
      <p>وی با اشاره به اینکه توسعه ساخت خودروهای برقی در دستور کار قرار دارد، افزود: با شرکت‌های معتبر جهان وارد مذاکره شدیم و مردم آثار این تصمیمات را خواهند دید.</p>
    </article>
  </body>
</html>