<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597808/me-tria-rekor-agonon-oloklirothike-o-3os-radisson-blu-diethnis-marathonios"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T16:39:00+00:00"/>
    <meta property="og:title" content="Με τρία ρεκόρ αγώνων ολοκληρώθηκε ο 3ος Radisson Blu Διεθνής Μαραθώνιος"/>
    <meta property="og:description" content="Με τρία ρεκόρ αγώνων και πέραν των 9 χιλιάδων δρομέων ολοκληρώθηκε λίγο μετά το μεσημέρι ο 3ος Radisson Blu Διεθνής Μαραθώνιος Λάρνακας. Σε δελτίο..."/>
  </head>
  <body>
    <article>
      <h1>Με τρία ρεκόρ αγώνων ολοκληρώθηκε ο 3ος Radisson Blu Διεθνής Μαραθώνιος</h1>
      <address><time datetime="2019-11-17T16:39:00+00:00">17 Nov 2019, 16:39</time> by <a rel="author">SigmaLive</a></address>
      <p>Με τρία ρεκόρ αγώνων και πέραν των 9 χιλιάδων δρομέων ολοκληρώθηκε λίγο μετά το μεσημέρι ο 3ος Radisson Blu Διεθνής Μαραθώνιος Λάρνακας.</p>
      <p>Σε δελτίο Τύπου των διοργανωτών αναφέρεται ότι "στον Μαραθώνιο των 42.195 χλμ. σημειώθηκαν δύο ρεκόρ αγώνων με τον Tony Hanna από το Λίβανο να τερματίζει πρώτος με 2 ώρες, 34 λεπτά και 43 δευτερόλεπτα. Το προηγούμενο ρεκόρ ανδρών ήταν 2 ώρες 39 λεπτά και 28 δευτερόλεπτα. Δεύτερος τερμάτισε ο Levan Chockeli από τη Γεωργία με χρόνο 2:45.35 και τρίτος ο Aleksei Kurlov από τη Ρωσία με 3:02.02".<br/><br/>Ρεκόρ αγώνων σημειώθηκε και στις γυναίκες του Μαραθωνίου, με την Nadine Kalout από το Λίβανο να τερματίζει πρώτη με χρόνο 3:14.24, σημειώνοντας νέο ρεκόρ αγώνων. Το προηγούμενο ρεκόρ ήταν 3:16.09.  Δεύτερη τερμάτισε η Nada El Jisser επίσης από τον Λίβανο, με χρόνο 3:19.40 και τρίτη η Kamila Perucka, από την Πολωνία, με χρόνο 3:23.54.<br/><br/>Ο 3ος Radisson Blu Διεθνής Μαραθώνιος Λάρνακας ξεκίνησε στις οκτώ το πρωί και πρώτος τερμάτισε ο Λιβανέζος δρομέας Nader Jaber, με χρόνο 1 ώρα 10 λεπτά και 56 δευτερόλεπτα σημειώνοντας νέο ρεκόρ αγώνων. Το προηγούμενο ρεκόρ αγώνων στον ημιμαραθώνιο αντρών ήταν 1 ώρα 11 λεπτά και 29 δευτερόλεπτα. Δεύτερος, τερμάτισε ο Dimitry Hramatoutsi από τη Λευκορωσία, με χρόνο 1:11.47 και τρίτος ο Aleksey Kalistrata από τη Ρωσία με χρόνο 1:12.27.<br/><br/>Στις γυναίκες, πρώτη στον ημιμαραθώνιο τερμάτισε η Claudia Necula από τη Ρουμανία με χρόνο 1:27.45, δεύτερη η Tanya Fox από τη Νότια Αφρική, με χρόνο 1:29.49 και τρίτη η Ολγα Κυπρή από την Κύπρο, με χρόνο 1:30.50.<br/><br/>Ο 66χρονος Ισραηλινός μαραθωνοδρόμος, Moshe Lederfen, τερμάτισε στον ημιμαραθώνιο με μία γλάστρα στο κεφάλι την οποία κουβαλούσε σε όλη την διάρκεια της διαδρομής. Ο Lederfen συνηθίζει να κουβαλά στο κεφάλι του κατά τη διάρκεια των αγώνων ένα ανανά που αποτελεί πλέον το σήμα κατατεθέν του.<br/><br/>Σε δηλώσεις του, ο Moshe Lederfen ανέφερε ότι «η απόφαση του να τρέχει με ένα ανανά στο κεφάλι βασίζεται στην θεωρία της ισορροπίας και είναι μία στάση ζωής που ακολουθεί». Πρόσθεσε ότι συμμετείχε «σε 15 Μαραθωνίους μέχρι σήμερα με αυτό τον τρόπο, με σκοπό να γίνει διάσημος για να μεταφέρει στον κόσμο, μηνύματα ειρήνης, συμφιλίωσης και συνύπαρξης, τα οποία πηγάζουν μέσα από τη θεωρία της ισορροπίας» ενώ σημείωσε ότι ο Μαραθώνιος Λάρνακας του άρεσε πολύ για «ακολούθησε μια όμορφη διαδρομή δίπλα στην θάλασσα».<br/><br/>Λίγο μετά τις δέκα το πρωί «δόθηκε η εκκίνηση των 10 χιλιομέτρων από τον Πέτρο Δημητρίου, Διευθυντή του γραφείου του Προέδρου της Δημοκρατίας. Ο  Soulaimane Aajaj, από το Μαρόκο έκοψε πρώτος τονήμα με 34.40, δεύτερος τερμάτισε ο Αβράαμης Αβραάμ από την Κύπρο, με χρόνο 35.28 και τρίτος ο Thomas Luxford από το Ηνωμένο Βασίλειο, με χρόνο 35.53».<br/><br/>Στις γυναίκες, πρώτη τερμάτισε η Joan Makary από το Λίβανο, με χρόνο 38.40, δεύτερη η Sharon Bareham από το Ηνωμένο Βασίλειο με χρόνο 41.49, και τρίτη η Zozan Timurturkan από τη Λεμεσό με χρόνο 42.35.<br/><br/>Η εκκίνηση των 5 χιλιομέτρων δόθηκε λίγο πριν τις 12 το μεσημέρι και στον αγώνα αυτό οι συμμετοχές ξεπέρασαν τις 5 χιλιάδες άτομα. Νικητής στους άντρες ήταν ο Γιώργος Μίνος από την Ελλάδα με χρόνο 14:21.75, δεύτερος ς τερμάτισε ο Yahya Muhamud, με χρόνο 16:25.90 και τρίτος ο Κωνσταντίνος Δρόσος από την Ελλάδα με χρόνο 16:44.53.<br/><br/>Στις γυναίκες, πρώτη τερμάτισε η Ελληνίδα πρωταθλήτρια και μέλος της Stoiximan Running Team, Ζωή Ανδρικοπούλου, με χρόνο 17:20.42, δεύτερη, η Κύπρια αθλήτρια Μαρία Σωτηρίου με χρόνο 18:54.85 και τρίτη η Maria Genzelman από την Ουκρανία και αθλήτρια του ΓΣΟ, με χρόνο 20:35.30.<br/><br/>Στον εταιρικό αγώνα των 5χλμ, οι πρώτες τρεις ομάδες είναι η Arena Personal Training Center, η ομάδα της American Academy Senior και η ITC Publicworld Ltd.<br/><br/>Ο 3ος Radisson Blue Διεθνής Μαραθώνιος Λάρνακας ολοκληρώθηκε με τον παιδικό αγώνα του 1χλμ, όπου ο αριθμός των παιδιών με τους γονείς τους ανήλθε γύρω στις δύο χιλιάδες.<br/><br/>Στην παραλία των Φοινικούδων βρέθηκαν μεταξύ άλλων η αναπληρώτρια Κυβερνητική Εκπρόσωπος Κλέλια Βασιλείου, ο Πέτρος Δημητρίου, Διευθυντής του Γραφείου του Προέδρου της Δημοκρατίας, ο Επίτροπος Εθελοντισμού Γιάννης Γιαννάκη, η Επίτροπος Περιβάλλοντος Ιωάννα Παναγιώτου, ο Δήμαρχος Λάρνακας Ανδρέας Βύρας, βουλευτές, μέλη του Δημοτικού Συμβουλίου Λάρνακας και πλήθος κόσμου.<br/><br/>Στο δελτίο Τύπου η Οργανωτική Επιτροπή «εκφράζει ευχαριστίες προς όλους τους δρομείς, εθελοντές, χορηγούς και συμμετέχοντες για την παρουσία τους στον Μαραθώνιο Λάρνακας» ενώ ο 4ος Radisson Blu Διεθνής Μαραθώνιος Λάρνακας θα διεξαχθεί στις 15 Νοεμβρίου 2020.</p>
    </article>
  </body>
</html>