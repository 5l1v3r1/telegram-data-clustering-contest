<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/fiumi_piena_maltempo-6567070/news/2019-11-17/"/>
    <meta property="og:site_name" content="Agi"/>
    <meta property="article:published_time" content="2019-11-17T16:12:00+00:00"/>
    <meta property="og:title" content="Dal Piave all'Arno, i fiumi fanno paura"/>
    <meta property="og:description" content="Sgomberi, evacuazioni e chiusure di scuole e uffici nelle ultime ore e fino a tutta la giornata di lunedì per il maltempo che causa ondate di piena dei corsi d'acqua"/>
  </head>
  <body>
    <article>
      <h1>Dal Piave all'Arno, i fiumi fanno paura</h1>
      <h2>Sgomberi, evacuazioni e chiusure di scuole e uffici nelle ultime ore e fino a tutta la giornata di lunedì per il maltempo che causa ondate di piena dei corsi d'acqua</h2>
      <address><time datetime="2019-11-17T16:12:00+00:00">17 Nov 2019, 16:12</time> by <a rel="author">AGI - Agenzia Giornalistica Italia</a></address>
      <p>Dal Piave all'Arno, preoccupano i <b>fiumi dell'Italia centro-settentrionale</b>. Ondate di piena hanno costretto a sgomberi e chiusure di negozi e uffici che si estenderanno fino a domani.</p>
      <p>Nella zona del basso Piave i sindaci hanno disposto ordinanze di<b> sgombero</b> delle zone golenali dopo che il Brenta ha superato il livello di guardia a<b> Bassano</b>. Le piene dei fiumi transiteranno in serata e nella notte nei tratti terminali. La quota neve si rialzata sulle Prealpi e sulle Dolomiti meridionali da 900-1.200 a 1.800 metri. Ancora massima attenzione per il rischio<b> valanghe</b> nei Comuni dell'Alto Agordino.</p>
      <related>
        <a href="https://www.agi.it/cronaca/venezia_acqua_alta_come_funziona_mose-6565946/news/2019-11-17/"/>
      </related>
      <p>E' allarme lungo il bacino dell'<b>Arno</b>, che le forti piogge di questi giorni hanno gonfiato al punto da spingere le autorità locali a sgomberi e chiusure di scuole e uffici. Nella Sala operativa della protezione regionale della Toscana c'è "massima attenzione" all'andamento della piena del fiume. Il sistema delle <b>dighe</b>, assicura la Regione Toscana, "ha regolarmente funzionato, secondo quanto previsto dalle procedure e dalle normative". Gli scarichi degli invasi di <b>Levane </b>e <b>La Penna</b> si sono quindi svolti secondo quanto previsto, sulla base dei rilievi e delle registrazioni dei livelli delle acque rilevati dalla rete idrometrica regionale.</p>
      <p>Ma nel Fiorentino, nel Grossetano e nel Pisano, le autorità sono corse ai ripari ordinando di limitare al massimo gli spostamenti, anche lunedì. </p>
      <p>Per questo resteranno chiuse tutte le scuole nei comuni attraversati dall'Arno, mentre negli altri saranno chiusi solo gli istituti superiori. Gli abitati interessati sono:  Montelupo Fiorentino, Empoli, Cerreto Guidi, Capraia e Limite, Vinci, Fucecchio</p>
      <p>Scuole e asili di ogni ordine e grado chiusi anche nel comune di Pisa, così, dalle 18.30 di domenica fino alle 12 di lunedì, anche gli esercizi commerciali e gli edifici pubblici. I <b>lungarni</b> della città sono già chiusi dalla mattina e sulle spallette. "La situazione è sotto controllo" spiega il sindaco<b> Michele Conti</b> "ma vogliamo che ci sia meno gente possibile in giro in città. Stiamo concordando chiusure anche con Università, Scuola Normale e Scuola Sant'Anna". </p>
      <p>Scuole di ogni ordine e grado chiuse in tutto il territorio di<b> Manciano</b>, uno dei comuni del Grossetano più colpiti dal maltempo. Analogo provvedimento è stato preso dai comuni di <b>Grosseto </b>e<b> Orbetello</b>.</p>
      <p>Il sindaco di<b> San Miniato</b>, Simone Giglioli, ha annunciato la chiusura del <b>ponte San Donato</b> che collega San Miniato a Santa Croce e di quello tra Isola e Marcigliana, che collega San Miniato a Empoli. Aperte anche le casse di esondazione sul bacino di Roffia. </p>
      <p>Il maltempo ha creato non pochi problemi anche nel<b> Senese</b> dove in seguito agli allagamenti 23 persone residenti nei Comuni di <b>Sovicille</b> e<b> San Gimignano</b> hanno dovuto lasciare le loro abitazioni, alcune portate via con un  elicottero dei Vigili del Fuoco.</p>
      <p>A<b> Siena</b> città sono state allontanate da un<b> albergo del centro storico</b> 13 persone perché la struttura è stata dichiarata inagibile. Chiuse alcune strade nel capoluogo e molte anche della provincia a causa di allagamenti e smottamenti, soprattutto nella zona sud. Chiusi anche alcuni ponti.</p>
      <p>La piena del fiume<b> Cecina</b> ha travolto la località di La Cinquantina, dove sono state evacuate in via precauzionale 516 persone. </p>
      <p>Situazione critica nell'intero bacino del <b>Reno</b>, che si estende in Emilia Romagna nelle province di <b>Bologna, Ravenna </b>e<b> Ferrara</b>. Permane lo stato di allerta rosso, che non esclude rischi di esondazioni. Il fiume Reno sta raggiungendo il colmo di piena a<b> Casalecchio</b> (prevista un'altezza di 2 metri e 20) e arriverà nel tardo pomeriggio/sera a Cento (Ferrara).</p>
      <p>Aperto l'impianto del cavo napoleonico per contenere parte della piena del Reno. La piena defluirà nelle prossime 48 ore verso il Ferrarese. I fiumi <b>Samoggia</b>, <b>Idice</b> e<b> Sillaro</b> hanno raggiunto il livello 3. Si registrano al momento allagamenti più contenuti ma diffusi.</p>
      <p>A<b> Medicina</b> i tecnici sono al lavoro per un fontanazzo sul torrente Quaderna. Criticità anche a<b> Bentivoglio</b> e<b> Budrio,</b> in località Fossatone, per allagamenti che interessano la trasversale di pianura, strada SP3 e il dissesto nell'argine destro in corrispondenza del ponte della ferrovia.</p>
      <p>Nel Modenese le forti precipitazioni hanno fatto innalzare il livello dei fiumi e creato allagamenti in pianura e nella fascia collinare; <b>smottamenti </b>hanno causato la chiusura di alcune strade provinciali in Appennino, dove i tecnici delle aziende di luce e gas sono al lavoro per riattivare oltre 10 mila utenze private isolate per le nevicate e i forti venti. </p>
      <p>I bacini romagnoli sono in codice arancione, ma non si registrano al momento situazioni di <b>esondazione</b>. Sulla costa i tecnici della Protezione civile regionale sono al lavoro per interventi  sui litorali ferrarese e ravennate. Nel Forlivese si registrano i colmi dei fiumi <b>Ronco</b> e<b> Montone</b> e uno smottamento a Santa Sofia che interessa alcune abitazioni.</p>
      <related>
        <a href="https://www.agi.it/cronaca/maltempo_albero_su_auto_roma_grave_giovane-6566255/news/2019-11-17/"/>
      </related>
      <p>Preoccupazione più contenuta nel <b>Lazio</b>, dove è stato emesso un bollettino di criticità codice giallo per il maltempo nei Bacini Costieri Nord, Bacino Medio Tevere, Appennino di Rieti, Roma, Aniene, Bacini Costieri Sud e Bacino del Liri. Si segnalano una frana in via Fontana Secca, nella frazione di Cesano, e problemi nel litorale laziale, soprattutto a<b> Civitavecchia</b> e a<b> Fiumicino</b>. Alberi sulla carreggiata anche ai Castelli Romani, ad Albano, Nemi e Ciampino. Nel centro della Capitale, nelle zone di Monteverde ed Eur, si registrano alberi abbattuti, pali pericolanti e molte strade allagate. </p>
    </article>
  </body>
</html>