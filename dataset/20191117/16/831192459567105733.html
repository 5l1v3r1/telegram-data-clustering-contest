<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/polytechneio-xekinise-i-poreia-me-tin-aimatovammeni-simaia-astakos-to-kentro-tis-athinas/"/>
    <meta property="og:site_name" content="europost.gr"/>
    <meta property="article:published_time" content="2019-11-17T16:20:17+00:00"/>
    <meta property="og:title" content="Πολυτεχνείο: Ξεκίνησε η πορεία με την αιματοβαμμένη σημαία! «Αστακός» το κέντρο της Αθήνας!"/>
    <meta property="og:description" content="Σε εξέλιξη βρίσκεται αυτή την ώρα ξεχωριστή πορεία που πραγματοποιούν τα μέλη της ΠΑΣΠ με την αιματοβαμμένη σημαία του Πολυτεχνείου, που έχουν στην κατοχή τους μετά τη διάλυση της ΕΦΕΕ. Οι διαδηλωτές συγκεντρώθηκαν αρχικά στη συμβολή"/>
  </head>
  <body>
    <article>
      <h1>Πολυτεχνείο: Ξεκίνησε η πορεία με την αιματοβαμμένη σημαία! «Αστακός» το κέντρο της Αθήνας!</h1>
      <address>
        <time datetime="2019-11-17T16:20:17+00:00">17 Nov 2019, 16:20</time>
      </address>
      <p>Σε εξέλιξη βρίσκεται αυτή την ώρα ξεχωριστή πορεία που πραγματοποιούν τα μέλη της ΠΑΣΠ με την αιματοβαμμένη σημαία του Πολυτεχνείου, που έχουν στην κατοχή τους μετά τη διάλυση της ΕΦΕΕ.</p>
      <figure>
        <img src="https://europost.gr/wp-content/uploads/2019/11/aimatovammeni-simaia-polytexneio-300x206.jpg"/>
      </figure>
      <p>Οι διαδηλωτές συγκεντρώθηκαν αρχικά στη συμβολή των οδών Ιπποκράτους και Ακαδημίας και στη συνέχεια κατευθύνθηκαν προς το Πολυτεχνείο όπου και άνοιξαν τη σημαία φωνάζοντας «αδέρφια ζείτε εσείς μας οδηγείτε». Στη συνέχεια το μπλοκ με τη σημαία συγκροτήθηκε πάλι και κινείται αυτή την ώρα προς την αμερικάνικη πρεσβεία. Ανάμεσα στους διαδηλωτές βρίσκεται και ο εκπρόσωπος του ΚΙΝΑΛ, Παύλος Χρηστίδης. Αυτήν την ώρα οι δρόμοι γύρω από την περιοχή των Εξαρχείων έχουν αποκλειστεί.</p>
      <figure>
        <img src="https://europost.gr/wp-content/uploads/2019/11/simaia-polytexneio-poreia-300x206.jpg"/>
      </figure>
      <figure>
        <iframe src="https://www.youtube.com/embed/o0hVt6vWLS0" width="696" height="392" data-service="Youtube" scrolling="no"/>
      </figure>
      <p>Δρακόντεια μέτρα από την ΕΛ.ΑΣ. για το Πολυτεχνείο</p>
      <p>Η ΕΛ.ΑΣ. έχει ανακοινώσει ότι έχει λάβει δρακόντεια μέτρα ασφαλείας, στα οποία θα συμμετάσχουν 5.000 αστυνομικοί, drones και ελικόπτερο, ενώ έχουν δοθεί σαφείς εντολές άμεσης επέμβασης σε περίπτωση επεισοδίων. Ο κύριος στόχος είναι να αποτραπούν, κατά το δυνατόν, τα επεισόδια, με περιορισμένη χρήση χημικών. Πάντως, πάντα στο τραπέζι είναι, εφόσον χρειαστεί, η χρήση μίνι ειδικών οχημάτων εκτόξευσης νερού.</p>
      <p>Κλειστοί τρεις σταθμοί του μετρό, αλλαγές στα δρομολόγια λεωφορείων και τρόλεϊ για την επέτειο του Πολυτεχνείου<br/>Όσον αφορά το μετρό, στις 15.00 θα κλείσει ο σταθμός του «Μέγαρο Μουσικής», ενώ στις 16.30 θα κλείσουν οι σταθμοί «Σύνταγμα» και «Ευαγγελισμός». Οι κυκλοφοριακές ρυθμίσεις είναι ήδη σε εφαρμογή από τις 12 το μεσημέρι, ενώ θα επεκταθούν στην ευρύτερη περιοχή του κέντρου στους οδικούς άξονες της Πατησίων, Σταδίου, Βασ. Σοφίας, Λεωφόρου Αλεξάνδρας, καθώς και στις παράλληλες και καθέτους αυτών.</p>
      <p>Ακόμη, σύμφωνα με απόφαση της Οδικές Συγκοινωνίες ΑΕ, θα πραγματοποιηθούν τροποποιήσεις στα δρομολόγια και τις στάσεις των συγκοινωνιακών μέσων (λεωφορεία – τρόλεϊ). Από τη Διεύθυνση Τροχαίας Αττικής σχεδιάστηκαν και θα ληφθούν μέτρα διευκόλυνσης της κυκλοφορίας στην ευρύτερη περιοχή του κέντρου της Αθήνας.</p>
    </article>
  </body>
</html>