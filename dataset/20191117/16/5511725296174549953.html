<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/portugales-futbolisti-nodrosina-vietu-eiropas-cempionata-finalturnira.d?id=51647143"/>
    <meta property="og:site_name" content="DELFI"/>
    <meta property="article:published_time" content="2019-11-17T16:35:02+00:00"/>
    <meta property="og:title" content="Portugāles futbolisti nodrošina vietu Eiropas čempionāta finālturnīrā "/>
    <meta property="og:description" content="Portugāles vīriešu futbola izlase svētdien izcīnīja ceļazīmi uz 2020. gada Eiropas čempionāta finālturnīru."/>
  </head>
  <body>
    <article>
      <h1>Portugāles futbolisti nodrošina vietu Eiropas čempionāta finālturnīrā </h1>
      <address><time datetime="2019-11-17T16:35:02+00:00">17 Nov 2019, 16:35</time> by <a rel="author">LETA</a></address>
      <p>
        <b>Portugāles vīriešu futbola izlase svētdien izcīnīja ceļazīmi uz 2020. gada Eiropas čempionāta finālturnīru.</b>
      </p>
      <p>2016. gada čempione Portugāle B apakšgrupas mačā viesos ar 2:0 (1:0) pārspēja Luksemburgu.</p>
      <p>Pirmie vārti tika gūti 36.minūtē, kad no soda laukuma robežas precīzi sita Brunu Fernandešs, bet punktu viesu uzvarai pielika Krištianu Ronaldu, kurš četras minūtes pirms pamatlaika beigām veiksmīgi nospēlēja Luksemburgas vārtu priekšā.</p>
      <p>Otrā šīs apakšgrupas spēlē Ukraina viesos izrāva neizšķirtu 2:2 (1:1) pret Serbiju.</p>
      <p>Spēles devītajā minūtē mājiniekus ar precīzu 11 metru soda sitienu vadībā izvirzīja Dušans Tadičs, bet 33.minūtē Romans Jaremčuks pēc piespēles soda laukumā, sitot ar galvu, izlīdzināja rezultātu. Otrajā puslaikā, 56.minūtē, Aleksandars Mitrovičs saņēma bumbu pie vārtiem un trieca to mērķī - 2:1 Serbijas izlases labā. Tiesa, otrā puslaika kompensācijas laika trešajā minūtē Artjoms Besjedins ar sitienu no aptuveni 12 metriem izrāva neizšķirtu 2:2.</p>
      <p>B apakšgrupā ar 20 punktiem astoņās spēlēs uzvarēja Ukraina, 17 punkti bija Portugālei, 14 punktus iekrāja Serbija, četri punkti bija Luksemburgai, bet viens - Lietuvai.</p>
      <p>Tikmēr Anglija viesos ar 4:0 (1:0) A apakšgrupas spēlē sagrāva Kosovu. Anglijas izlasē pirmajā puslaikā izcēlās Herijs Vinkss, bet spēles otrajā daļā ar precīziem sitieniem atzīmējās Herijs Keins, Markuss Rešfords un Meisons Mounts.</p>
      <p>Vēl A apakšgrupā Bulgārija mājās ar 1:0 (0:0) uzvarēja Čehiju. Vienīgos vārtus spēles 56.minūtē guva Vasils Božikovs.</p>
      <p>Apakšgrupā ar 21 punktu astoņās spēlēs pirmā bija Anglija, 15 punktus iekrāja Čehija, šīm komandām nodrošinot vietu finālturnīrā. Trešā ar 11 punktiem bija Kosova, seši punkti bija Bulgārijai, bet trīs - Melnkalnei.</p>
      <p>Savukārt 2018.gada Pasaules kausa ieguvēja Francija H apakšgrupā viesos ar 2:0 (2:0) uzvarēja Albāniju. Francūžiem vārtus guva Korentēns Toliso un Antuāns Grīzmans.</p>
      <p>Tikmēr Turcija viesos ar 2:0 (2:0) guva virsroku pār Andoru. Turkiem izcēlās Eness Inals, kurš abus vārtus guva pirmajā puslaikā ar četru minūšu intervālu.</p>
      <p>Visbeidzot Islande viesos ar 2:1 (1:0) apspēlēja Moldovu. Islandiešiem vārtus guva Birkirs Bjarnasons un Gilfi Sigurdsons, bet mājiniekiem izcēlās Nikolae Milinceanu.</p>
      <p>H apakšgrupā ar 25 punktiem desmit spēlēs uzvarēja Francija, otrā ar 23 punktiem bija Turcija, trešo vietu ar 19 punktiem ieņēma Islande, tālāk ar 13 punktiem bija Albānija, četrus punktus guva Moldova, bet trīs - Andora.</p>
      <p>Eiropas čempionāta finālturnīram kvalificēsies katras apakšgrupas divas labākās izlases. Ceļazīmes jau nodrošinājušas Beļģijas, Itālijas, Krievijas, Polijas, Ukrainas, Spānijas, Turcijas, Francijas, Anglijas, Čehijas, Somijas, Zviedrijas, Austrijas, Vācijas, Nīderlandes, Horvātijas un Portugāles valstsvienības.</p>
      <p>Nākamā gada Eiropas čempionāta finālturnīrs notiks 12 pilsētās 12 dažādās kontinenta valstīs.</p>
    </article>
  </body>
</html>