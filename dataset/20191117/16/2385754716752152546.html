<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/597806/ptd-se-lout-yparxei-to-edafos-gia-kataliksi-stous-orous-anaforas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T16:24:00+00:00"/>
    <meta property="og:title" content="ΠτΔ σε Λουτ: Υπάρχει το έδαφος για κατάληξη στους όρους αναφοράς"/>
    <meta property="og:description" content="Τη θέση της ελληνοκυπριακής πλευράς ότι υπάρχει το έδαφος για να υπάρξει κατάληξη επί των όρων αναφοράς και άρα αυτό είναι κάτι το εφικτό, εξέφρασε προς την..."/>
  </head>
  <body>
    <article>
      <h1>ΠτΔ σε Λουτ: Υπάρχει το έδαφος για κατάληξη στους όρους αναφοράς</h1>
      <address><time datetime="2019-11-17T16:24:00+00:00">17 Nov 2019, 16:24</time> by <a rel="author">SigmaLive</a></address>
      <p>Τη θέση της ελληνοκυπριακής πλευράς ότι υπάρχει το έδαφος για να υπάρξει κατάληξη επί των όρων αναφοράς και άρα αυτό είναι κάτι το εφικτό, εξέφρασε προς την Ειδική Απεσταλμένη του ΓΓ του ΟΗΕ, Τζέιν Χολ Λουτ, ο Πρόεδρος της Δημοκρατίας, Νίκος Αναστασιάδης, είπε στο ΚΥΠΕ αρμόδια πηγή, αναφερόμενη στη χθεσινή συνάντηση του Προέδρου Αναστασιάδη με την κ. Λουτ.</p>
      <p>Ο Πρόεδρος της Δημοκρατίας επανακατέθεσε στην κ. Λουτ τη θέση της ε/κ πλευράς πως επιθυμεί να υπάρξει συμφωνία επί των όρων αναφοράς και πως κάτι τέτοιο είναι εφικτό, και ότι αμέσως μετά τη συνάντηση των δυο ηγετών με τον ΓΓ του ΟΗΕ, Αντόνιο Γκουτέρες, στο Βερολίνο - ενδεχομένως μέσα στον Δεκέμβριο -  μπορεί να γίνει η άτυπη πενταμερής συνάντηση, επεσήμανε η ίδια πηγή, προσθέτοντας πως αυτό είναι κάτι που θα συζητηθεί στη συνάντηση της 25ης Νοεμβρίου στο Βερολίνο.</p>
      <p>Σημείωσε ακόμη πως η άτυπη συνάντηση στο Βερολίνο θα πραγματοποιηθεί με ανοικτή ατζέντα και πως κατά τη διάρκειά της ο Πρόεδρος Αναστασιάδης και ο Τ/κ ηγέτης Μουσταφά Ακιντζί θα έχουν την ευκαιρία να συζητήσουν με τον ΓΓ των ΗΕ για «τα επόμενα βήματα και το πώς συνεχίζουμε».</p>
    </article>
  </body>
</html>