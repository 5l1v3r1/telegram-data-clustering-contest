<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/epicheirisi-astrapi-gia-toys-8-toyrkoys-ypirxe-politiki-apofasi-leei-o-dimosiografos-poy-apokalypse-to-pazari-me-ton-kotzia-sto-fos-ta-aporrita-eggrafa/"/>
    <meta property="og:site_name" content="europost.gr"/>
    <meta property="article:published_time" content="2019-11-17T16:10:21+00:00"/>
    <meta property="og:title" content="Επιχείρηση «Αστραπή» για τους 8 Τούρκους: Υπήρξε πολιτική απόφαση λέει ο δημοσιογράφος που αποκάλυψε το «παζάρι» με τον Κοτζιά! Στο φως τα Απόρρητα έγγραφα!"/>
    <meta property="og:description" content="Ο Τούρκος δημοσιογράφος Αμπντουλάχ Μποζκούρτ, που αποτελεί «κόκκινο πανί» για το καθεστώς Ερντογάν και ζει εξόριστος στην Σουηδία, επιμένει στους ισχυρισμούς του πως το καλοκαίρι του 2016 η κυβέρνηση ΣΥΡΙΖΑ ήταν έτοιμη να παραδώσει στην"/>
  </head>
  <body>
    <article>
      <h1>Επιχείρηση «Αστραπή» για τους 8 Τούρκους: Υπήρξε πολιτική απόφαση λέει ο δημοσιογράφος που αποκάλυψε το «παζάρι» με τον Κοτζιά! Στο φως τα Απόρρητα έγγραφα!</h1>
      <address>
        <time datetime="2019-11-17T16:10:21+00:00">17 Nov 2019, 16:10</time>
      </address>
      <p>Ο Τούρκος δημοσιογράφος Αμπντουλάχ Μποζκούρτ, που αποτελεί «κόκκινο πανί» για το καθεστώς Ερντογάν και ζει εξόριστος στην Σουηδία, επιμένει στους ισχυρισμούς του πως το καλοκαίρι του 2016 η κυβέρνηση ΣΥΡΙΖΑ ήταν έτοιμη να παραδώσει στην Άγκυρα τους «8» Τούρκους αξιωματικούς, που είχαν καταφύγει στην Αλεξανδρούπολη μετά το αποτυχημένο πραξικόπημα.</p>
      <p>Οι αποκαλύψεις Μποζκούρτ συνοδεύτηκαν και με δημοσιοποίηση απόρρητων τουρκικών εγγράφων στο δίκτυο ενημέρωσης και αναλύσεων «Nordic Monitor» που λειτουργεί ο ίδιος στην Στοκχόλμη.</p>
      <p>Με tweet στον προσωπικό του λογαριασμό, ο πρώην υπουργός Εξωτερικών Νίκος Κοτζιάς, επιχείρησε να απαξιώσει τις αποκαλύψεις του «Νordic Μonitor», χαρακτηρίζοντάς την «τριτοκλασάτη ιστοσελίδα», ενώ άφησε αιχμές πως πίσω από τον φυγά δημοσιογράφο κρύβονται οι … τουρκικές μυστικές υπηρεσίες.</p>
      <p>Μιλώντας αποκλειστικά στο protothema.gr ο Τούρκος δημοσιογράφος Αμπντουλάχ Μποζκούρτ, απαντάει στους ισχυρισμούς του κ.Κοτζιά, εμμένοντας στις αποκαλύψεις του.</p>
      <p>«Δεν ξέρω σε τι αναφέρεται ή τι προσπαθεί να εξηγήσει o πρώην υπουργός Εξωτερικών κ.Νίκος Κοτζιάς. Δεν μπορώ να φανταστώ τα κίνητρα του και είναι ελεύθερος να εκφράζει όσα σκέφτεται. Αλλά μπορώ να μιλήσω για τη δουλειά μου. Ασκώ συνειδητά εδώ και χρόνια ερευνητική δημοσιογραφία, που αποσκοπεί αποκλειστικά στη διαφάνεια και φερεγγυότητα. Υπενθυμίζω πως έχω υπάρξει στόχος επιθέσεων από τις Τουρκικές Μυστικές Υπηρεσίες, κάτι που απορρίπτει ως αβάσιμους τους ισχυρισμούς του κ.Κοτζιά» λέει.</p>
      <p>Για το τι τελικά συνέβη με τους «8» Τούρκους στρατιωτικούς που κατέφυγαν με ελικόπτερο στην Αλεξανδρούπολη, μετά το αποτυχημένο πραξικόπημα της 15ης Ιουλίου στην Τουρκία, ο κ. Μποζκούρτ, επισημαίνει με νόημα πως από τα απόρρητα τουρκικά έγγραφα που δημοσιοποιήθηκαν, προκύπτει πως η Αθήνα είχε δώσει αρχικά το «ΟΚ» για την παράδοση των «8» στην Άγκυρα, μετά από απαίτηση του Ερντογάν.</p>
      <p>«Τα απόρρητα τουρκικά έγγραφα που δημοσιοποίησε το «Nordic Monitor» μιλούν ευθέως για συνεργασία με την ελληνική πλευρά. Υπάρχει και το tweet του Τούρκου υπουργού Μεβλούτ Τσαβούσογλου, που φαίνεται να το επιβεβαιώνει. Θεωρώ αδιανόητο οι τουρκικές υπηρεσίες να σχεδιάζουν ένα πλάνο δράσης για τη σύλληψη των «8» χωρίς να υπάρχει το «ΟΚ» από την Ελλάδα» λέει ο Τούρκος δημοσιογράφος, κάνοντας λόγο για μία επιχείρηση με δύο σκέλη, από την οποία η δεύτερη δεν προχώρησε λόγω της παρέμβασης της ελληνικής δικαιοσύνης, που απέτρεψε την έκδοση των «8», θεωρώντας πως με την επιστροφή τους στην Τουρκία κινδυνεύει η ζωή τους.</p>
      <figure>
        <img src="https://europost.gr/wp-content/uploads/2019/11/twit-cav-300x144.png"/>
      </figure>
      <p>«Πιστεύω πως αρχικά πάρθηκε πολιτική απόφαση και έπειτα, ως μέρος της συμφωνίας, ξεκίνησαν οι ετοιμασίες για την επιχείρηση. Το πρώτο μέρος της αφορούσε την έλευση στην Ελλάδα 10μελούς στρατιωτικής ομάδας προκειμένου να οδηγήσουν στην Τουρκία το ελικόπτερο με το οποίο είχαν καταφύγει στην Ελλάδα οι «8». Αυτό συνέβη και το γνωρίζουμε. Αυτό που τελικά δεν προχώρησε είναι το 2ο μέρος. Πρόκειται για την αποστολή μελών των Ειδικών Δυνάμεων, με σκοπό την παραλαβή των «8» στρατιωτικών. Το έγγραφο μιλάει ξεκάθαρα για «αξιωματικούς που αναζητούσαν άσυλο στην Ελλάδα». Το ίδιο έγγραφο επίσης, αναφέρει ρητά πως υπήρξε επικοινωνία και ένα είδος συμφωνίας ανάμεσα σε Αθήνα και Άγκυρα για τους αξιωματικούς αυτούς» λέει, επισημαίνοντας πως : «Το γεγονός πως το απόρρητο έγγραφο απεστάλη στον στρατιωτικό ακόλουθο της Τουρκικής Πρεσβείας στην Αθήνα, ενισχύει το σενάριο συνεργασίας με την Ελλάδα. Διαφορετικά δεν είχε νόημα να υπάρξει πληροφόρηση, αφού θα υπήρχε κίνδυνος διαρροής και κατ’ επέκταση αποκάλυψη της επιχείρησης».</p>
      <p>Έγγραφα «φωτιά»</p>
      <p>Σύμφωνα με τα εμπιστευτικά έγγραφα που δημοσιοποιήθηκαν το Γενικό Επιτελείο της Τουρκίας διαβίβασε εντολές στις Διοικήσεις των Χερσαίων Δυνάμεων και στις αεροπορικές μονάδες στις 16 Ιουλίου 2016 στις 16:15, δίνοντάς τους εντολή να εκτελέσουν ένα σχέδιο για να φέρουν το ελικόπτερο και τους οκτώ Τούρκους αξιωματικούς πίσω, από Ελλάδα.</p>
      <p>Από τα τουρκικά απόρρητα έγγραφα προκύπτει πως οι ελληνικές αρχές συμφώνησαν να επιστρέψουν όχι μόνο το ελικόπτερο αλλά και τους οκτώ Τούρκους αξιωματικούς που έφυγαν για να αποφύγουν τα βασανιστήρια, την κακή μεταχείριση και τον πιθανό θάνατο στα χέρια του τουρκικού στρατού και της αστυνομίας.</p>
      <p>«Θα ήταν ενδιαφέρον εάν ο κ.Κοτζιάς έριχνε περισσότερο φως για το τι πραγματικά συνέβη εκείνη την περίοδο, με δημοσιοποίηση σχετικών εγγράφων που θα συνέβαλαν σημαντικά στην δημόσια συζήτηση και θα έβαζαν τα πράγματά στη θέση τους» λέει ο κ. Μποζκούρτ, ζητώντας από τον πρώην υπουργό Εξωτερικών ν’ αποκαλύψει όσα πραγματικά συνέβησαν το καλοκαίρι του 2016.</p>
      <figure>
        <img src="https://europost.gr/wp-content/uploads/2019/11/eggrafo-5-212x300.jpg"/>
      </figure>
      <figure>
        <img src="https://europost.gr/wp-content/uploads/2019/11/eggrafo-5-212x300.jpg"/>
      </figure>
      <figure>
        <img src="https://europost.gr/wp-content/uploads/2019/11/eggrafo1-212x300.jpg"/>
      </figure>
      <figure>
        <img src="https://europost.gr/wp-content/uploads/2019/11/eggrafo2-212x300.jpg"/>
      </figure>
      <figure>
        <img src="https://europost.gr/wp-content/uploads/2019/11/eggrafo3-212x300.jpg"/>
      </figure>
      <p>Φυγάς και καταζητούμενος από τον Ερντογάν<br/>Ο Τούρκος δημοσιογράφος Αμπντουλάχ Μποζκούρτ, εργάστηκε για χρόνια στην εφημερίδα Ζαμάν, είναι αντικαθεστωτικός, φυγαδεύτηκε στο εξωτερικό και καταζητείται από τις τουρκικές Αρχές. Σήμερα ζει στην Στοχόλμη όπου έχει λάβει πολιτικό άσυλο διευθύνοντας το δίκτυο Nordic Research and Monitoring, καλύπτοντας -και ενίοτε αποκαλύπτοντας- θέματα για θρησκευτικά, ιδεολογικά και εθνοτικά κινήματα και ριζοσπαστικές ομάδες, με ιδιαίτερη έμφαση στην σημερινή Τουρκία.</p>
      <p>Το «Nordic Monitor» και ο διαχειριστής του, Αμπντουλάχ Μποζκούρτ, αποτελούν «κόκκινο» πανί για τον Ερντογάν, λόγω σοβαρών αποκαλύψεων που προβαίνει δημοσιοποιώντας απόρρητα τουρκικά έγγραφα. Ουσιαστικά το δίκτυο Nordic Research and Monitoring λειτουργεί με την ίδια λογική του WikiLeaks, δημοσιοποιώντας εγγραφα από ανώνυμες πηγές και διαρροές, που υπό άλλες συνθήκες δεν θα έβλεπαν το φως της δημοσιότητας, που αφορούν κυρίως τη σημερινή Τουρκία.</p>
    </article>
  </body>
</html>