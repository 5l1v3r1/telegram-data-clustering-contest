<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/914464.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T16:07:00+00:00"/>
    <meta property="og:title" content="Браво! Димитър Кузманов спечели титла №19 в кариерата си"/>
    <meta property="og:description" content="Първата ракета на България в мачовете за Купа &quot;Дейвис&quot; Димитър Кузманов - Мико направи успешно завръ..."/>
  </head>
  <body>
    <article>
      <h1>Браво! Димитър Кузманов спечели титла №19 в кариерата си</h1>
      <address>
        <time datetime="2019-11-17T16:07:00+00:00">17 Nov 2019, 16:07</time>
      </address>
      <p>Първата ракета на България в мачовете за Купа "Дейвис" <a href="https://www.plovdiv24.bg/sport/persons/3392.html">Димитър Кузманов</a> - Мико направи успешно завръщане на корта след 6-седмично отсъствие заради лечение на контузия на коляното. Пловдивският тенисист спечели титлата на турнира на клей в Анталия (Турция) с награден фонд от 15 хиляди долара.</p>
      <p>Мико бе поставен под номер 2 в основната схема и надделя на финала над водача в схемата Ерман Касанова (Аржентина) с 6:4, 2:6, 6:1 след малко повече от два часа игра.</p>
      <p>Кузманов пропиля аванс от 4:1 гейма, но все пак взе първия сет в ключов пробив в края. Във втората част Касанова направи серия от пет поредни гейма, за да изравни, но в решителния трети сет българинът взе 20 от първите 24 разигравания и дръпна с 5:0, което се оказа решаващо.</p>
      <p>Така той заслужи 19-а титла на сингъл в кариерата си в турнирите на ITF и втора за сезона след последния си триумф също в Анталия през май. С победата Кузманов си осигури 10 точки за световната ранглиста.</p>
    </article>
  </body>
</html>