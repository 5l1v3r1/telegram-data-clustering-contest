<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140721/%D8%A7%D9%88%D9%84%DB%8C%D9%86-%D9%88%D8%A7%DA%A9%D9%86%D8%B4-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%A8%D9%87-%D9%85%D8%B5%D9%88%D8%A8%D9%87-%D8%B3%D8%B1%D8%A7%D9%86-%D9%82%D9%88%D8%A7-%D9%88-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86"/>
    <meta property="og:site_name" content="boursepress.ir"/>
    <meta property="article:published_time" content="2019-11-17T09:04:00+00:00"/>
    <meta property="og:title" content="اولین واکنش رهبر انقلاب به مصوبه سران قوا و حمایت از افزایش قیمت بنزین"/>
    <meta property="og:description" content="رهبر انقلاب در اولین واکنش به افزایش قیمت بنزین گفتند: سران قوا با پشتوانه کارشناسی تصمیمی گرفته‌اند که طبعاً باید اجرا شود و از آن حمایت خواهم کرد."/>
  </head>
  <body>
    <article>
      <h1>اولین واکنش رهبر انقلاب به مصوبه سران قوا و حمایت از افزایش قیمت بنزین</h1>
      <address>
        <time datetime="2019-11-17T09:04:00+00:00">17 Nov 2019, 09:04</time>
      </address>
      <p>
        <i>رهبر انقلاب در اولین واکنش به افزایش قیمت بنزین گفتند: سران قوا با پشتوانه کارشناسی تصمیمی گرفته‌اند که طبعاً باید اجرا شود و از آن حمایت خواهم کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، به نقل از فارس، حضرت آیت‌الله خامنه‌ای در درس خارج فقه با اشاره به تصمیم دولت برای مدیریت مصرف سوخت گفتند: در این کار سررشته ندارم و نظرات کارشناسان نیز متفاوت است اما گفته بودم اگر سران سه قوّه تصمیمی بگیرند، حمایت خواهم کرد.</p>
      <p>ایشان افزودند: سران قوا با پشتوانه کارشناسی تصمیمی گرفته‌اند و طبعاً باید اجرا شود. یقیناً برخی مردم از این تصمیم نگران یا ناراحت می‌شوند یا به ضرر آنها است امّا تخریب و آتش زدن کار مردم نیست و کار اشرار است. هیچ انسان عاقل و علاقه‌مند به کشور به این کارها دست نمی‌زند.</p>
      <p>رهبر انقلاب ادامه دادند: ضد انقلاب و دشمنان ایران همیشه از اینگونه تخریب‌ها و ناامنی‌ها حمایت کرده‌اند و اکنون نیز به این کار مشغول هستند. اینگونه مسائل، ناامنی که می‌تواند بزرگترین مصیبت هر کشوری باشد را تشدید می‌کند.</p>
      <p>حضرت آیت‌الله خامنه‌ای گفتند: مسئولان هرچه می‌توانند دقت کنند تا مشکلات این طرح برای مردم هرچه ممکن است کم شود. در تلویزیون دیدم مسئولان گفتند مراقبت می‌کنند افزایش قیمت بنزین به افزایش قیمت دیگر کالاها منجر نشود که این اقدام کاملا لازم است. گرانی برای مردم مشکلات زیادی ایجاد می‌کند.</p>
      <p>وی تصریح کردند: مسئولان حفظ امنیت هم به وظایف عمل کنند. مردم هم که همیشه با هوشیاری و بصیرت اقدام کرده‌اند این بار هم از افرادی که تخریب می‌کنند فاصله بگیرند.</p>
      <p>انتهای پیام</p>
    </article>
  </body>
</html>