<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/decizie-oc-la-curtea-de-apel-oradea-judectorii-au-redus-la-doar-4-ani-de-nchisoare-pedeapsa-ordeanului-care-i-a-sedus-i-abuzat-fiica-de-13-ani-152827.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-17T09:22:00+00:00"/>
    <meta property="og:title" content="Decizie şoc la Curtea de Apel Oradea: Judecătorii au redus la doar 4 ani de închisoare pedeapsa orădeanului care şi-a sedus şi abuzat fiica de 13 ani"/>
    <meta property="og:description" content="Iulian Colţa, orădeanul care şi-a sedus şi abuzat sexual în repetate rânduri fiica de doar 13 ani, va sta după gratii doar 4 ani, după ce, vineri, Curtea de Apel Oradea a decis să-i reducă pedeapsa iniţială dispusă de Judecătoria Oradea, de 6 ani de detenţie. Curtea a menţinut, în schimb, obligaţia impusă bărbatului de a plăti victimei sale daune morale de 30.000 lei şi interdicţia de a comunica cu aceasta atât în perioada detenţiei cât şi ulterior, vreme de 2 ani."/>
  </head>
  <body>
    <article>
      <h1>Decizie şoc la Curtea de Apel Oradea: Judecătorii au redus la doar 4 ani de închisoare pedeapsa orădeanului care şi-a sedus şi abuzat fiica de 13 ani</h1>
      <address><time datetime="2019-11-17T09:22:00+00:00">17 Nov 2019, 09:22</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://www.ebihoreanul.ro/modules/news/files/09-colta.jpg"/>
      </figure>
      <p>
        <b>Iulian Colţa, orădeanul care şi-a sedus şi abuzat sexual în repetate rânduri fiica de doar 13 ani, va sta după gratii doar 4 ani, după ce, vineri, Curtea de Apel Oradea a decis să-i reducă pedeapsa iniţială dispusă de Judecătoria Oradea, de 6 ani de detenţie, decizia fiind una definitivă.</b>
      </p>
      <p>Conform soluţiei, care nu este încă motivată, instanţa a luat în considerare faptul că orădeanul şi-a recunoscut faptele de la debutul procesului, la Judecătoria Oradea, şi că a solicitat să fie judecat în procedură simplificată, adică în baza rechizitoriului şi a probelor administrate de procurori, beneficiind astfel de reducerea limitelor de pedeapsă cu o treime.</p>
      <p>Curtea de Apel a menţinut toate celelalte dispoziţii ale Judecătoriei Oradea, adică atât obligaţia impusă bărbatului de a plăti victimei sale daune morale în sumă de 30.000 lei, cât şi interdicţia de a comunica cu fiica sa în perioada detenţiei şi ulterior încă 2 ani. Colţa va mai achita statului cheltuieli judiciare în valoare de 5.000 lei, la care se adaugă 200 lei, cheltuielile ocazionate de procesul său. </p>
      <p>
        <b>Victima tatălui</b>
      </p>
      <p>Abuzul căreia i-a căzut victimă adolescenta, despre care <a href="https://www.ebihoreanul.ro/stiri/ultima-or-31-6/iubita-lui-tata-copila-de-13-ani-care-si-a-injunghiat-bunica-a-fost-sedusa-si-abuzata-de-propriul-tata-caruia-oamenii-legii-nu-i-au-facut-nimic-143578.html">BIHOREANUL </a>a relatat în mai multe rânduri, a ieşit la iveală în vara anului trecut, la scurt timp după ce, pe 8 august, adolescenta şi-a înjunghiat bunica şi a fugit de acasă pe motiv că aceasta a oprit-o să-şi vadă tatăl. Mama fetei a dezvăluit, atunci, că minora este o victimă a bărbatului care o părăsise înainte de a se naşte şi care a reapărut brusc în viaţa ei, în 2017, şi a sedus-o, profitând de naivitatea ei, motiv pentru care l-a şi reclamat la Poliţie, cerând şi ordin de protecţie. </p>
      <p>Fata, găsită după două săptămâni de la fuga ei de acasă, a fost internată într-un centru pentru copii abuzaţi, la cererea mamei, care s-a declarat depăşită de situaţie, fiindu-i teamă că aceasta îşi va ataca din nou familia. Dar şi specialiştii s-au dovedit incapabili să-i gestioneze problemele. Adolescenta a evadat în trei rânduri, ultima oară în decembrie anul trecut, când Colţa a căutat-o din nou şi a convins-o să plece împreună.</p>
      <p>
        <b>Din nou la judecată</b>
      </p>
      <p>Poliţiştii au reuşit să-i localizeze abia în luna mai a acestui an, în <a href="https://www.ebihoreanul.ro/stiri/ultima-or-31-6/monstru-dupa-gratii-individul-suspectat-ca-si-a-sedus-si-abuzat-fiica-de-numai-13-ani-a-fost-arestat-149433.html">Petrila</a>, judeţul Hunedoara, unde cei doi stăteau într-un apartament închiriat. Ridicaţi şi aduşi la Oradea, adolescenta a ajuns, din nou, în grija asistenţilor sociali de la DGASPC Bihor, iar bărbatul în spatele gratiilor, fiind arestat preventiv pentru act sexual cu un minor în formă continuată, măsură preventivă menţinută pe tot parcursul procesului.</p>
      <p>Între timp, bărbatul a fost trimis în judecată şi de procurorii DIICOT Oradea, după ce în telefonul său, confiscat în momentul în care a fost arestat, au fost găsite mai multe fotografii cu fiica sa în poziţii sexuale explicite. Acest al doilea proces, în care Colţa este acuzat de pornografie infantilă, se află pe rolul Tribunalului Bihor.</p>
    </article>
  </body>
</html>