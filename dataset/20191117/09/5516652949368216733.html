<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425997/forologikh-klimaka-poies-allages-se-misthoys-kai-syntaxeis"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-17T09:16:49+00:00"/>
    <meta property="og:title" content="Φορολογική κλίμακα: Ποιες αλλαγές σε μισθούς και συντάξεις"/>
    <meta property="og:description" content="Νέα φορολογική κλίμακα για τη φορολόγηση του εισοδήματος των φυσικών προσώπων τίθεται σε ισχύ από την 1η Ιανουαρίου 2020."/>
  </head>
  <body>
    <article>
      <h1>Φορολογική κλίμακα: Ποιες αλλαγές σε μισθούς και συντάξεις</h1>
      <h2>Πόσο μειώνεται η παρακράτηση φόρου με τη νέα φορολογική κλίμακα</h2>
      <address>
        <time datetime="2019-11-17T09:16:49+00:00">17 Nov 2019, 09:16</time>
      </address>
      <p>
        <b>Νέα φορολογική κλίμακα για τη φορολόγηση του εισοδήματος των φυσικών προσώπων τίθεται σε ισχύ από την 1η Ιανουαρίου 2020.</b>
      </p>
      <p>Με τη νέα κλίμακα επέρχεται μείωση του φορολογικού βάρους για εκατομμύρια φορολογούμενους.<br/>Οι μισθωτοί θα δουν τις μειώσεις από την Πρωτοχρονιά με μείωση της παρακράτησης φόρου εισοδήματος, ενώ οι επαγγελματίες από το εκκαθαριστικό του 2021.</p>
      <p>Κεντρική αλλαγή στη φορολογική κλίμακα είναι η μείωση του εισαγωγικού συντελεστή από το 22% στο 9% για εισόδημα έως 10.000 ευρώ, και η μείωση των άλλων συντελεστών κατά μία εκατοστιαία μονάδα.<br/>Επίσης μειώνεται η ετήσια έκπτωση φόρου από τα 1.900 στα 777 ευρώ για τους μισθωτούς, τους συνταξιούχους και τους κατ’ επάγγελμα αγρότες χωρίς εξαρτώμενα τέκνα.</p>
      <p>Η νέα μειωμένη έκπτωση των 777 ευρώ διαιρούμενη με τον νέο μειωμένο συντελεστή φόρου 9% θα δίνει και πάλι «έμμεσο» βασικό αφορολόγητο περίπου 8.636 ευρώ, όσο και το ισχύον σήμερα.</p>
      <p><b>Τι αλλάζει στη νέα κλίμακα</b><br/>Με τις παραπάνω αλλαγές, η νέα κλίμακα φορολογίας εισοδήματος, η οποία θα ισχύσει από το φορολογικό έτος 2020 για μισθωτούς, συνταξιούχους, κατ’ επάγγελμα αγρότες και αυτοαπασχολούμενους, θα έχει ως εξής:</p>
      <p>α) συντελεστής φόρου 9% (αντί 22%) για το τμήμα του ετησίου εισοδήματος μέχρι τα 10.000 ευρώ,</p>
      <p>β) συντελεστής φόρου 22% (όπως και σήμερα) για το τμήμα του ετησίου εισοδήματος από τα 10.000,01 έως τα 20.000 ευρώ,</p>
      <p>γ) συντελεστής φόρου 28% (αντί 29%) για το τμήμα του ετησίου εισοδήματος από τα 20.000,01 έως τα 30.000 ευρώ,</p>
      <p>δ) συντελεστής φόρου 36% (αντί 37%) για το τμήμα του ετησίου εισοδήματος από τα 30.000,01 έως τα 40.000 ευρώ,</p>
      <p>ε) συντελεστής φόρου 44% (αντί 45%) για το τμήμα του ετησίου εισοδήματος πάνω από τα 40.000 ευρώ.</p>
      <figure>
        <img src="https://www.rodiaki.gr/medias/2019/11/16/6d343a2b2918f9701a517d36f3e0126e.jpg"/>
      </figure>
      <p>Ειδικά για τους μισθωτούς, τους συνταξιούχους και τους κατ’ επάγγελμα αγρότες ο φόρος που θα προκύπτει από την παραπάνω κλίμακα θα μειώνεται:<br/>– κατά 777 ευρώ εάν δεν υπάρχουν εξαρτώμενα τέκνα</p>
      <p>– κατά 810 ευρώ εάν υπάρχει 1 εξαρτώμενο τέκνο</p>
      <p>– κατά 900 ευρώ εάν υπάρχουν 2 εξαρτώμενα τέκνα</p>
      <p>– κατά 1.120 ευρώ εάν υπάρχουν 3 εξαρτώμενα τέκνα</p>
      <p>– κατά 1.340 ευρώ εάν υπάρχουν 4 εξαρτώμενα τέκνα</p>
      <p>– κατά επιπλέον 220 ευρώ για κάθε εξαρτώμενο τέκνο από το 5ο και πάνω.</p>
      <p>Η ισχύουσα κατά περίπτωση έκπτωση φόρου θα μειώνεται κατά 20 ευρώ για κάθε 1.000 ευρώ εισοδήματος πάνω από το επίπεδο των 12.000 ευρώ.</p>
      <p><b>Ενδεικτικά παραδείγματα</b><br/>Οι φορολογούμενοι θα διαπιστώσουν από τον πρώτο κιόλας μήνα του 2020 τα εξής:</p>
      <p>Μισθωτός ή συνταξιούχος χωρίς προστατευμένα παιδιά με μεικτές αποδοχές 800 ευρώ τον μήνα θα δει μια αύξηση 8,55 ευρώ στον καθαρό μισθό του οποίος θα διαμορφωθεί από τα 663 ευρώ που είναι σήμερα, στα 673 ευρώ.</p>
      <p>Μισθωτός του ιδιωτικού τομέα με μεικτές αποδοχές 1.200 ευρώ τον μήνα και δύο παιδιά, θα δει τις καθαρές αποδοχές του να αυξάνονται από τα 922 ευρώ τον μήνα στα 937 ευρώ τον μήνα δηλαδή κατά 15 ευρώ.</p>
      <p>Μισθωτός με μεικτές αποδοχές 1.800 ευρώ και δύο παιδιά θα δει αύξηση μόλις 7 ευρώ. Το όφελος μηδαμινό καθώς οι καθαρές αποδοχές του από τα 1.295 θα διαμορφωθούν στα 1.302 ευρώ. Αν ο εργαζόμενος με τις συγκεκριμένες αποδοχές, δεν έχει παιδιά, η αύξηση στα καθαρά του θα είναι μόλις ένα ευρώ τον μήνα και από τα 1.292 στα 1.293 ευρώ.</p>
    </article>
  </body>
</html>