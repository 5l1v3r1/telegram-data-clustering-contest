<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/dobra-novica-za-voznike-placali-jim-bodo-za-nazaj-249852"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T09:54:00+00:00"/>
    <meta property="og:title" content="Dobra novica za voznike: plačali jim bodo za nazaj"/>
    <meta property="og:description" content="LJUBLJANA – Ljubljanski potniški promet (LPP) bo spoštoval odločitev vrhovnega sodišča in vsem 684 voznikom, ne samo 53 tožečim, plačal prispevke za poklicno zavarovanje za nazaj. Ta stroš..."/>
  </head>
  <body>
    <article>
      <h1>Dobra novica za voznike: plačali jim bodo za nazaj</h1>
      <h2>Povprečno je voznik avtobusa zaradi neplačanih prispevkov izgubil 1.500 evrov letno.</h2>
      <address><time datetime="2019-11-17T09:54:00+00:00">17 Nov 2019, 09:54</time> by <a rel="author">STA, T. V.</a></address>
      <p>LJUBLJANA – Ljubljanski potniški promet (LPP) bo spoštoval odločitev vrhovnega sodišča in vsem 684 voznikom, ne samo 53 tožečim, plačal prispevke za poklicno zavarovanje za nazaj. Ta strošek ocenjujejo na približno šest milijonov evrov, finančnih sredstev za to pa nimajo rezerviranih, so priznali.<br/><br/>Vrhovno sodišče je nedavno pritrdilo prvostopenjskemu in drugostopenjskemu sodišču, da mora LPP 53 voznikom izplačati prispevke za poklicno zavarovanje od leta 2013 naprej. Takrat jim je namreč podjetje prenehalo priznavati to pravico.<br/><br/>LPP je sicer poleg omenjenih 53 voznikov zaradi neizplačanih prispevkov naknadno tožilo še več drugih, tako da naj bi bile odprte številne tožbe. V LPP so zdaj sklenili, da bodo prispevke za nazaj povrnili vsem prizadetim voznikom.</p>
      <h3>Ko so se podvojili, so prispevke nehali plačevati</h3>
      <p>Povprečen voznik avtobusa na letni ravni zaradi neplačevanja prispevkov ob izgubi poklicne pokojnine oziroma njenem znižanju po izračunih sindikalistov izgubi 1.500 evrov.<br/><br/>V LPP zdaj pripravljajo terminski načrt poplačila vsem voznikom, ki ga bodo uskladili z reprezentativnimi sindikati v podjetju, svetom delavcev LPP ter vozniki.<br/><br/>V poklicno zavarovanje, ki je leta 2001 nadomestilo prejšnjo zavarovalno dobo s povečanjem, do takrat imenovano tudi beneficirana delovna doba, so sicer vključeni delavci, ki polni delovni čas opravljajo posebno težka in za zdravje škodljiva dela, ter tisti, ki opravljajo dela, ki jih po določeni starosti ni mogoče uspešno poklicno opravljati. Med njimi so bili tudi vozniki LPP in drugih avtobusnih podjetij, toda le do leta 2013, ko so jim delodajalci prispevke prenehali plačevati. To se je zgodilo po tem, ko se je prispevek za poklicne pokojnine, ki omogoča delavcem predčasno upokojitev in pokojnino brez odbitkov, podvojil.</p>
      <h3>Vsa sodišča prikimala voznikom</h3>
      <p>V LPP so se pri prenehanju izplačevanja prispevkov sklicevali na mnenje komisije Zavoda za pokojninsko in invalidsko zavarovanje Slovenije, ki je odločila, da se poklicna pokojnina od 1. januarja 2013 ne šteje nobenemu delavcu več, ker za to ne izpolnjujejo pogoja o 60.000 prevoženih kilometrih na leto.<br/><br/>Vozniki so ves čas trdili, da ta kriterij ni bil nikoli sprejet v obliki splošno zavezujočega pravnega akta in objavljen v uradnem listu ter tako ne more posegati v obseg pravic, določen z zakonom in s podzakonskimi akti. Maja lani jim je najprej prikimalo delovno sodišče, nato pa oktobra lani še višje delovno in socialno sodišče. LPP je nato na vrhovno sodišče vložil revizijo na sodbo višjega delovnega in socialnega sodišča, ki pa je pred kratkim odločilo, da mora podjetje 53 voznikom izplačati prispevke za poklicno zavarovanje od leta 2013 naprej.</p>
      <h3>Tožijo tudi drugi vozniki</h3>
      <p>Ker so podobne odločitve sprejemali tudi drugi avtobusni prevozniki, so se na sodišče obrnili tudi njihovi vozniki. Sindikat delavcev prometa in zvez, ki deluje v okviru Zveze svobodnih sindikatov Slovenije (ZSSS), je tako letos v imenu 51 delavcev vložil tožbe proti vsem večjim avtobusnim podjetjem, tudi Nomagu in Arrivi, ob tem pa napovedal, da bo temu valu sledil drugi val.<br/>Kot je pred dnevi opozorila generalna sekretarka sindikata <b>Saška Kiara Kumer</b>, so z delodajalci ves čas iskali mirno rešitev spora in se jim je zdelo nevzdržno, da morajo vozniki pravico iskati na sodišču. Zdaj upajo, da bodo delodajalci vendarle poravnali svoje obveznosti.</p>
    </article>
  </body>
</html>