<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621909/%D8%A2%DB%8C%D8%A7-%DA%A9%D9%81%D8%B4-%D9%BE%D8%A7%D8%B4%D9%86%D9%87-%D8%A8%D9%84%D9%86%D8%AF-%D9%88%D8%A7%D9%82%D8%B9%D8%A7-%D8%B6%D8%B1%D8%B1-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T09:21:00+00:00"/>
    <meta property="og:title" content="آیا کفش پاشنه بلند واقعا ضرر دارد؟"/>
    <meta property="og:description" content="۷۰ درصد زنان کفش‌های پاشنه بلند می‌پوشند و ۴۰ درصد از آن‌ها به طور روزانه از این کفش‌ها استفاده می‌کنند. گفته می‌شود استفاده از کفش‌های پاشنه بلند بر مفصل زانو اثرگذار است و نشانه‌های شیوع آرتروز در مفصل زانو مشاهده شده است."/>
  </head>
  <body>
    <article>
      <h1>آیا کفش پاشنه بلند واقعا ضرر دارد؟</h1>
      <h2>مروری بر نتایج یک پژوهش؛</h2>
      <address>
        <time datetime="2019-11-17T09:21:00+00:00">17 Nov 2019, 09:21</time>
      </address>
      <p>
        <i>۷۰ درصد زنان کفش‌های پاشنه بلند می‌پوشند و ۴۰ درصد از آن‌ها به طور روزانه از این کفش‌ها استفاده می‌کنند. گفته می‌شود استفاده از کفش‌های پاشنه بلند بر مفصل زانو اثرگذار است و نشانه‌های شیوع آرتروز در مفصل زانو مشاهده شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پوشیدن کفش‌های پاشنه بلند،‌ نیروی تماس مفصلی در کمپارتمانت داخلی زانو، نیروی تماس مفصلی کشککی رانی را در فاز استنس گامبرداری افزایش می‌دهد؛ افزایش این نیروها به صورت تجمعی حین راه رفتن،‌ می‌تواند مفصل را در معرض خطر تخریب و آرتروز قرار دهد .</p>
      <p>دردهای مفاصل زانو و کشککی رانی، علائم هشدار دهنده پوشیدن کفش‌های پاشنه بلند هستند، توصیه می‌شود به جای استفاده از کفش‌های پاشنه بلند به دلیل اثرات زیان‌بار آن بر مفصل زانو و کشککی رانی، از کفش‌های معمولی تخت یا کفش‌های با حداقل ارتفاع پاشنه استفاده شود.</p>
      <p>پژوهشی که در خصوص "اثر کفش پاشنه بلند بر نیروی عضلانی، نیروی تماس مفصل زانو و نیروی تماس مفصل کشککی رانی" توسط کیوان شریف مرادی(گروه تربیت بدنی) و محمد تقی کریمی(گروه ارتوپدی فنی) انجام شده،‌ آمده است:« مفصل زانو بزرگ‌ترین مفصل بدن و محل اتصال دو استخوان بزرگ درشت‌نی و رانی است که وزن سر،‌ تنه، اندام فوقانی، لگن و ران‌ها حین فعالیت‌های روزانه را تحمل می‌کند. این مفصل در اثر اعمال نیروهای نامتقارن دچار انحراف می‌شود پوشیدن کفش‌های پاشنه بلند واروس زانو را افزایش و گشتاور عضلات در صفحه ساجیتال را افزایش می‌دهد.</p>
      <p>استفاده طولانی مدت از کفش‌های پاشنه بلند با افزایش تجمعی این نیروها به صورت نامتقارن به داخل مفصل، می‌تواند منجر به مایکروتروما و در نهایت آرتروز در این مفصل شود. آرتروز از بیماری‌های غیر واگیر فلج‌کننده است که هزینه‌های درمانی ناشی بالایی دارد بنا بر این پیشگیری از ایجاد این بیماری از اهمیت بسیاری برخوردار است.»</p>
      <p>در این پژوهش که با جامعه آماری ۹ دختر جوان با دامنه سنی۲۱ سال، طی سه مرحله با کفش پاشنه‌دار ۶ سانتی‌متری، ۳ سانتی‌متری و بدون کفش انجام شده، آمده است:« کفش‌های پاشنه بلند باعث تغییر در مرکز فشار کف پا حین ایستادن می‌شوند. کفش‌های پاشنه بلند سرعت راه رفتن، طول گام را کاهش می‌دهد در حالی که تواتر گام بدون تغییر می‌ماند و میزان بلند شدن پاشنه از زمین نیز حین راه رفتن با کفش پاشنه بلند کاهش می‌یابد.»</p>
      <p>محققان می‌گویند:« پوشیدن کفش‌های پاشنه بلند به عنوان یک ریسک فاکتور برای توسعه درد کشککی رانی محسوب می‌شود. نیروی تماس مفصل کشککی رانی در صفحات قدامی خلفی و عمودی در وضعیت راه رفتن با کفش پاشنه بلند ۶ سانتی متری به طور معنی‌داری از وضعیت راه رفتن بدون کفش بیشتر بود،‌ در حالی که نیروی تماس مفصل کشککی رانی در صفحات قدامی خلفی و عمودی در وضعیت راه رفتن با کفش پاشنه بلند ۶ سانتی متری و راه رفتن با کفش پاشنه بلند ۳ سانتی متری تفاوت معنی داری مشاهده نشد.</p>
      <p>در نتایج این پژوهش آمده است:« پوشیدن کفش‌های پاشنه بلند نیروی تماس مفصلی در کمپارتمانت داخلی زانو، نیروی تماس مفصلی کشککی رانی را در فاز استنس گامبرداری افزایش می‌دهد. افزایش این نیروها به صورت تجمعی حین راه رفتن، می‌تواند مفصل را در معرض خطر تخریب و آرتروز قرار دهد. دردهای مفاصل زانو و کشککی رانی،‌ علائم هشدار دهنده پوشیدن کفش‌های پاشنه بلند هستند و توصیه می‌شود به جای استفاده از کفش‌های پاشنه بلند به دلیل اثرات زیان بار آن بر مفصل زانو و کشککی رانی،‌ از کفش‌های تخت یا کفش‌های با حداقل ارتفاع پاشنه استفاده شود.»</p>
      <p>این پژوهش در شماره دوم مجله علمی دانشگاه علوم پزشکی ایلام منتشر شده است.</p>
    </article>
  </body>
</html>