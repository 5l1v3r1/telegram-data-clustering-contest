<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/usa-a-jizni-korea-odkladaji-spolecne-vojenske-cviceni/r~121e22d0091f11ea84c6ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-17T09:48:40+00:00"/>
    <meta property="og:title" content="Projev dobré vůle? USA a Jižní Korea odloží společné vojenské cvičení"/>
    <meta property="og:description" content="&quot;Nepovažuji to za ústupek, ale za projev dobré vůle… umožnit mír,&quot; citovala agentura Reuters amerického ministra Marka Espera."/>
  </head>
  <body>
    <article>
      <h1>Projev dobré vůle? USA a Jižní Korea odloží společné vojenské cvičení</h1>
      <address>
        <time datetime="2019-11-17T09:48:40+00:00">17 Nov 2019, 09:48</time>
      </address>
      <p>Podle agentury Reuters jde o krok, který má podpořit zablokovaný mírový proces na poloostrově. <a href="https://zpravy.aktualne.cz/pchjongjang/l~i:keyword:5526/">Pchjonjang</a> ale žádá, aby Washington zastavil "nepřátelskou politiku", jinak s ním nebude jednat o jaderných zbraních.</p>
      <p>"Nepovažuji to za ústupek, ale za projev dobré vůle… umožnit mír," citovala agentura Reuters amerického ministra. Mark Esper zároveň vyzval <a href="https://www.aktualne.cz/wiki/zahranici/kldr/r~i:wiki:3650/">Severní Koreu</a>, aby také projevila dobrou vůli a vrátila se k jednacímu stolu bez kladení předběžných podmínek.</p>
      <p>Severokorejské ministerstvo zahraničí ale dalo v neděli najevo, že při obnovených jednáních se Spojenými státy nebude téma jaderných zbraní na programu, pokud <a href="https://www.aktualne.cz/wiki/zahranici/usa/r~i:wiki:2125/">USA</a> nezastaví svou "nepřátelskou politiku".</p>
      <p>V prohlášení, které citovala severokorejská státní agentura KCNA, se v této souvislosti poukazuje na nedávné schválení rezoluce OSN, jež upozorňuje na porušování lidských práv v KLDR. Pchjongjang tento dokument považuje za "politickou provokaci" a "nepřátelskou politiku" USA.</p>
      <p>Listopadové americko-jihokorejské manévry měly simulovat letecké boje a měl se jich zúčastnit neupřesněný počet amerických a jihokorejských letadel.</p>
      <p>Související</p>
      <h3>Řeka zrudla krví. Jižní Korea kvůli smrtícímu moru prasat vybila desítky tisíc vepřů</h3>
      <figure>
        <img src="https://cdn.xsd.cz/resize/f3d1ea6a8ab33f8db61fa49d93a25e5b_extract=129,0,937,527_resize=240,135_.jpg?hash=5420464642ed431098d294aa484d13b8"/>
      </figure>
      <p>KLDR dlouhodobě protestuje proti pravidelným vojenským cvičením USA a Jižní Koreje. Pchjongjang je označuje za přípravu invaze do Severní Koreje a za prvek nestability na rozděleném poloostrově. Po navázání kontaktů mezi USA a KLDR na nejvyšší úrovni se rozsah cvičení zmenšil, Severní Korea je ovšem nadále kritizuje.</p>
      <p>Počátkem loňského roku se severokorejský vůdce Kim Čong-un sešel s americkým prezidentem Donaldem Trumpem na historickém summitu v Singapuru. Dohodli se tehdy, že budou pracovat na odstranění jaderných zbraní z Korejského poloostrova. Jejich druhá vrcholná schůzka letos v únoru ve Vietnamu ale skončila předčasně a bez dohody a od té doby rozhovory stagnují kvůli odlišným názorům Pchjongjangu a Washingtonu na odzbrojovací proces.</p>
      <p>Pchjongjang v poslední době pokračuje ve zkouškách raket krátkého doletu a v říjnu navíc pohrozil, že by mohl obnovit i testy jaderných zbraní a balistických střel dlouhého doletu, které pozastavil loni. Kim dal Spojeným státům lhůtu do konce roku, aby změnily postoj k rozhovorům, jinak bude podle něj Severní Korea nucena hledat "jinou cestu".</p>
      <p>Esper tento týden prohlásil, že Pentagon je připraven upravit své vojenské aktivity na Korejském poloostrově, pokud to diplomatům pomůže znovu nastartovat mírový proces. Zároveň ale zdůraznil význam zachování bojové připravenosti 28 500 amerických vojáků rozmístěných v Jižní Koreji.</p>
      <p>"Zvažujeme-li úpravy - posílení nebo omezení výcviku a manévrů - děláme to ve spolupráci s našimi jihokorejskými partnery. Nejde o ústupek KLDR, ale o prostředek k udržení diplomatických kanálů," prohlásil Esper.</p>
    </article>
  </body>
</html>