<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/oranzni-alarm-strah-pred-vetrom-in-poplavljanjem-163798"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T09:54:00+00:00"/>
    <meta property="og:title" content="Na obali zatulile sirene"/>
    <meta property="og:description" content="LJUBLJANA – Ponoči večjih nevšečnosti zaradi vremena ni bilo, a vremenoslovci ostajajo previdni. Za večji del države so za danes prižgali oranžni alarm, ki je drugi najvišji. ​Uresniči..."/>
  </head>
  <body>
    <article>
      <h1>Na obali zatulile sirene</h1>
      <h2>Prihajajo nalivi in neurje ter močan veter.</h2>
      <address><time datetime="2019-11-17T09:54:00+00:00">17 Nov 2019, 09:54</time> by <a rel="author">T. V.</a></address>
      <slideshow>
        <figure>
          <img src="https://www.slovenskenovice.si/images/slike/2019/03/23/1661429.jpg"/>
          <figcaption>Morje je v preteklih dneh že večkrat preplavilo priobalne dele. FOTO: Leon Vidic, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/03/23/274103.jpg"/>
          <figcaption>Pred nami je še en dan, ko bomo s strahom zrli v nebo. FOTO: Getty Images, Istockphoto</figcaption>
        </figure>
      </slideshow>
      <p>LJUBLJANA – Ponoči večjih nevšečnosti zaradi vremena ni bilo, a vremenoslovci ostajajo previdni. Za večji del države so za danes prižgali oranžni alarm, ki je drugi najvišji.<br/><br/>​Uresničile so se napovedi, da bo morje poplavilo nižje dele obale. Sirene so se tako oglasile v Piranu in Izoli. V Piranu je poplavilo Tartinijev trg, ni pa voda zalivala objektov. V Izoli, kjer so začasno zaprli promet proti Sončnemu nabrežju in naprej proti staremu mestnemu jedru, so vodne pregrade uspešno zajezile plimovanje.<br/><br/>Morje lahko do 13. ure poplavi predvidoma v višini od 30 do 50 centimetrov glede na nivo, ko začne poplavljati (na postaji v Kopru je mejna višina 300 cm), pravijo na Agenciji za okolje (Arso)</p>
      <h3>Močan veter</h3>
      <p>V noči na nedeljo je bila pol ure pred polnočjo na hitri cesti med razcepom Nanos in priključkom Selo zaradi burje, ki je pihala s hitrostjo med 80 in 100 kilometri na uro, uvedena zapora prve stopnje – prepovedan promet za kamp prikolice, hladilnike in vozila s ponjavami do osem ton. Močnejši veter je na jugozahodu Slovenije napovedan tudi za danes, ko bodo lahko sunki jugovzhodnega vetra presegali hitrost 80 kilometrov na uro, napovedujejo na Arsu.<br/><br/>Danes bo na zahodu pretežno oblačno, občasno bo deževalo. Na vzhodu bo večji del dneva dokaj sončno. Dež se bo popoldne na zahodu okrepil in še širil proti vzhodu. Vmes bodo tudi nevihte z nalivi. Do večera bo predvidoma padlo od 50 do 100 litrov dežja na kvadratni meter. Temperature bodo od 11 do 16, ob morju okoli 18, v gornjesavski dolini okoli 6 stopinj Celzija.</p>
      <h3>Strah pred poplavljanjem Drave</h3>
      <figure>
        <img src="https://www.slovenskenovice.si/images/slike/2019/03/23/274103.jpg"/>
        <figcaption>Pred nami je še en dan, ko bomo s strahom zrli v nebo. FOTO: Getty Images, Istockphoto</figcaption>
      </figure>
      <p>Reka Drava poplavlja na izpostavljenih območjih vzdolž celotnega toka. Na meji z Avstrijo ima ustaljen pretok okoli 1.150 kubičnih metrov na sekundo, v stari strugi dolvodno od pregrade Markovec pa okoli 850 kubičnih metrov na sekundo. V noči na nedeljo in v nedeljo čez dan bo dotok Drave iz Avstrije še ustaljen, v noči na ponedeljek pa se lahko poveča na 1.400 kubičnih metrov na sekundo. V tem času bodo prav tako narasli pritoki Drave v Sloveniji.</p>
      <h3>Bodite pozorni na znake morebitnega plazenja</h3>
      <p>Zaradi obilnejših padavin in močnejših nalivov Geološki zavod Slovenije obvešča, da je povečana verjetnost pojavljanja zemeljskih plazov na celotnem ozemlju Slovenije. Verjetnost se bo povečevala sorazmerno s količino padavin. Prebivalci, predvsem tisti na območjih, kjer so se v preteklosti že pojavljali zemeljski plazovi, naj bodo pozorni na dogajanja v tleh nad objekti in pod njimi, zgrajenimi na pobočjih ali tik ob njih. Še posebej naj bodo pozorni na sveže razpoke v opornih zidovih, posedanje in zdrse zemljine ter tudi na znake zamakanja vode na zemljišču.<br/><br/>Dež bo do ponedeljkovega jutra povsod ponehal, na severovzhodu bo zapihal jugozahodnik. Od zahoda se bo začelo jasniti, po nekaterih kotlinah zahodne in osrednje Slovenije bo nastala megla ali nizka oblačnost. Najnižje jutranje temperature bodo od 3 do 9, v alpskih dolinah okoli 1 stopinja Celzija.</p>
      <h3>Topel naslednji teden</h3>
      <p>V ponedeljek bo pretežno sončno, čez dan bo spet več oblačnosti v zahodni in osrednji Sloveniji, na Primorskem in Notranjskem bo občasno rahlo deževalo. V Prekmurju in na Štajerskem ter ponekod v višjih legah bo pihal jugozahodnik. Najvišje dnevne temperature bodo od 9 do 15, na severozahodu okoli 7 stopinj Celzija.<br/><br/>V torek bo v zahodni in delno osrednji Sloveniji občasno deževalo, na vzhodu pa bo dokaj sončno vreme. Ob morju bo pihal jugo. V sredo bo oblačno. Padavine bodo na zahodu slabele, kakšna kaplja bo mogoča tudi na vzhodu. Od četrtka do petka kaže na večinoma oblačno vreme, več sonca bo sprva na vzhodu. V zahodni polovici Slovenije bo občasno rahlo deževalo. Razmeroma toplo bo, najvišje temperature bodo po nižinah od 10 do 15 stopinj Celzija, še napoveduje Arso.</p>
    </article>
  </body>
</html>