<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125369/oi-kinezoi-dokimazoyn-elliniko-krasi"/>
    <meta property="og:site_name" content="Insider"/>
    <meta property="article:published_time" content="2019-11-17T09:00:00+00:00"/>
    <meta property="og:title" content="Οι Κινέζοι «δοκιμάζουν» το ελληνικό κρασί"/>
    <meta property="og:description" content="Οι Κινέζοι δείχνουν ιδιαίτερη προτίμηση στο ελληνικό κόκκινο κρασί και το κρασί της Σαντορίνης."/>
  </head>
  <body>
    <article>
      <h1>Οι Κινέζοι «δοκιμάζουν» το ελληνικό κρασί</h1>
      <h2>Οι Κινέζοι δείχνουν ιδιαίτερη προτίμηση στο ελληνικό κόκκινο κρασί και το κρασί της Σαντορίνης.</h2>
      <address><time datetime="2019-11-17T09:00:00+00:00">17 Nov 2019, 09:00</time> by <a rel="author">Ρομίνα Νικηφόρου</a></address>
      <p>Το<b> ελληνικό κρασί</b> κέρδισε τις εντυπώσεις κατά τη διάρκεια της <b>Διεθνούς Έκθεσης οίνου της Σαγκάης, ProWine China</b> που πραγματοποιήθηκε τις προηγούμενες μέρες στη Σαγκάη, λίγα 24ωρα μάλιστα μετά και την επίσημη επίσκεψη του <a href="https://www.insider.gr/eidiseis/politiki/125040/tet-tet-mitsotaki-si-ta-16-ellinokinezika-deals-sto-trapezi">Κινέζου προέδρου Σι Τζινπίνγκ</a> στην Ελλάδα.</p>
      <p>Στο ελληνικό περίπτερο που διοργάνωσε η <b>Ελληνική Εταιρεία Επενδύσεων και Εξωτερικού Εμπορίου (Enterprise Greec</b>e), συμμετείχαν 7 οινοποιεία με περισσότερες από <b>50 ετικέτες και διάφορες ποικιλίες</b> καθώς και τσίπουρο. Όλα τα προϊόντα ήταν κυρίως από ελληνικές ποικιλίες και πωλούνται ήδη στην αγορά της Κίνας.</p>
      <p>«Οι Κινέζοι μαθαίνουν το ελληνικό κρασί τα τελευταία χρόνια» λέει στο <b>insider.gr η Εύα Μίλικ, διευθύντρια των ευρωπαϊκών και συγχρηματοδοτούμενων προγραμμάτων της Enterprise Greece </b>που βρέθηκε στη Σαγκάη κατά τη διάρκεια της Έκθεσης.</p>
      <p>«Έρχονται συνέχεια<b> νέες ετικέτες</b> στη χώρα, ωστόσο έχουμε μακρύ δρόμο μπροστά μας. Πρέπει να επενδύσουμε στην εκπαίδευση και την ενημέρωση τους. Κατά τη διάρκεια της έκθεσης πέρασαν από το ελληνικό περίπτερο πολλοί Κινέζοι που δραστηριοποιούνται στον χώρο του κρασιού και πολλές νέες εταιρείες που δεν είχαν μέχρι σήμερα συνεργασία με αντίστοιχες ελληνικές. Έφυγαν με τις καλύτερες εντυπώσεις» συμπληρώνει.</p>
      <p>Η χώρα μας έχει να ανταγωνιστεί το γαλλικό κρασί που κυριαρχεί στην Κίνα, όπως και στον υπόλοιπο κόσμο, καθώς και το κρασί από τη Νέα Ζηλανδία. «Το ελληνικό κρασί είναι ανταγωνιστικό και στην τιμή και στην ποιότητα σε σύγκριση με αυτά» τονίζει η κ. Μίλικ.</p>
      <figure>
        <img src="https://www.insider.gr/sites/default/files/inline-images/enterprise.JPG"/>
      </figure>
      <p>
        <b>«Προτιμούν το κόκκινο και το κρασί της Σαντορίνης»</b>
      </p>
      <p>Οι Κινέζοι σύμφωνα με την κ. Μίλικ δείχνουν ιδιαίτερη προτίμηση στο ελληνικό κόκκινο κρασί το οποίο μάλιστα το επιλέγουν και για επαγγελματικά χώρα. Ιδιαίτερα κατά της διάρκεια της Πρωτοχρονιάς, όπως λέει, οι <b>πωλήσεις κόκκινου κρασιού</b> παρουσιάζονται αυξημένες.</p>
      <p>Από τα λευκά κρασιά ξεχωρίζουν το Ασύρτικο και το <b>κρασί της Σαντορίνης,</b> καθώς το νησί αποτελεί αγαπημένο προορισμό των Κινέζων τουριστών και το δοκιμάζουν όταν ταξιδεύουν. «Εδώ αποδεικνύεται πόσο σημαντική είναι η σύνδεση του τουρισμού με το εμπόριο» λέει η κ. Μίλικ. Επίσης οι Κινέζοι αγαπούν τα ελληνικά γλυκά κρασιά, αντίθετα δεν προτιμούν τα πιο στυφά.</p>
      <p>Στόχος, σύμφωνα με την κ. Μίλικ είναι το ελληνικό κρασί, να αυξήσει την παρουσία του στα εστιατόρια, τα ξενοδοχεία και εξειδικευμένα ,υψηλού επιπέδου καταστήματα της Κίνας.</p>
      <p>Παράλληλα μια σημαντική ποσότητα διατίθεται με μέσω των on-line καταστημάτων, καθώς οι Κινέζοι είναι ιδιαίτερα εξοικειωμένοι με το ηλεκτρονικό εμπόριο.</p>
      <p>«Δεν θα έλεγα ότι στόχος μας είναι να μπούμε στα σουπερμάρκετ. Το κρασί που συστήνουμε στην αγορά της Κίνας είναι ποιοτικό και ακριβό» τονίζει.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125354/hellenic-steel-i-istoria-tis-allote-krataias-halyboyrgias-poy"/>
        <a href="https://www.insider.gr/epiheiriseis/emporio/125340/lavazza-kai-beverage-world-egkainiasan-ti-synergasia-toys"/>
        <a href="https://www.insider.gr/epiheiriseis/emporio/125320/black-friday-ti-na-prosexoyn-oi-katanalotes"/>
      </related>
    </article>
  </body>
</html>