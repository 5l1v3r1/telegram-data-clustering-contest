<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AE%D8%A7%D9%85%D9%86%D9%87%E2%80%8C%D8%A7%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D8%B1%D8%A7-%C2%AB%D8%A7%D8%B4%D8%B1%D8%A7%D8%B1%C2%BB-%D8%AE%D9%88%D8%A7%D9%86%D8%AF-%D9%88-%D8%A8%D9%87-%D9%BE%DB%8C%D8%A7%D9%85-%D8%B1%D8%B6%D8%A7-%D9%BE%D9%87%D9%84%D9%88%DB%8C-%D9%88%D8%A7%DA%A9%D9%86%D8%B4-%D9%86%D8%B4%D8%A7%D9%86-%D8%AF%D8%A7%D8%AF-20191117/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-17T09:11:06+00:00"/>
    <meta property="og:title" content="خامنه‌ای معترضان را «اشرار» خواند و به پیام رضا پهلوی واکنش نشان داد"/>
    <meta property="og:description" content="علی خامنه‌ای، رهبر جمهوری اسلامی ایران، روز یکشنبه، با دفاع از تصمیم سران سه قوه برای افزایش شدید و ناگهانی قیمت بنزین در این کشور، معترضان را «اشرار، کینه‌ورزان و انسان‌های ناباب» توصیف کرد."/>
  </head>
  <body>
    <article>
      <h1>خامنه‌ای معترضان را «اشرار» خواند و به پیام رضا پهلوی واکنش نشان داد</h1>
      <address>
        <time datetime="2019-11-17T09:11:06+00:00">17 Nov 2019, 09:11</time>
      </address>
      <p>
        <b>علی خامنه‌ای، رهبر جمهوری اسلامی ایران، روز یکشنبه، با دفاع از تصمیم سران سه قوه برای افزایش شدید و ناگهانی قیمت بنزین در این کشور، معترضان را «اشرار، کینه‌ورزان و انسان‌های ناباب» توصیف کرد.</b>
      </p>
      <p>تصمیم برای گران شدن بنزین در جلسه سران سه قوه اتخاذ شده است. خامنه‌ای در جلسه‌ درس خارج فقه خود، در این زمینه گفت: «من صاحبنظر نیستم لکن اگر سران سه قوه تصمیم بگیرند من حمایت می‌کنم.»</p>
      <p>در حالی که معترضان به افزایش قیمت بنزین در بسیاری از شهرهای ایران به مراکز دولتی و بانک‌ها حمله کردند، خامنه‌ای گفت: «آتش زدن به فلان بانک این کار مردم نیست، این کار اشرار است... در یک چنین حوادثی معمولاً اشرار، کینه‌ورزان، انسان‌های ناباب وارد میدان می‌شوند.»</p>
      <p>او این اعتراضات را «مفاسد» توصیف کرد و ادامه داد: «گاهی بعضی از جوان‌ها هم از روی هیجان با اینها همراهی می‌کنند و این‌جور مفاسد را به بار می‌آوردند. این مفاسد هیچ مشکلی را درست نمی‌کند جز اینکه علاوه‌ بر هر مشکلی که هست، ناامنی را هم اضافه می‌کند.»</p>
      <p>رهبر جمهوری اسلامی ایران به پیام اخیر رضا و فرح پهلوی اشاره کرد و گفت: «در این دو روز همه‌ مراکز شرارت دنیا علیه ما این کارها را تشویق کردند، از خانواده‌ منحوس خبیث خاندان پهلوی تا مجموعه‌ خبیث و جنایتکار منافقین.»</p>
      <p>رضا پهلوی، فرزند آخرین پادشاه ایران، در صفحه توئیتر خود نوشت: «نظامی که با وعده مجانی کردن آب و برق بر سر کار آمد، نفت را برای حامیان غیرایرانی‌اش، و فقر و رنج را برای ایرانیان رایگان کرده است.»</p>
      <p>او ادامه داد: «تنها راه چاره، برانداختن این فرقه تبهکار ضدایرانی است. کافی‌ست به قدرت خودمان ایمان داشته باشیم.»</p>
      <p>همچنین فرح پهلوی (دیبا)، با انتشار بیانیه‌ای نوشت: «مایه اندوه بسیار است که امروز این ستم و نابرابری بر شما و ایران عزیزمان روا داشته می‌شود.»</p>
      <p>او در بخش دیگری از این بیانیه آورده است: «اطمینان دارم که با همت شما این روزهای سخت سپری و نور بر تاریکی پیروز شده و آبادی و رفاه بازخواهد گشت.»</p>
      <p>با شدت گرفتن اعتراضات در ایران، مردم معترض به بانک‌های برخی از شهرهای ایران حمله کردند و برخی از معترضان نیز شعار «مرگ بر خامنه‌ای» سر دادند. بر اساس گزارش‌ها، اعتراضات علیه گرانی شدید و ناگهانی بنزین در برخی از شهرهای ایران از جمله تبریز، کرج، شیراز، بهبهان، سیرجان و اهواز به خشونت کشیده شد و تعدادی نیز کشته شدند.</p>
    </article>
  </body>
</html>