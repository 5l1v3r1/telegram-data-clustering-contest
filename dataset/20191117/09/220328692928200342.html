<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/cheren-petkr-mamyat-li-ni-ueb-saytovete-406948.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T09:26:32+00:00"/>
    <meta property="og:title" content="Черен петък(р): Мамят ли ни уеб сайтовете?"/>
    <meta property="og:description" content="Нов сайт не означава лъжлив сайт или място предлагащо нереални промоции"/>
  </head>
  <body>
    <article>
      <h1>Черен петък(р): Мамят ли ни уеб сайтовете?</h1>
      <address><time datetime="2019-11-17T09:26:32+00:00">17 Nov 2019, 09:26</time> by <a rel="author">Редактори</a></address>
      <p>Кибериндустрията е добре организирана и когато предлага промоционални продажби, като тези на Черен петък, те могат да стигнат и до злоупотреба с цените. Предлагат се уж ниски цени, но всъщност те са или реалните стойности с печалбата на търговеца или нискокачествени стоки, които отново са оскъпени. Затова и е необходимо сериозно внимание към сайтовете за търговия, предупреди пред Нова телевизия ИТ експертът Христо Ласков.</p>
      <p>Черният петък наближава и мнозина вече са готови с банковите си карти, заредили са батериите на лаптопите, а също и портфейлите, защото е време за пазаруване.</p>
      <p>„Това, за което трябва да внимаваме, не само около Черния петък, но и около коледните празници, е да не се хванем в капана на собственото си желание да намерим най-добрата оферта”, посочи Ласков.</p>
      <p>Той предупреждава и за друга опасност: „Има една доста добре организирана кибериндустрия. Тя използва технологиите като средства за достигане до много повече хора и злоупотребява с очакванията за ниски цени. Тази индустрия ни експлоатира, като краде от нашите пари, информацията от кредитните ни карти и личните ни данни. Това са трите основни цели на киберпрестъпниците”.</p>
      <p>„Ще изброя няколко съвета за безопасно пазаруване онлайн. Винаги трябва да проверяваме сайта, от който купуваме, името му и неговата легитимност. Трябва да следим за ревюта – дали сайтът, който сме си избрали съществува в интернет света”, посъветва IT експертът.</p>
      <p>И друго важно, което отбеляза Ласков е, че нов сайт не означава лъжлив сайт или място предлагащо нереални промоции.</p>
    </article>
  </body>
</html>