<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89836"/>
    <meta property="og:site_name" content="Denník politika"/>
    <meta property="article:published_time" content="2019-11-17T09:35:01+00:00"/>
    <meta property="og:title" content="Britská vláda a armáda údajne kryje vojnové zločiny, detektívi majú nové dôkazy"/>
    <meta property="og:description" content="17.11.2019 (Webnoviny.sk) – Britskú vládu a armádu vinia z krytia vojnových zločinov, informuje o tom spravodajský portál BBC. Relácia BBC Panorama a Sunday Times v rámci vyšetrovania hovorili s 11 britskými detektívmi, podľa ktorých existujú dôveryhodné dôkazy o vojnových zločinoch. Podľa viacerých zdrojov mali britských vojakov stíhať za zabíjanie civilistov v Afganistane aj Iraku, no nestalo sa tak. Ministerstvo obrany obvinenia odmieta ako neopodstatnené."/>
  </head>
  <body>
    <article>
      <h1>Britská vláda a armáda údajne kryje vojnové zločiny, detektívi majú nové dôkazy</h1>
      <address><time datetime="2019-11-17T09:35:01+00:00">17 Nov 2019, 09:35</time> by <a rel="author">Webnoviny</a></address>
      <p>17.11.2019 (Webnoviny.sk) – Britskú vládu a armádu vinia z krytia vojnových zločinov, informuje o tom spravodajský portál BBC. Relácia BBC Panorama a Sunday Times v rámci vyšetrovania hovorili s 11 britskými detektívmi, podľa ktorých existujú dôveryhodné dôkazy o vojnových zločinoch. Podľa viacerých zdrojov mali britských vojakov stíhať za zabíjanie civilistov v Afganistane aj Iraku, no nestalo sa tak. Ministerstvo obrany obvinenia odmieta ako neopodstatnené.</p>
      <h3>Zámienka na zastavenie vyšetrovania</h3>
      <p>Nové dôkazy pochádzajú od vyšetrovacieho tímu Iraq Historic Allegations Team (IHAT), ktorý sa venoval vojnovým zločinom britských vojsk v Iraku, a Operation Northmoor, v rámci ktorej vyšetrovali vojnové zločiny v Afganistane.</p>
      <p>Vláda sa podľa BBC rozhodla IHAT aj Operation Northmoor zrušiť po tom, ako sa ukázalo, že Phil Shiner, právnik, ktorý IHAT priniesol viac ako tisíc prípadov, platil sprostredkovateľom v Iraku za vyhľadávanie klientov. Bývalí detektívi z oboch vyšetrovacích tímov však tvrdia, že Shinerove prešľapy len využili ako zámienku na zastavenie vyšetrovania. Ani jeden z prípadov, ktoré vyšetrovali, sa pritom neskončil stíhaním. Podľa jedného z detektívov, totiž nemalo ministerstvo obrany ani najmenší záujem vojakov stíhať.</p>
      <h3>Nevypočuli kľúčových afganských svedkov</h3>
      <p>Panorama opätovne preskúmala dôkazy vo viacerých prípadoch. Jedným z nich bolo napríklad zastrelenie irackého policajta v Basre v roku 2003. Vyšetrovanie britského velenia v priebehu 24 hodín rozhodlo, že britský vojak konal oprávnene, pretože Iračan vystrelil ako prvý. Potvrdzovala to výpoveď iného vojaka, ktorý vraj incident videl. Detektívi IHAT počas dvoch rokov vypočuli 80 britských vojakov, vrátane údajného svedka, ktorý podľa vlastných slov nielenže nebol v uličke, odkiaľ mal streľbu vidieť, ale začul len jeden výstrel, čo by znamenalo, že policajt vôbec nevystrelil. Túto verziu potvrdili aj ďalší svedkovia.</p>
      <p>Detektívi teda konštatovali, že vojaka by mali stíhať za zabitie a veliaceho dôstojníka za sfalšovanie dôkazov a krytie zločinu. Napokon však ani jeden z nich neskončil pred súdom. Operation Northmoor zriadila vláda v roku 2014, aby preverila 52 prípadov zabitia. Jej prácu však ukončili skôr ako mohla vypočuť kľúčových afganských svedkov. Reláciu Panorama s podtitulom War Crimes Scandal Exposed odvysielajú v pondelok večer na BBC One.</p>
      <p>Viac k témam: <a href="https://www.webnoviny.sk/tag/britska-vlada/"><u>britská vláda</u></a>, <a href="https://www.webnoviny.sk/tag/vojnovy-zlocin/"><u>vojnový zločin</u></a><br/>Zdroj: Webnoviny.sk – <a href="https://www.webnoviny.sk/britska-vlada-a-armada-udajne-kryje-vojnove-zlociny-detektivi-maju-nove-dokazy/"><u>Britská vláda a armáda údajne kryje vojnové zločiny, detektívi majú nové dôkazy</u></a> © SITA Všetky práva vyhradené.</p>
    </article>
  </body>
</html>