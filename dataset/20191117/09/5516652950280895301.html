<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426000/anabathmish-theloyn-ta-systhmata-eidopoihshs-gia-seismoys"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-17T09:30:01+00:00"/>
    <meta property="og:title" content="Αναβάθμιση θέλουν τα συστήματα ειδοποίησης για σεισμούς"/>
    <meta property="og:description" content="Αναβάθμιση χρήζουν τα συστήματα ειδοποίησης για σεισμό που έχουν εγκατασταθεί και λειτουργούν εδώ και χρόνια στη Ρόδο. Στο θέμα αυτό αναφέρθηκε μιλώντας στον «Sky Ρόδου» ο σεισμολόγος κ. Γερασιμος Παπαδόπουλος που περιέγραψε τη λειτουργία των συστημάτων και στην ομιλία του στη διάρκεια σεμιναρίου στο Κατάλυμα της Ισπανίας στη Ρόδο."/>
  </head>
  <body>
    <article>
      <h1>Αναβάθμιση θέλουν τα συστήματα ειδοποίησης για σεισμούς</h1>
      <address>
        <time datetime="2019-11-17T09:30:01+00:00">17 Nov 2019, 09:30</time>
      </address>
      <p>
        <b>Αναβάθμιση χρήζουν τα συστήματα ειδοποίησης για σεισμό που έχουν εγκατασταθεί και λειτουργούν εδώ και χρόνια στη Ρόδο. Στο θέμα αυτό αναφέρθηκε μιλώντας στον «Sky Ρόδου» ο σεισμολόγος κ. Γερασιμος Παπαδόπουλος που περιέγραψε τη λειτουργία των συστημάτων και στην ομιλία του στη διάρκεια σεμιναρίου στο Κατάλυμα της Ισπανίας στη Ρόδο.</b>
      </p>
      <p>Ο κ. Γεράσιμος Παπαδόπουλος αναφέρθηκε στα συστήματα έγκαιρης προειδοποίησης που λειτουργούν σε ξένες χώρες και κυρίως στην Ιαπωνία.</p>
      <p>«Τα συστήματα αυτά στέλνουν σήμα μόλις ανιχνευθεί το πρώτο κύμα του σεισμού που είναι ασθενές και όχι καταστροφικό. Προειδοποιεί για την επερχόμενη κορύφωσή του. Ένα τέτοιο σύστημα προϋποθέτει πως θα είναι εκπαιδευμένος ο πληθυσμός για να αντιδρά με το σωστό τρόπο. Υπάρχουν και εκπληκτικές εφαρμογές με τις οποίες σταματούν για παράδειγμα αυτόματα τα τρένα, κλείνει η παροχή φυσικού αερίου και απελευθερώνονται συστήματα. Επίσης αποκλείονται χώροι με επικίνδυνα υλικά», δήλωσε ο κ. Γεράσιμος Παπαδόπουλος και πρόσθεσε πως εκτός από την Ιαπωνία τα προηγμένα αυτά συστήματα ειδοποίησης δεν είναι διαδεδομένα σε άλλες χώρες.</p>
      <p>Ο κ. Γεράσιμος Παπαδόπουλος μίλησε για το τοπικό σύστημα ειδοποίησης που λειτουργεί στη Ρόδο.</p>
      <p>«Υπάρχουν και τα τοπικά συστήματα. Στη Ρόδο στα πλαίσια ευρωπαϊκού προγράμματος το 2013-2014 εγκαταστάθηκαν σεισμικοί ειδοποιητές. Συζητάμε με το γραφείο Πολιτικής Προστασίας του Δήμου για πώς θα σχεδιάσουμε την αναβάθμιση και συντήρηση και την περαιτέρω αναβάθμισή του ώστε να υπάρχει ως επιχειρησιακό εργαλείο στην υπηρεσία του νησιού», δήλωσε ο κ. Γεράσιμος Παπαδόπουλος.</p>
      <p>Σε ερώτηση αν είναι σε κανονική επιχειρησιακή λειτουργία τα συστήματα αυτά ο κ. Γεράσιμος Παπαδόπουλος δήλωσε:</p>
      <p>«Παρέχονται πληροφορίες από το σύστημα στο Γραφείο Προστασίας. Θέλουμε όμως να επεκταθεί και να αναβαθμιστεί ώστε όλα τα πρόσωπα που η δημοτική αρχή θα κρίνει αν παίρνουν ειδοποιήσεις στα κινητά τους συνεχώς».</p>
      <p>Σχετικά με την αποστολή μηνυμάτων και στους πολίτες σε περίπτωση κινδύνου ο κ. Παπαδόπουλος δήλωσε:</p>
      <p>«Είναι μια προοπτική και αυτό στη στιγμή που έχουμε να κάνουμε με ένα ηλεκτρονικό σύστημα. Αυτό είναι μακροπρόθεσμο σχέδιο όμως».</p>
      <p><b>Να στέλνονται τα σήματα στις αρχές σε 24ωρη βάση</b><br/>Αυτό που θέλουν να πετύχουν οι επιστήμονες, όπως τόνισε ο κ. Παπαδόπουλος είναι να στέλνονται τα σήματα από το σύστημα στους αρμόδιους φορείς σε 24ωρη βάση.</p>
      <p>«Αυτό που θέλουμε να πετύχουμε είναι να λειτουργεί το σύστημα 24 ώρες σε επίπεδο όλων των υπηρεσιών που εμπλέκονται με τον Τομέα Πολιτικής Προστασίας. Μέχρι τώρα το σύστημα λειτουργούσε συνεχώς μεν, καθ’ όλη τη διάρκεια του 24ωρου, αλλά τα σήματα δεν στέλνονταν στους αρμόδιους φορείς την ώρα των συμβάντων όταν αυτά γίνονταν σε ώρες που οι υπηρεσίες δεν ήταν σε λειτουργία. Για να γίνει αυτό απαιτείται αναβάθμιση του συστήματος», δήλωσε ο κ. Παπαδόπουλος.</p>
      <p>Τα τελευταία τρία τέσσερα χρόνια, όπως τόνισε ο κ. Παπαδόπουλος, το σύστημα ήταν σε δοκιμαστική λειτουργία. Οι αντιδράσεις του έδειξαν μέχρι τώρα σωστή λειτουργία.</p>
      <p>«Θέλαμε να δοκιμάσουμε το σύστημα. Είχαμε δύο σημαντικά σεισμικά γεγονότα που το δοκίμασαν το σύστημα. Αναφέρω το σεισμό στην Κω στις 20 Ιουλίου του 2017. Σε εκείνο το σεισμό δεν έδωσε το σύστημα ειδοποίηση. Το είχαμε ρυθμίσει έτσι ώστε να μην αντιδρά σε μακρινά συμβάντα. Το ίδιο συμβαίνει στα τέλη Δεκεμβρίου του 2013 όπου είχαμε ένα ισχυρό σεισμό μεταξύ Ρόδου και Κύπρου. Και πάλι το σύστημα δεν ενεργοποιήθηκε. Ως εκ τούτου δεν υπήρξαν προβλήματα και το σύστημα λειτούργησε σωστά. Περιμένουμε να γίνει ένας ισχυρός σεισμός μη καταστροφικός κοντά στη Ρόδο αλλά στο θαλάσσιο χώρο για να δοκιμαστεί το σύστημα», τόνισε ο κ. Παπαδόπουλος.</p>
      <p>Σε ερώτηση αν το σύστημα έχει στείλει ειδοποιήσεις σε σεισμούς μεγέθους 5,1, 5,3 και 5,5 Ρίχτερ ο κ. Παπαδόπουλος δήλωσε:</p>
      <p>«Δεν ειδοποίησε το σύστημα. Είναι ρυθμισμένο να λειτουργεί όταν θα υπάρχει ένα πρακτικό ενδιαφέρον, δηλαδή σε σεισμό μεγέθους 6 Ρίχτερ και σε εμβέλεια όχι μεγαλύτερη των 100 χιλιομέτρων από την πόλη της Ρόδου. Το σύστημα μπορεί να ρυθμιστεί ώστε να κτυπάει όταν γίνονται σεισμοί μεγέθους 5,5 Ρίχτερ και πάνω. Αυτό όμως θα το κρίνουν οι αρχές. Περνάμε ένα δοκιμαστικό στάδιο σε ό,τι αφορά το σύστημα. Αυτό γίνεται διεθνώς. Είμαστε ακόμη στο στάδιο της εκμάθησης. Θα ακολουθήσει ένα στάδιο αναβάθμισης και συντήρησης του συστήματος».</p>
      <p>Σε ερώτηση σχετικά με τη σεισμική δραστηριότητα στην περιοχή μας ο κ. Παπαδόπουλος τόνισε:</p>
      <p>«Τον τελευταίο χρόνο είναι λίγο αυξημένη η σεισμική δραστηριότητα στην ευρύτερη περιοχή γύρω από τη Ρόδο. Δεν βλέπω όμως αυτό, να έχει ανησυχητικό χαρακτήρα. Ο Εγκέλαδος όμως δεν κάνει συμβόλαια. Μπορεί ανά πάσα στιγμή να κτυπήσει ο ισχυρός σεισμός. Για το λόγο αυτό λέμε πως η προετοιμασία πρέπει να είναι μια συνεχής διαδικασία για τους φορείς και τον κόσμο. Είναι σημαντικό να μην χαλαρώνουμε ποτέ. Να μην είμαστε ευχαριστημένοι με όσα έχουμε πετύχει. Έχουμε κάνει μεγάλα βήματα στον τομέα της αντισεισμικής προστασίας χωρίς αυτό να σημαίνει πως δεν έχουμε ανάγκες. Η προετοιμασία να είναι στην πρώτη γραμμή».</p>
      <p>Ο κ. Παπαδόπουλος αναφέρθηκε και στα παλιρροϊκά κύματα που μπορεί να ακολουθήσουν ένα ισχυρό σεισμό.</p>
      <p>«Στη Μεσόγειο έχουμε τσουνάμι. Πρέπει να είμαστε έτοιμοι και για αυτό το ενδεχόμενο. Το κυριότερο είναι να υπάρχει απλή ενημέρωση. Μιλάμε για απλά πράγματα. Όταν κάποιος είναι στον παράκτιο χώρο και αντιληφθεί σεισμική δόνηση δεν θα πρέπει να περιμένει να μάθει που ήταν το επίκεντρο και πόσο το μέγεθος του σεισμού. Η πρώτη αντίδραση πρέπει να είναι η απομάκρυνση από την παράκτια ζώνη προς τα ενδότερα όσο πιο γρήγορα και μάλιστα χωρίς αυτοκίνητο. Αυτό είναι το πιο σωστό για να μην προκύπτουν αποκλεισμοί και προβλήματα».</p>
    </article>
  </body>
</html>