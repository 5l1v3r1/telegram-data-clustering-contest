<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/balcers-gust-vartus-ari-otraja-spele-pec-atgriesanas-laukuma.d?id=51646843"/>
    <meta property="og:site_name" content="DELFI"/>
    <meta property="article:published_time" content="2019-11-17T09:43:57+00:00"/>
    <meta property="og:title" content="Balcers gūst vārtus arī otrajā spēlē pēc atgriešanās laukumā "/>
    <meta property="og:description" content="Latviešu uzbrucējs Rūdolfs Balcers sestdien Amerikas Hokeja līgā (AHL) guva vārtus arī savā otrajā sezonas spēlē pēc atgriešanās laukumā."/>
  </head>
  <body>
    <article>
      <h1>Balcers gūst vārtus arī otrajā spēlē pēc atgriešanās laukumā </h1>
      <address><time datetime="2019-11-17T09:43:57+00:00">17 Nov 2019, 09:43</time> by <a rel="author">LETA</a></address>
      <p>
        <b>Latviešu uzbrucējs <a href="https://www.delfi.lv/temas/rudolfs-balcers">Rūdolfs Balcers</a> sestdien Amerikas Hokeja līgā (<a href="https://www.delfi.lv/temas/ahl">AHL</a>) guva vārtus arī savā otrajā sezonas spēlē pēc atgriešanās laukumā.</b>
      </p>
      <p>Belevilas "Senators" komanda savā laukumā ar 2:4 (1:2, 1:2, 0:0) piekāpās Milvoki "Admirals" hokejistiem.</p>
      <p>Balcers vārtus guva otrā perioda 14. minūtē, kad samazināja pretinieku pārsvaru, panākdams 2:3. Viņš šajā duelī divas reizes meta pa vārtiem un tika pie neitrāla lietderības koeficienta.</p>
      <p>Jau ziņots, ka piektdien latviešu uzbrucējs aizvadīja savu pirmo spēli pēc atgriešanās laukumā un guva divus vārtus, palīdzēdams Belevilas komandai svinēt uzvaru.</p>
      <p>Nacionālās hokeja līgas (NHL) komanda Otavas "Senators" nosūtīja Balceru uz fārmklubu Belevilā, lai viņš varētu iespēlēties pēc traumas izdziedēšanas.</p>
      <p>Balcers ceļgala traumā iedzīvojās septembra beigās notikušās NHL pārbaudes spēles pirmajā periodā, kad pēc sadursmes ar pretinieku ieslīdēja bortā, laukumā vairs neatgriežoties. Sākotnēji tika prognozēts, ka viņš varētu atgriezties oktobra beigās, bet šobrīd termiņš kļuvis teju par mēnesi garāks.</p>
      <p>Citā mačā Ņikitas Jevpalova pārstāvētā Lavālas "Rocket" mājās ar 3:0 (0:0, 0:0, 3:0) uzveica Bridžportas "Sound Tigers". Jevpalovs šajā mačā izpildīja vienu metienu pa vārtiem un iekrāja neitrālu lietderības koeficientu.</p>
      <p>Citviet Klīvlendas "Monsters" ar vārtsargu Matīsu Kivlenieku rezervē viesos ar 2:4 (2:1, 0:2, 0:1) atzina Sirakjūsas "Crunch" pārākumu. Kivlenieka kolēģis un vienlaikus konkurents par vietu vārtos Veinis Vehvilainens šajā duelī atvairīja 22 no 25 pretinieku mestajām ripām.</p>
    </article>
  </body>
</html>