<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/17/25-yildir-lukasenko-nun-yonettigi-belarus-ta-parlamento-secimleri-yapiliyor"/>
    <meta property="og:site_name" content="euronews"/>
    <meta property="article:published_time" content="2019-11-17T09:00:41+00:00"/>
    <meta property="og:title" content="25 yıldır Lukaşenko’nun yönettiği Belarus’ta parlamento seçimleri"/>
    <meta property="og:description" content="25 yıldır Devlet Başkanı Aleksandr Lukaşenko’nun yönettiği Belarus’ta pazar günü parlamento seçimleri yapılıyor. Ülkeyi 5 dönemden beri aralıksız yöneten 65 yaşındaki Lukaşenko gücünü korurken muhalefete ne kadar şans vereceği merakla bekleniyor."/>
  </head>
  <body>
    <article>
      <h1>25 yıldır Lukaşenko’nun yönettiği Belarus’ta parlamento seçimleri</h1>
      <address><time datetime="2019-11-17T09:00:41+00:00">17 Nov 2019, 09:00</time> by <a rel="author">Euronews </a></address>
      <p>25 yıldır Devlet Başkanı Aleksandr Lukaşenko’nun yönettiği Belarus’ta pazar günü parlamento seçimleri yapılıyor. Ülkeyi 5 dönemden beri aralıksız yöneten 65 yaşındaki Lukaşenko gücünü korurken muhalefete ne kadar şans vereceği merakla bekleniyor. Rusya ile çok yakın ilişkileri olan Belarus son dönemde Batı dünyası ile de bağlantı kurmaya çalışıyor. Seçimler, Batı ülkeleri tarafından yakından takip ediliyor. Ülkede devlet başkanlığı seçimleri ise 2020’de gerçekleşecek.</p>
      <p>1994’ten bu yana iktidarda olan Lukaşenko 2016’da gerçekleşen son seçimlerde 110 koltuğun bulunduğu parlamentoya iki muhalif milletvekilinin seçilmesine ilk kez izin vermişti.</p>
      <p>Pazar günkü seçimlere yaklaşık 300 muhalif milletvekili katılıyor ancak bazılarının seçimlere kayıt yaptırmasına izin verilmedi. Avrupa Güvenlik ve İşbirliği Teşkilatı (AGİT) ülkede 1995’ten bu yana gerçekleşen hiçbir seçimi özgür ve adil olarak görmedi.</p>
      <p>Eylül ayında Belarus ile ABD, 2008’den bu yana ilk kez büyükelçiler seviyesinde ilişkilerin yeniden tesis edilmesine karar vermişti. Amerikan yönetimi parlamento ve devlet başkanlığı seçimlerinin nasıl gerçekleştiğine bakarak ilişkilerin geleceğine yön verecek. 2016’da siyasi tutsakların salıverilmesi ve diğer reformların gerçekleşmesinin ardından Avrupa Birliği (AB) ve ABD bu ülkeye uyguladığı yaptırımların büyük kısmını kaldırmıştı.</p>
      <ul>
        <li>
          <b>
            <a href="https://tr.euronews.com/2015/11/06/avrupa-nin-son-diktator-lideri-lukasenko-yeni-imaj-arayisinda">Avrupa'nın son diktatör lideri Aleksander Lukaşenko kimdir?</a>
          </b>
        </li>
      </ul>
      <p>Minsk ile Moskova arasında çok yakın ilişkiler bulunurken Rusya’nın ilhak ettiği Kırım’ı Belarus’un tanımaması üzerine bu iki ülke arasında ilişkiler bu sorundan etkilenmeye başladı. Moskova bu ülkeye yaptığı yardımları da kesmişti. Ülke 2015 ve 2016 yılında ekonomik durgunluk yaşadı.</p>
      <figure>
        <img src="https://static.euronews.com/articles/stories/04/29/49/86/606x399_cmsv2_d2cc1f5e-1ce2-50bf-807e-7fc4518359d8-4294986.jpg"/>
        <figcaption>Belarus Devlet Başkanı LukaşenkoReuters</figcaption>
      </figure>
      <p>Öte yandan, Belarus’un enerji ve ekonomi alanında Rusya’ya bağımlılığı yüksek. Ancak iki ülke arasındaki askeri üs ihtilafı giderek derinleşiyor. Uzun vadede egemenliğinin riske girmesini istemeyen Belarus ülkede bir Rus askeri üssü kurulmasına karşı çıkıyor. Rus yetkililer bu konudaki rahatsızlığı açıkça ortaya koymaya başladı.</p>
      <ul>
        <li>
          <b>
            <a href="https://tr.euronews.com/2019/08/29/belarus-devlet-baskani-lukasenko-abd-ile-iliskilerde-yeni-bir-sayfa-acmak-istiyoruz">Belarus Devlet Başkanı Lukaşenko: ABD ile ilişkilerde yeni bir sayfa açmak istiyoruz</a>
          </b>
        </li>
        <li>
          <b>
            <a href="https://tr.euronews.com/2019/09/26/rusya-belarus-ittifakinda-askeri-us-catlagi-derinlesiyor-kremlin-hos-olmayan-bir-olay-dedi">Rusya-Belarus ittifakında askeri üs çatlağı derinleşiyor: Kremlin "hoş olmayan bir olay" dedi</a>
          </b>
        </li>
      </ul>
    </article>
  </body>
</html>