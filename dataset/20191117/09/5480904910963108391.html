<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hodnoty-podle-hriba-eroduji-i-kvuli-nejvyssim-politikum/1822016?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T09:12:00+00:00"/>
    <meta property="og:title" content="Hodnoty podle Hřiba erodují i kvůli nejvyšším politikům"/>
    <meta property="og:description" content="Praha - Hodnoty jako jsou demokracie, svoboda a právní stát v Česku podle pražského primátora Zdeňka Hřiba (Piráti) pozvolna erodují. Je smutné, že trend nastolují někteří nejvyšší představitelé státu, řekl dnes novinářům na Národní třídě, kam přišel položit květinu spolu s dalšími zástupci magistrátu. Poznamenal, že hodnoty, které symbolizuje 17. listopad, erodují pozvolna, skrytě a někdy i neskrytě mimo jiné kvůli hybridní informační válce."/>
  </head>
  <body>
    <article>
      <h1>Hodnoty podle Hřiba erodují i kvůli nejvyšším politikům</h1>
      <address><time datetime="2019-11-17T09:12:00+00:00">17 Nov 2019, 09:12</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hodnoty jako jsou demokracie, svoboda a právní stát v Česku podle pražského primátora Zdeňka Hřiba (Piráti) pozvolna erodují. Je smutné, že trend nastolují někteří nejvyšší představitelé státu, řekl dnes novinářům na Národní třídě, kam přišel položit květinu spolu s dalšími zástupci magistrátu. Poznamenal, že hodnoty, které symbolizuje 17. listopad, erodují pozvolna, skrytě a někdy i neskrytě mimo jiné kvůli hybridní informační válce.</p>
      <slideshow>
        <figure>
          <img src="https://i3.cn.cz/6/1574027865_P201911170876101.jpg"/>
        </figure>
        <figure>
          <img src="https://i3.cn.cz/6/1574027898_P201911170876601.jpg"/>
        </figure>
        <figure>
          <img src="https://i3.cn.cz/6/1574027833_P201911170876001.jpg"/>
        </figure>
        <figure>
          <img src="https://i3.cn.cz/6/1574027307_P201911170873401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>"Skutečnost, že k (erozi hodnot) dochází na základě hybridní války ze zahraničí, by nás nemělo překvapovat vzhledem k naší historii. Ale je velice smutné, že ten trend nastolují někteří představitelé státu," uvedl.</p>
      <p>Na rozdíl od politiků vládního hnutí ANO v čele s premiérem Andrejem Babišem, sociální demokracie a také zástupce prezidentské kanceláře na Hřiba na Národní třídě lidé nepískali. Jeho vystoupení doprovodili potleskem, nikoli pískáním a provoláváním "hanba".</p>
      <p>V souvislosti se sobotní demonstraci na Letné, kde se sešlo asi 250.000 kritiků Babišovy vlády, primátor uvedl, že věc vnímal z pohledu komunálního politika. "Jsem rád, že akce proběhla hladce. Doprava byla posílena, složky záchranného systému byly na místě, nestal se významnější incident," konstatoval. "Jsem rád, že žijeme ve svobodné demokratické společnosti, ve které mohou lidé projevit svůj vlastní názor," doplnil.</p>
      <p>Opakované výtky premiéra k úklidu v hlavním městě Hřib nekomentoval s odkazem na Prahu 1. Další zástupci magistrátu pak uvedli, že předseda vlády neví, jak je svoz organizován.</p>
    </article>
  </body>
</html>