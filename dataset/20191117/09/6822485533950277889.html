<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826022.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T09:04:00+00:00"/>
    <meta property="og:title" content="وعده‌های دولت برای جلوگیری از فشار تورمی تغییر قیمت بنزین"/>
    <meta property="og:description" content="فارس نوشت: شرکت ملی پخش فرآورده‌های نفتی ایران با صدور اطلاعیه‌ای «طرح مدیریت مصرف سوخت» را از  روز جمعه 24 آبان 1398 اجرایی کرد. "/>
  </head>
  <body>
    <article>
      <h1>وعده‌های دولت برای جلوگیری از فشار تورمی تغییر قیمت بنزین</h1>
      <address>
        <time datetime="2019-11-17T09:04:00+00:00">17 Nov 2019, 09:04</time>
      </address>
      <p>پرداخت کمک معیشتی به خانوارها و جلوگیری از گران‌فروشی و افزایش قیمت کالا از جمله تدابیر دولت برای جلوگیری از فشار تورمی افزایش قیمت بنزین است.</p>
      <p>فارس نوشت: شرکت ملی پخش فرآورده‌های نفتی ایران با صدور اطلاعیه‌ای «طرح مدیریت مصرف سوخت» را از  روز جمعه 24 آبان 1398 اجرایی کرد. </p>
      <p>براساس این طرح قیمت بنزین معمولی از قرار هر لیتر 1500 تومان و قیمت بنزین معمولی غیر سهمیه‌ای از قرار هر لیتر 3000 تومان شد، این  در حالی است که قیمت هر لیتر بنزین تا پیش از اعلام جدید قیمت‌ها هزار تومان بود. </p>
      <p>به دنبال افزایش قیمت بنزین  مسئولین مختلف دولت با ارائه طرح‌های دولت در راستای حمایت از اقشار کم‌درآمد از محل درآمد حاصل از افزایش قیمت بنزین قول دادند که با هر گونه افزایش قیمت ناشی از اثر افزایش قیمت بنزین جلوگیری و برخورد شود. بدین ترتیب پیش‌بینی می‌شود نه تنها قشر کم درآمد جامعه مشمول دریافت یارانه شود بلکه با مدیریت و کنترل قیمت‌ها با کمک مسئولین وزارت صنعت و سایر سازمان‌ها و نهادهای مربوطه از هر نوع افزایش قیمت کالا هم جلوگیری شود و اجرای این طرح به سرانجام مورد انتظار دولت برسد. </p>
      <p>
        <b>* روحانی: افزایش قیمت بنزین به نفع مردم است</b>
      </p>
      <p>پس از اعلام افزایش قیمت بنزین حسن روحانی در همان روز در دیدار برخی اعضای دولت و مسئولان کشور گفت: دولت مدت‌ها به دنبال آن بود تا از طریقی بتواند از اقشار ضعیف کشور که بواسطه شرایط اقتصادی در فشار هستند، حمایت و به آنها کمک کند، اما به دلیل کمبود منابع درآمدی و بودجه توان اجرای آن وجود نداشت. </p>
      <p>روحانی با اشاره به فشارهای اقتصادی شدید در سالی‌های 97 و 98 که به زندگی مردم وارد شده گفت: دولت می‌خواهد در حد تامین نیازمندی‌های ضروری، حمایتی از مردم کرده و با خانواده‌هایی که احساس می‌کنیم در فشار بیشتر هستند کمکی کرده باشیم.</p>
      <p>وی با بیان اینکه 4 سال است که دولت نسبت به تغییر نرخ بنزین اقدامی نکرده است گفت: بعد از 4 سال این اقدام انجام شده است. </p>
      <p>رئیس جمهور خاطر نشان کرد: باید این را برای مردم توضیح دهیم که این اقدام به نفع آنان خواهد بود و دولت علیرغم مشکلات اقتصادی که دارد هرگز قصد برداشت از این پول را نداشته و هر چه درآمد از این محل عاید شود به خانوارها باز خواهد گشت. </p>
      <p>وی افزود: هیچ کس تصور نکند چون شرایط اقتصادی دولت سخت شده است به این اقدام دست زده است تا بخواهد بودجه خود را جبران کند، هرگز این طور نیست و ریالی از این پول به خزانه نخواهد رفت. </p>
      <p>روحانی بیان داشت: این کار به نفع مردم و اقشار تحت فشار جامعه بوده وی می‌تواند مفید و موثر باشد.</p>
      <p>
        <b>* واعظی: مزایا و اهداف طرح اصلاح قیمت بنزین</b>
      </p>
      <p>این گزارش می‌افزاید محمود واعظی رئیس دفتر رئیس جمهور عملیاتی شدن مصوبه جلسه شورای عالی هماهنگی اقتصادی سران سه قوه در خصوص اصلاح قیمت بنزین را اقدامی لازم و ضروری عنوان کرد و بیان داشت: بخش حمایت معیشتی از اقشار کم برخوردار و دهک‌های پایین از مزایا و اهداف طرح اصلاح قیمت بنزین است. </p>
      <p>واعظی افزود: بحث اصلاح قیمت بنزین در جای خود موضوع بسیار مهمی است که می‌تواند کشور را به تعادل منطقی در مصرف برساند، آثار زیست محیطی خوبی داشته باشد و از همه مهم‌تر از قاچاق گسترده بنزین جلوگیری کند. </p>
      <p>وی با بیان اینکه تقریبا 50 درصد مردم خودروی شخصی ندارند، گفت: این جمعیت زیاد چرا باید تاوان قیمت ارزان بنزین را بدهند؟ این خود یک بی‌عدالتی محسوب می‌شود. </p>
      <p>رئیس دفتر رئیس جمهور گفت: با اجرای طرح حمایت معیشتی  دولت که تقریبا 60 میلیون نفر در قالب 18 میلیون خانوار را در بر می‌گیرد، بخشی از این بی‌عدالتی جبران می‌شود و حتی اگر این اصلاح قیمت عوارضی هم در پی داشته باشد، با ارزیابی‌هایی که در بانک مرکزی و سایر نهادهای اقتصادی ما بعمل آمده خیلی چشمگیر نخواهد بود و همچنان برای اقشار پایین جامعه این رقم معنی خواهد داشت. </p>
      <p>وی افزود: دولت همه تلاش خود را به کار گرفته است که اجرای این طرح عوارضی در پی نداشته باشد یا به حداقل برسد. از جمله تلاش بر این است که کالاها به وفور در بازار وجود داشته باشد و از طریق نظارت و مدیریت توزیع بازار از سوی دستگاه‌های حاکمیتی و نظارتی و تعامل با اتحادیه‌ها، سندیکاها و بخش‌ها مسئول اجازه افزایش قیمت چه در خدمت و چه در کالاها داده نشود.  </p>
      <p>
        <b>* نوبخت: پرداخت کمک معیشتی به خانوارها </b>
      </p>
      <p>محمد باقر نوبخت معاون رئیس‌جمهور و رئیس‌ سازمان برنامه و بودجه پس از انتشار اطلاعیه شرکت ملی پخش فرآورده‌های نفتی با اشاره به آغاز مرحله جدید اجرای قانون هدفمند‌ی یارانه‌‌ها، اظهارداشت: سازمان برنامه و بودجه موظف شد عینا همه منابع حاصل از اصلاح قیمت جدید را به حساب سرپرستان خانوارها واریز کند.</p>
      <p>وی افزود: دولت به خانوارها از یک نفر تا 5 نفر، به میزان 55 تا حداکثر 205 هزار تومان پرداخت خواهد کرد.</p>
      <p>رئیس سازمان برنامه و بودجه تصریح کرد: این کمک معیشتی یک هفته تا 10 روز دیگر به حساب سرپرستان 18 میلیون خانوار واریز می‌شود.</p>
      <p>بنا بر اعلام دولت، افزایش یارانه ( کمک معیشتی) برای خانوارهای 1 نفره 55 هزار تومان، برای خانوارهای 2 نفره 103 هزار تومان، خانوارهای 3 نفره 138 هزار تومان،‌ خانوارهای 4 نفره 172 هزار تومان و خانوارهای 5 نفره و بیشتر 205 هزار تومان خواهد بود.</p>
      <p>نوبخت اظهار داشت: در مجموع حدود 1300 میلیارد تومان یارانه پنهان وجود دارد که ما با اصلاح قیمت بزین 30 هزار میلیارد تومان بدست می‌آوریم. </p>
      <p>
        <b>* همتی: تاثیر افزایش قیمت بنزین در تورم 4 واحد درصد در سال</b>
      </p>
      <p>عبدالناصر همتی رئیس کل بانک مرکزی هم در واکنش به افزایش قیمت بنزین در یادداشت اینستاگرامی خود در فضای مجازی نوشت: محاسبات اداره بررسی‌های اقتصادی بانک مرکزی نشان می‌دهد که تاثیر افزایش امروز قیمت بنزین در تورم در حدود 4 واحد درصد در سال خواهد بود. </p>
      <p>
        <b>* زنگنه: درآمد 31 هزار میلیارد تومانی حاصل از افزایش قیمت بنزین به اقشار کم درآمد تعلق می‌گیرد</b>
      </p>
      <p>بیژن نامدار زنگنه وزیر نفت هم درباره افزایش قیمت بنزین و تدابیر در نظر گرفته شده دولت در راستای حمایت از اقشار آسیب‌پذیر جامعه، گفت:  برآورد کردیم با اجرای طرح مدیریت مصرف بنزین ۳۱ هزار میلیارد تومان در سال افزایش درآمد داشته باشیم که همه به اقشار کم درآمد تعلق خواهد گرفت. </p>
      <p>وزیر نفت تاکید کرد: همه درآمد حاصل از افزایش قیمت بنزین به طبقات متوسط و ضعیف جامعه پرداخت می شود و یک ریال آن صرف کار دیگری نخواهد شد.</p>
      <p>نامدار زنگنه افزود: این درآمد برای ماه نخست که تا یک هفته یا ۱۰ روز آینده به خانوار‌ها پرداخت می‌شود، از محلی تأمین شده است.</p>
      <p>وی گفت: پیش از درآمد حاصل از گران شدن قیمت بنزین برای ماه نخست پول تأمین شده است و به حساب مردم واریز می‌شود.</p>
      <p>
        <b>* رحمانی: ذخایر کالا در بهترین حالت قرار دارد</b>
      </p>
      <p>رضا رحمانی وزیر صنعت، معدن و تجارت با توجه به اینکه مسئولیت مستقیم کنترل بازار را بر عهده دارد پس از اعلام افزایش قیمت بنزین بیان داشت: تمهیدات لازم انجام شده است و هرگونه افزایش قیمت به بهانه افزایش قیمت بنزین ممنوع است و با متخلف برخورد شدید می‌شود. </p>
      <p>وی با تاکید بر اینکه ذخایر کالا در بهترین حالت قرار دارد بیان داشت: حتی در برخی کالاهای صنعتی برای 2 سال هم ذخیره‌سازی شده است و در خصوص کالاهای اساسی تا شش ماه ذخیره‌سازی کرده‌ایم. </p>
      <p>
        <b>* حجتی: افزایش قیمت بنزین روی هزینه‌های تولید تاثیری ندارد</b>
      </p>
      <p>محمود حجتی وزیر جهاد کشاورزی هم که مسئول دیگر تنظیم بازار است پس از افزایش قیمت بنزین بیان داشت: کالاهای اساسی مورد نیاز مردم و نهاده‌های کشاورزی در بهترین حالت است. </p>
      <p>وی افزود: علیرغم تحریم‌های اقتصادی و محدودیت‌های ایجاد شده در مبادلات تجاری با حمایت‌های همه جانبه صورت گرفته از سوی دولت و تلاش و مشارکت تولید‌کنندگان، تجار و همه فعالان بخش خصوصی و در نتیجه اجرای موثر طرح‌های اقتصاد مقاومتی در بخش کشاورزی و سایر بخش‌های تولیدی و تجاری، خوشبختانه هم شرایط تولید و هم وضعیت ذخایر کلاهای اساسی مورد نیاز مردم و نهاده‌های کشاورزی در بهترین حالت است و مردم از این لحاظ هیچ گونه نگرانی نداشته باشند. </p>
      <p>وزیر جهاد کشاورزی بیان داشت: افزایش قیمت بنزین روی هزینه‌های تولید فرآوری و توزیع محصولات کشاورزی و غذایی تاثیرگذاری مستقیم چندانی ندارد، زیرا عمده سوخت ماشین‌آلات، کشاورزی و حمل و نقل بین شهری کالاها به وسیله گازوئیل است و در قیمت آن تغییری ایجاد نشده است. </p>
      <p>
        <b>* مدرس خیابانی:  اجرای طرح ویژه نظارت بر قیمت‌ها</b>
      </p>
      <p>حسین مدرس خیابانی قائم مقام وزیر در امور بازرگانی با تاکید بر اینکه تامین به موقع کالاهای اساسی در سرلوحه اقدامات ستاد تنظم بازار است گفت: اکنون در بهترین وضعیت موجودی کالاهای اساسی قرار داریم. </p>
      <p>وی افزود: تلاش می‌کنیم که در بحث فراوانی کالا و کنترل قیمت هیچ بهانه‌ای برای افزیاش قیمت از جنس تاثیریگذاری قیمت بنزین نباشد. </p>
      <p>قائم مقام وزیر صنعت بیان داشت: در دو هفته اول طرح تشدید نظارت‌ها را برای جلوگیری از افزایش قیمت و هرگونه سوء استفاده خواهیم داشت و در ادامه برنامه ما تامین و توزیع به موقع کالا برای جلوگیری از هر گونه افزایش قیمت است. </p>
      <p>
        <b>* رایگانی: آمادگی برای برخورد با عاملان افزایش غیرقانونی قیمت‌ها</b>
      </p>
      <p>یاسر رایگانی سخنگوی سازمان تعزیرات حکومتی هم پیرو افزایش قیمت بنزین بیان داشت: با عاملان افزایش غیرقانونی قیمت‌ها برخورد می‌شود و همه دستگاه‌های مربوط به صورن خاص آماده‌اند تا با افراد خاطی در افزایش غیرقانونی قیمت‌ها برخورد کنند. </p>
      <p>
        <b>* قبادی: با هیچ افزایش قیمتی موافقت نخواهیم کرد</b>
      </p>
      <p>عباس قبادی دبیر کارگروه تنظیم بازار با تاکید بر اینکه افزایش قیمت بنزین تاثیری بر حمل کالا نخواهد داشت، بیان کرد: کارگروه تنظیم بازار فعلا با هیچ افزایش قیمتی موافقت نخواهد کرد. </p>
      <p>وی افزود: کالا به وفور در کشور وجود دارد و به لحاظ تامین کالاها هیچ‌گونه مشکلی وجود ندارد. </p>
      <p>قبادی گفت: تولید‌کنندگان هم‌اکنون تولیدات خود را به منظور عرضه به صورت روان در بازار ارایه می‌کنند و مشکلی به لحاظ تامین کالا تاکنون گزارش نشده است. </p>
      <p>
        <b>* تابش: الزام تولیدکنندگان به ثبت موجودی در سامانه انبارها</b>
      </p>
      <p>این گزارش می‌افزاید، عباس تابش رئیس سازمان حمایت از مصرف‌کنندگان و تولید‌کنندگان بیان داشت: به دنبال افزایش قیمت بنزین، هیچ یک از تولید‌کنندگان اجازه افزایش قیمت بنزین را نخواهد داشت. </p>
      <p>وی افزود: سازمان حمایت از مصرف‌کنندگان و تولید‌کنندگان به دقت رفتار تولید‌کنندگان و واردکنندگان در عرصه کالاها را رصد خواهد کرد و بر این اساس تمامی تولید‌کنندگان و واردکنندگان مکلف به اعلام موجودی خود در سامانه جامع انبارها و اعلام موجودی کالا هستند. </p>
      <p>
        <b>* نوده فراهانی: محتکران نقره داغ می‌شوند</b>
      </p>
      <p>قاسم نوده فراهانی با اشاره  به طرح ویژه اصناف برای مبارزه با گران‌فروشی بیان داشت: با گشت سه جانبه سازمان تعزیرات، سازمان صمت و اتاق اصناف با هر گونه گران‌فروشی ناشی از افزایش قیمت بنزین مبارزه خواهیم کرد. </p>
      <p>رئیس اتاق اصناف تهران با تاکید بر اینکه مردم نگران تامین کالا نباشند، افزود: کالا به اندازه کافی موجود است و هر کس به قصد گران‌فروشی احتکار کند قطعا متضرر می‌شود زیرا کالا در انبارها به وفور موجود است. </p>
      <p>وی با اشاره به افزایش قیمت بنزین گفت: به هر حال افزایش قیمت بنزین مشکلاتی به دنبال خواهد داشت اما تاثیر آن کم است. </p>
      <p>نوده فراهانی اظهار داشت: اتاق اصناف در چند روز آینده کار کارشناسی انجام مِی‌دهد و معایب این طرح را جمع‌بندی و به سمع و نظر مسئولین می‌رسانذ تا برای اصلاح آن اقدام کنند. </p>
      <p>گفتنی است، تمام سازمان‌ها و نهادهای مرتبط قرار است اقداماتی برای حمایت از مردم و جلوگیری از افزایش قیمت کالا به دنبال افزایش قیمت بنزین انجام دهند، این اقدامات از قول نوبخت مبنی بر  پرداخت 30 هزار میلیارد تومان درآمد حاصل از افزایش قیمت بنزین  به حساب خانوارها کم درآمد آغاز می‌شود و با اقداماتی مثل تامین به موقع کالا در بازار و جلوگیری از افزایش قیمت هر گونه کالا ادامه می‌یابد، البته به امید اینکه این اقدامات به بهترین شکل ممکن انجام شود تا قشر آسیب‌پذیر جامعه از این موضوع بهترین بهره را ببرد  و مجبور به تحمل فشار مضاعف اقتصادی در شرایط سخت فعلی اقتصاد کشورمان نشود. </p>
    </article>
  </body>
</html>