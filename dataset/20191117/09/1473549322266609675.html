<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/usa-strzelanina-w-szkole-w-santa-clarita-w-kalifornii,985994.html"/>
    <meta property="og:site_name" content="TVN24"/>
    <meta property="article:published_time" content="2019-11-17T09:21:34+00:00"/>
    <meta property="og:title" content="Był &quot;dobrym, cichym dzieckiem&quot;. Zabił dwóch uczniów, ostatnią kulę zostawił dla siebie"/>
    <meta property="og:description" content="16-letni uczeń szkoły średniej w Santa Clarita w południowej Kalifornii, który w czwartek otworzył ogień do swoich kolegów, zmarł w piątek w szpitalu z odniesionych ran - poinformowała policja Los ..."/>
  </head>
  <body>
    <article>
      <h1>Był "dobrym, cichym dzieckiem". Zabił dwóch uczniów, ostatnią kulę zostawił dla siebie</h1>
      <address><time datetime="2019-11-17T09:21:34+00:00">17 Nov 2019, 09:21</time> by <a rel="author">akw/tr</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p107/v/1f71e393b3809197ed66df836fe833e5/2b74d0ec-6d3c-40eb-85de-64aaf5b8b5bb-480p.mp4"/>
          <figcaption>Dwie osoby zginęły w strzelaninie w szkole w Kalifornii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/0fad3889-3e09-443d-a952-c38a37f10581-480p.mp4"/>
          <figcaption>USA. Strzenianina w szkole w Santa Clarita</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/2bfcd0e6-4c92-4d83-84ac-0cceafbaa292-480p.mp4"/>
          <figcaption>Strzelał do przypadkowych osób z samochodu. Pięć osób nie żyje</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/a362f3ad-5856-4b5d-8799-312a9e0317c9-480p.mp4"/>
          <figcaption>Strzelanina w szkole na Dalekim Wschodzie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/333222170ab9edca4785c39f55221fe7/1325fcf6-80a4-11e9-b094-0050569b018a-480p.mp4"/>
          <figcaption>Ranił uczennicę i strzelał do sprzątaczki. "Mężczyznę...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/4fdbc646-238b-4ab3-9f5a-227cff61e1c5-480p.mp4" autoplay="" loop=""/>
          <figcaption>Strzelanina w barze w Kansas City</figcaption>
        </figure>
        <figcaption>Strzelanina w Kalifornii. Napastnik zamordował dwie osoby (materiał "Faktów w południe" z 15.11)<cite>Foto: ASSOCIATED PRESS/EAST NEWS | Video: Jakub Rybski / Fakty w Południe</cite></figcaption>
      </slideshow>
      <h3>16-letni uczeń szkoły średniej w Santa Clarita w południowej Kalifornii, który w czwartek otworzył ogień do swoich kolegów, zmarł w piątek w szpitalu z odniesionych ran - poinformowała policja Los Angeles. Sąsiedzi i znajomi określili go jako bystrego introwertyka, którego nigdy nie podejrzewaliby o agresję. Jeden z nich wspomina, że był on "dobrym, cichym dzieckiem".</h3>
      <p><a href="https://www.tvn24.pl/wiadomosci-ze-swiata,2/usa-strzelanina-w-szkole-w-santa-clarita-w-kalifornii-zabici-i-ranni,985458.html">Do ataku doszło na terenie kampusu Saugus High School w czwartek rano</a> miejscowego czasu. Szkoła znajduje się w miejscowości Santa Clarita, około 50 kilometrów na północny zachód od Los Angeles.</p>
      <h3>Strzelał do uczniów, dwóch nie przeżyło</h3>
      <p>Napastnik został zidentyfikowany jako Nathaniel Berhow. Postrzelił pięć osób, a potem strzelił sobie w głowę. Postrzału nie przeżyły dwie osoby, które razem z chłopakiem trafiły do szpitala w stanie krytycznym. Dzień później 16-latek zmarł w szpitalu. Lokalne media niedługo potem podały, że do dramatycznych wydarzeń doszło w dzień urodzin napastnika.</p>
      <p>Ofiary to 16-letnia dziewczyna i 14-letni chłopiec. W szpitalach nadal przebywają dwie inne uczennice w wieku 14 i 15 lat oraz 14-letni uczeń.</p>
      <p>Berhow nie wyjaśnił motywów swojego postępowania i nie zostawił żadnego listu, który mógłby rzucić światło na przyczyny ataku.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/25e1a49b-cac2-4844-a8bf-11a3517448e9.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Strzelanina w szkole w Santa Clarita w Kalifornii<cite>Źródło: ASSOCIATED PRESS/EAST NEWS</cite></figcaption>
      </figure>
      <h3>Introwertyk</h3>
      <p>Według sąsiadów, 16-latek był zamknięty w sobie, chociaż nie był samotnikiem. Miał kolegów i przyjaciół, którzy go odwiedzali.</p>
      <related>
        <a href="https://www.tvn24.pl/wiadomosci-ze-swiata,2/atak-na-synagoge-w-kalifornii,931106.html"/>
      </related>
      <p>- Nie był typem skorym do wszczęcia rozmowy. Był spokojny, pełen rezerwy do innych, ale bycie introwertykiem nie jest czymś rzadko spotykanym - mówił jeden z jego sąsiadów, 33-letni Jared Axen. 20-letni Ryan McCracken określił go jako spokojnego. Dodał, że nigdy nie oczekiwałby z jego strony tego, co zrobił.</p>
      <p>Brooke Risley, koleżanka Berhowa ze szkoły, powiedziała, że znała go od lat wczesnoszkolnych. Jeszcze w środę mieli uczęszczać razem na zajęcia. Sama określiła go jako introwertyka, mimo to otwartego dla bliskiej grupy przyjaciół. Według niej "posiadał wrodzoną inteligencję".</p>
      <p>Uczennica tłumaczyła, że nie mogła przypomnieć sobie żadnych sygnałów, które wskazywałyby na agresję u chłopaka. Zwróciła jednak uwagę, że nosił ślepy pocisk przy pęku kluczy. Policja potwierdziła później, że nastolatek interesował się bronią palną, jednak nie był jej fanatykiem. W szkole nie wyśmiewano go, miał tam też swoją sympatię.</p>
      <p>Joe Fitzpatrick, który miał okazję obserwować chłopaka podczas lekcji, nazwał go "dobrym, cichym dzieckiem", które z reguły nie opuszczało zajęć, a na testach radziło sobie dobrze. - Wyglądał jak normalne dziecko - dodał.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/dc472818-ac44-4232-ae4e-60cefdb71265.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>"Usłyszałem dwa albo trzy strzały. Wszyscy zaczęli biec w stronę wyjścia"<cite>Wideo: [2019 Cable News Network All Rights Reserved]</cite></figcaption>
      </figure>
      <h3>Szukają przyczyny</h3>
      <p>Policja nie zdążyła przesłuchać 16-latka.</p>
      <p>- Wiemy, że atak został dokonany z premedytacją, ale na tym etapie nie znamy szczegółów, ani przyczyn - powiedział szeryf hrabstwa Los Angeles Alex Villanueva. Według szeryfa napastnik ofiary wybrał przypadkowo. - Nie zdołaliśmy ustalić żadnych powiązań między podejrzanym i jego ofiarami poza tym, że uczęszczali do tej samej szkoły - mówił.</p>
      <p>Zastępca dyrektora FBI w Los Angeles Paul Delacourt powiedział, że nie ma żadnych przesłanek, by twierdzić, że 16-latek był członkiem jakiejkolwiek grupy lub działał z pobudek ideologicznych.</p>
      <p>To już 85 przypadek użycia broni w amerykańskiej szkole w tym roku.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/1d98bb58-309d-47e4-9d01-dc5d8c9a81b9.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Do strzelaniny doszło w Saugus High School w Santa Carita<cite>Źródło: Google Maps</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/skazany-za-zabojstwo-mial-zginac-od-zastrzyku-egzekucje-wstrzymano-piec-dni-przed-wykonaniem,985900.html"/>
        <a href="https://www.tvn24.pl/wiadomosci-ze-swiata,2/strzaly-na-szkolnym-boisku-w-czasie-meczu-dwie-osoby-ciezko-ranne,985897.html"/>
        <a href="https://www.tvn24.pl/wiadomosci-ze-swiata,2/odrzutowiec-ladowal-awaryjnie-po-wycieku-paliwa-uderzyl-w-drugi-stojacy-przy-pasie,985885.html"/>
        <a href="https://www.tvn24.pl/wiadomosci-ze-swiata,2/doradca-trumpa-skazany-chca-go-uwiezic-na-wiele-lat,985826.html"/>
        <a href="https://www.tvn24.pl/wiadomosci-ze-swiata,2/ona-zeznawala-trump-tweetowal-zastraszanie-swiadka-w-czasie-rzeczywistym,985794.html"/>
      </related>
    </article>
  </body>
</html>