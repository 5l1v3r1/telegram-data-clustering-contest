<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621908/%D8%A7%D8%AD%D8%AA%D9%85%D8%A7%D9%84-%D8%AF%D8%A7%D8%B1%D8%AF-%D9%82%D8%A7%D9%84%DB%8C%D8%A8%D8%A7%D9%81-%D8%B3%D8%B1%D9%84%DB%8C%D8%B3%D8%AA-%D8%A7%D8%B5%D9%88%D9%84%DA%AF%D8%B1%D8%A7%DB%8C%D8%A7%D9%86-%D8%B4%D9%88%D8%AF-%D9%86%D8%A7%D8%B7%D9%82%E2%80%8C%D9%86%D9%88%D8%B1%DB%8C-%D8%B9%D9%84%D8%A7%D9%82%D9%87%E2%80%8C%D8%A7%DB%8C-%D8%A8%D9%87-%D8%A7%D8%B9%D9%84%D8%A7%D9%85-%D9%86%D8%B8%D8%B1%D8%A7%D8%AA%D8%B4-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T09:19:00+00:00"/>
    <meta property="og:title" content="احتمال دارد قالیباف سرلیست اصولگرایان شود/ ناطق‌نوری علاقه‌ای به اعلام نظراتش ندارد"/>
    <meta property="og:description" content="عضو جبهه پیروان خط امام و رهبری گفت: ظاهراً آقای حدادعادل علاقه‌ای به حضور در انتخابات ندارند. از آقای جلیلی نیز هنوز خبری به گوش نرسیده اما در این میان احتمال سرلیست شدن قالیباف بیش ازدیگران است."/>
  </head>
  <body>
    <article>
      <h1>احتمال دارد قالیباف سرلیست اصولگرایان شود/ ناطق‌نوری علاقه‌ای به اعلام نظراتش ندارد</h1>
      <h2>عضو جبهه پیروان خط امام و رهبری</h2>
      <address>
        <time datetime="2019-11-17T09:19:00+00:00">17 Nov 2019, 09:19</time>
      </address>
      <p>
        <i>عضو جبهه پیروان خط امام و رهبری گفت: ظاهراً آقای حدادعادل علاقه‌ای به حضور در انتخابات ندارند. از آقای جلیلی نیز هنوز خبری به گوش نرسیده اما در این میان احتمال سرلیست شدن قالیباف بیش ازدیگران است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسن غفوری‌فرد با اشاره به فعالیت‌های جبهه پیروان خط امام و رهبری برای حضور در انتخابات، اظهار کرد: جبهه پیروان حتماً در انتخابات فعال خواهد بود و با نظر جامعه روحانیت مبارز حرکت خواهد کرد. ما همیشه گفته‌ایم که نظراتمان را با جامعه روحانیت مبارز هماهنگ می‌کنیم و الان هم نظرمان همین است. این عهدی است که از اول انقلاب بسته‌ایم و به آن پایبندیم.</p>
      <p>وی افزود: حالا اگر سایر تشکل‌های اصولگرا هم با جامعه روحانیت همراه بودند که شرایط مناسبی خواهد بود اما اگر چنین نشد ما راه خودمان را ادامه می‌دهیم.</p>
      <p>غفوری‌فرد با اشاره به حضور علی‌اکبر ناطق‌نوری در جلسات جامعه روحانیت مبارز و علت آن، تاکید کرد: من شخصاً بارها با ایشان صحبت کرده‌ام و خواسته‌ام خودشان در انتخابات شرکت کنند که قبول نکرده‌اند. ایشان در ایجاد همگرایی میان اصولگرایان می‌توانند نقش جدی ایفا کنند چرا که به طور کلی مورد اعتماد اصولگریان نیز هستند. در انتخابات قبلی هم پیشنهاد کردم که آقای ناطق‌نوری کاندیدای ریاست‌جمهوری شوند که قبول نکردند.</p>
      <p>این فعال سیاسی اصولگرا تاکید کرد: ایشان به دنبال فعالیت مستقیم سیاسی نیستند. البته قطعاً نظراتی سیاسی دارند اما قصد ندارند آنها را در جلسات علنی بیان کنند.</p>
      <p>غفوری‌فرد درباره احتمال سرلیستی حدادعادل، جلیلی و قالیباف برای انتخابات مجلس اظهار کرد: ظاهراً آقای حدادعادل علاقه‌ای به حضور در انتخابات ندارند و از آقای جلیلی نیز بی‌خبرم اما در این میان نام آقای قالیباف بیش از دیگران شنیده می‌شود و احتمال سرلیستی وی وجود دارد.</p>
    </article>
  </body>
</html>