<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/17/gryckata-policiia-na-krak-zaradi-demonstracii.429899"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T09:55:00+00:00"/>
    <meta property="og:title" content="Гръцката полиция на крак заради демонстрации"/>
    <meta property="og:description" content="Блокиран е центърът на Атина, очакват се безредици | Dnes.bg"/>
  </head>
  <body>
    <article>
      <h1>Гръцката полиция на крак заради демонстрации</h1>
      <h2>Блокиран е центърът на Атина, очакват се безредици</h2>
      <address><time datetime="2019-11-17T09:55:00+00:00">17 Nov 2019, 09:55</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Извънредни мерки на полицията в Гърция заради организираните демонстрации и шествия за годишнината от студентския бунт срещу управлението на военната хунта на страната.</p>
      <p>Днес е кулминацията от отбелязването на събитията, довели до падането на режима на "Черните полковници", просъществувал 7 години.</p>
      <p>Преди 46 години в Атинската политехника студентските протести са потушени с танкове. Стига се до десетки жертви.</p>
      <p>Извънредни мерки за сигурност са въведени в Атина около Техническия университет, където преди 46 години избухват студентските бунтове срещу военната диктатура.</p>
      <p>Днес отново се подготвят шествия в памет на загиналите студенти.</p>
      <p>Над 5 хиляди полицаи охраняват центъра на гръцката столица. Частите за борба с безредиците са разположени около всички университети. Блокиран е центърът на Атина, допълва БНР.</p>
      <p>Униформени и цивилни полицаи охраняват квартал "Екзархия", известен като център на гръцките анархисти.</p>
      <p>Аналогични мерки са въведени във всички студентски градове.</p>
      <p>Партиите, както и студентските организации, призовават за мирни шествия, без да се допускат анархисти да участват в тях.</p>
      <p>Полицията се страхува от безредици по време на демонстрациите.</p>
      <p>Под силна охрана на дипломатическите мисии.</p>
    </article>
  </body>
</html>