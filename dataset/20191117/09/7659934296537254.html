<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1995416/%E2%80%8Bcezayir-cumhurba%C5%9Fkanl%C4%B1%C4%9F%C4%B1-se%C3%A7imlerini-boykot-kamuoyunu-ikiye-b%C3%B6ld%C3%BC"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-17T09:15:00+00:00"/>
    <meta property="og:title" content="​Cezayir Cumhurbaşkanlığı seçimlerini boykot kamuoyunu ikiye böldü"/>
    <meta property="og:description" content="Cezayir’de 12 Aralık’ta yapılacak cumhurbaşkanlığı seçimlerine aday olan 5 isim, seçim etik kuralları sözleşmesini imzaladı. Seçim kampanyası olağanüstü koşullarda başladı. Seçimlerin yapılmasının faydası hakkında ise keskin bir ayrışma var. Gözlemci"/>
  </head>
  <body>
    <article>
      <h1>​Cezayir Cumhurbaşkanlığı seçimlerini boykot kamuoyunu ikiye böldü</h1>
      <address>
        <time datetime="2019-11-17T09:15:00+00:00">17 Nov 2019, 09:15</time>
      </address>
      <p>Cezayir’de 12 Aralık’ta yapılacak cumhurbaşkanlığı seçimlerine aday olan 5 isim, seçim etik kuralları sözleşmesini imzaladı.<br/><br/>Seçim kampanyası olağanüstü koşullarda başladı. Seçimlerin yapılmasının faydası hakkında ise keskin bir ayrışma var. Gözlemciler, 5 adayın meydanlarda seçmenlerle buluştuğu sırada ciddi gerilimlerin yaşanmasından endişe ediyorlar.<br/><br/>Adaylığı kabul edilen beş isim; eski başbakanlardan Ali Benflis ve  Abdulmecid Tebbun, Müstakbel (Gelecek) Cephesi Partisi Genel Başkanı Abdulaziz Belaid,  İslamcı çizgideki Ulusal Oluşum Hareketi Genel Başkanı Abdulkadir bin Karine, Demokratik Ulusal Birlik Genel Sekreteri İzzeddin Meyhubidun, başkentteki Cezayir Bağımsız Seçim Kurumu’nda bir araya geldiler. Adaylar seçim kampanyası sırasında, birbirlerine karşı ağır hakaret içeren ifadeler kullanmayacaklarını öngören ve geçerliliği 21 gün olan sözleşme belgesine imza attılar.<br/><br/>Bu sözleşme aynı zamanda herhangi bir ticari reklam aracının seçim propagandası amacıyla kullanımı veya devlet sembollerinin kasıtlı kullanımından kaçınılması maddesini de içeriyor.<br/><br/>Sözleşmede ayrıca, yaklaşmakta olan mitinglerde ve medyaya yapılan açıklamalarda Arapça dışında bir dilin kullanılmaması öngörülüyor.<br/><br/>Sözleşme belgesi; nefret, ayrımcılık ve şiddet içeren ifade veya resmin yer aldığı bir açıklama veya reklam malzemesi ya da devlet kurumlarına olan güvenin ortadan kalkmasına neden olacak bir beyan da bulunulmamasını vurguluyor.<br/><br/>Bugün, Cezayir’in bağımsızlığını elde etmesinden bu yana altıncıya gerçekleşen çok adaylı cumhurbaşkanlığı seçim kampanyası, halkın belli bir bölümünün seçimlerin yapılmasını istememesi sebebiyle birtakım endişelerin gölgesinde gerçekleşiyor.<br/><br/>Öte yandan adayların meydanlara indiği sırada saldırıya uğrayabilme ihtimalleri de endişe ortamının nedenlerinden biri olarak karşımıza çıkıyor.<br/><br/><b>Bin Karine ve Benflis engellendi</b><br/><br/>Şarku’l Avsat’ın ulaştığı yerel kaynaklara göre geçtiğimiz perşembe günü seçim propagandası çerçevesinde çöl şehri olan Tenduf’ta miting yapmak için giden İslamcı aday Abdulkadir bin Karine mitingini gerçekleştiremeden şehri terk etmek zorunda kaldı.<br/><br/>Yerel yetkililer tarafından seçmenleri ile buluşması için Abdulkadir bin Karine’ye tahsis edilen bir salonun girişinde onlarca gösterici toplandı ve “çete adayı” diyerek Bin Karine’ye saldırdı. Aday, mitingini yarıda keserek başkente geçti.<br/><br/>Eski Başbakan Ali Benflis, iki hafta önce aynı sahneyi yaşadı. Göstericiler, Benflis’e seçmenleri ile buluşacağı bir lokantaya girmesine izin vermedi. Benflis, Cezayir halkı seçimleri destekleyenler ve seçimlere karşı çıkanlar olarak ikiye bölünmüş durumda dedi ve tercihini oy vermekten yana kullananlara saygı gösterilmesi çağrısında bulundu.<br/><br/>Cezayir Bağımsız Seçim Kurumu Başkanı Muhammed Şerifi, temiz ve demokratik bir oylama yapmak için çok çalışacağına ve seçim sürecinde adayların eşitliği ilkesine bağlı kalacağına dair söz verdi. Şerifi, Seçim Kurumu’nun üyelerinin görevinin halkın seçimine saygı gösterilmesini sağlamak için çalışmak olduğunu belirtti. Şerifi, “Kamu İdaresinin (İçişleri Bakanlığı) ülke tarihinde ilk defa seçim organizasyonu üzerinde hiçbir etkisi olmayacak” dedi. Seçim Kurumu kanun ile kurulmuş ve halk hareketlerinin dile getirdiği taleplerden biridir.<br/><br/>Bağımsızlık Bayramı kutlamalarında konuşan geçici Cumhurbaşkanı Abdulkadir bin Salih, “Cumhurbaşkanlığı seçimleri ulusal bir şölene dönüşsün. Kasım şehitlerinin torunlarına ve çocuklarına karşı içlerinde kin besleyenlerin önünü keselim. Önümüzdeki bu kader seçimlerinin başarı ile gerçekleşmesi için seferber olunmalı. Devlet bazı cepheler tarafından gerçekleştirilecek manevraları boşa çıkaracaktır. Halk uyanık olmalı, bu ülkenin samimi evlatları Cezayir’e karşı düşmanca davranışları ve niyetleri olanlara karşı koymak için tam anlamıyla hazırlıklı olmalı” dedi. Seçimleri boykot eden muhalefet, iktidarın kendisine bağlı isimleri aday göstererek bu seçimlerle ömrünü uzatmak istediğini savunuyor.<br/><br/>Yetkililerin seçim kampanyasının en iyi koşullarda yürütülmesini sağlamak için gerekli tüm önlemleri aldıklarını söyleyen Enformasyon Bakanı ve hükümet sözcüsü Hasan Rabihi, “Adayların bu seçimlerde vatandaşlarla ve tüm aktörlerle sorumluluk, taahhüt ve güven içinde iletişimde olacaklarını umuyoruz. Vatandaşların bu başkanlık seçimine güçlü bir şekilde katılmalarını bekliyorum” açıklamasında bulundu.<br/><br/>Genelkurmay Başkanı Ahmed Kayid Salih, ordunun bu seçimlerde herhangi bir adayın yanında yer almayacağına dair söz verdi. Siyaset ve medya çevrelerinde, eski Başbakan Abdulmecid Tebbun'un statükonun adayı olduğu söylentisi yayılıyor. Bu söylentiler üzerine açıklama yapan Tebbun, “Halkın adayı olmayı tercih ederim” dedi.<br/><br/>Öte yandan, Cezayir Ulusal Diyalog Komitesi, dün başkentin 450 km batısındaki Vahran kentinde gözaltına alınan 60 göstericinin serbest bırakıldığını açıkladı. Söz konusu kişiler seçimlerin gerçekleştirilmesi lehine bir gösteri yapılmasını engellemeye çalıştıkları için gözaltına alınmıştı. Komite, Şelf şehrinde gerçekleştirilen ve 39.su düzenlenen ‘Cuma Protestolarında’ 14 göstericinin gözaltına alındığını açıkladı. Tutuklanan göstericiler bugün savcılıkta ifade verecekler. Yarın başkentte 20 protestocu mahkeme önüne çıkacak. Göstericiler arasında Berberi (Amazig) bayrağı taşımalarıyla tanınan kişiler de yer alıyor.</p>
    </article>
  </body>
</html>