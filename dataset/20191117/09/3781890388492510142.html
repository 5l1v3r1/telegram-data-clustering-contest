<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742103"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T09:15:00+00:00"/>
    <meta property="og:title" content="DSIยื่นถอนประกัน'ชัยวัฒน์'18พ.ย.นี้ ชี้เหตุยุ่งเหยิงพยาน"/>
    <meta property="og:description" content="อธิบดีดีเอสไอ เตรียมยื่นศาลถอนประกัน 'ชัยวัฒน์' 18 พ.ย.นี้ ให้สัมภาษณ์ชี้นำ ทำลายความน่าเชื่อถือหลักฐาน จะเข้าข่ายยุ่งเหยิงกับพยาน และเป็นอุปสรรคการทำคดีของพนักงานสอบสวน "/>
  </head>
  <body>
    <article>
      <h1>DSIยื่นถอนประกัน'ชัยวัฒน์'18พ.ย.นี้ ชี้เหตุยุ่งเหยิงพยาน</h1>
      <address>
        <time datetime="2019-11-17T09:15:00+00:00">17 Nov 2019, 09:15</time>
      </address>
      <p>
        <b>อธิบดีดีเอสไอ เตรียมยื่นศาลถอนประกัน "ชัยวัฒน์' 18 พ.ย.นี้ ให้สัมภาษณ์ชี้นำ ทำลายความน่าเชื่อถือหลักฐาน จะเข้าข่ายยุ่งเหยิงกับพยาน และเป็นอุปสรรคการทำคดีของพนักงานสอบสวน </b>
      </p>
      <p>เมื่อวันที่ 17 พ.ย. พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ) กล่าวถึงการยื่นศาลพิจารณาขอถอนประกัน นายชัยวัฒน์ ลิ้มลิขิตอักษร อดีตหัวหน้าอุทยานแห่งชาติแก่งกระจาน จังหวัดเพชรบุรี และผู้อำนวยการสำนักบริหารพื้นที่อนุรักษ์ที่ 9 (อุบลราชธานี) ว่า ในวันพรุ่งนี้ (18 พ.ย.) ตนจะหารือกับคณะพนักงานสอบสวนเพื่อตรวจสอบความครบถ้วนในคำร้องขอเพิกถอนการประกันตัว <br/><br/>ภายหลังรวบรวมหลักฐานจากการถอดเทปคำสัมภาษณ์ของนายชัยวัฒน์กับสื่อมวลชนหลายสถานีข่าวที่เข้าข่ายการยุ่งเหยิงพยานหลักฐานทางคดีในส่วนใดบ้าง อีกทั้งจะต้องพิจารณาในประเด็นข้อกำหนดหรือเงื่อนไขเพิ่มเติมหรือไม่ เนื่องจากคดีดังกล่าวกำลังอยู่ในกระบวนการสอบสวน การออกมาระบุถึงพยานหลักฐานทางคดี หรือการกล่าวถึงการทำงานของพนักงานสอบสวนเรื่องการได้มาซึ่งพยานหลักฐานในลักษณะลดความน่าเชื่อถือ ชี้นำ จะเข้าข่ายยุ่งเหยิงกับพยานและเป็นอุปสรรคการทำคดีของพนักงานสอบสวน ซึ่งตามกฎหมายสามารถยื่นคำร้องต่อศาลขอถอนประกัน ทั้งนี้หากหลักฐานครบถ้วนในช่วงบ่ายจะมอบหมายให้พนักงานสอบสวนไปยื่นคำร้องต่อศาลอาญาคดีทุจริตและประพฤติมิชอบกลาง <br/><br/>สำหรับนายชัยวัฒน์ ตกเป็นผู้ต้องหาของดีเอสไอในคดีร่วมกันกักขังหน่วงเหนี่ยว ฆ่าและอำพรางการเสียชีวิตของนายพอละจี รักจงเจริญ หรือ บิลลี่ แกนนำชาวกะเหรี่ยงบ้านโป่งลึก-บางกลอย อ.แก่งกระจาน จ.เพชรบุรี โดยศาลอนุญาตให้ปล่อยตัวชั่วคราวพร้อมเรียกหลักทรัพย์ประกันตัว 800,000 บาท</p>
    </article>
  </body>
</html>