<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621906/%D8%A8%D9%87%D8%AA%D8%B1%DB%8C%D9%86-%D8%A7%DB%8C%D8%B1%D9%84%D8%A7%DB%8C%D9%86%E2%80%8C%D9%87%D8%A7%DB%8C-%D8%AC%D9%87%D8%A7%D9%86-%DB%B2%DB%B0%DB%B1%DB%B9"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T09:14:00+00:00"/>
    <meta property="og:title" content="بهترین ایرلاین‌های جهان ۲۰۱۹"/>
    <meta property="og:description" content="به تازگی فهرستی از بهترین ایرلاین‌های جهان منتشر شده است که نشان می‌دهد قطر ایرویز توانسته است با یک پله صعود، جایگاه نخست را به خود اختصاص دهد."/>
  </head>
  <body>
    <article>
      <h1>بهترین ایرلاین‌های جهان ۲۰۱۹</h1>
      <address>
        <time datetime="2019-11-17T09:14:00+00:00">17 Nov 2019, 09:14</time>
      </address>
      <p>
        <i>به تازگی فهرستی از بهترین ایرلاین‌های جهان منتشر شده است که نشان می‌دهد قطر ایرویز توانسته است با یک پله صعود، جایگاه نخست را به خود اختصاص دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>موسسه تحقیقاتی اسکای ترکس ( Skytrax ) که در حوزه حمل و نقل هوایی فعالیت می کند و هر ساله درباره بهترین شرکت های هواپیمایی مناطق مختلف جهان گزارش های متعددی تهیه و منتشر می کند، به تازگی گزارش جدیدی از رتبه بندی بهترین ایرلاین های جهان در سال جاری میلادی منتشر و ارائه کرده است که نشان می دهد قطرایرویز با رقابت تنگاتنگ و شدیدی با رقیب آسیای شرقی خود، سنگاپور ایرلاینز، موفق شده است رتبه دوم خود را تحویل این شرکت داده و خود در جایگاه نخست بایستد.</p>
      <p>نکته جالبی که در اینجا وجود دارد، با وجود تلاش بی وقفه و مداوم ایرلاین های فعال و مستقر در ایالات متحده، هیچ شرکت هواپیمایی آمریکایی در این فهرست به چشم نمی خورد. بهترین ایرلاین آمریکایی در این فهرست، در جایگاه چهلم قرار گرفته است.</p>
      <p>
        <b>1. قطر ایرویز (Qatar Airways)</b>
      </p>
      <p>قطرایرویز که سال گذشته در مقام دوم این فهرست قرار گرفته بود، حالا با یک پله صعود، موفق شده است که جایگاه نخست را به خود اختصاص دهد.</p>
      <p>هواپیمایی قطر شرکت هواپیمایی حامل پرچم کشور قطر است که در سال ۱۹۹۳ میلادی راه‌اندازی شد و در حال حاضر روزانه به بیش از ۱۵۰ مقصد در آفریقا، آسیای میانه، اروپا، خاور دور، آسیای جنوبی، خاورمیانه، آمریکای شمالی، آمریکای جنوبی و اقیانوسیه پروازهای مستقیم دارد. دفتر مرکزی این شرکت در شهر دوحه، قطر قرار دارد و تمامی پروازهای خود را از فرودگاه بین‌المللی حمد، انجام می دهد.</p>
      <p>
        <b>2. سنگاپور ایرلاینز (Singapore Airlines)</b>
      </p>
      <p>این ایرلاین بزرگ آسیای شرقی که سال گذشته در جایگاه نخست در میان ایرلاین های جهان قرار گرفته بود، حالا در سال جاری میلادی جایگاه خود را به قطرایرویز تحویل داده و در مقام دوم این فهرست رده بندی جای گرفته است.</p>
      <p>سنگاپور ایرلاینز شرکت هواپیمایی حامل پرچم سنگاپور است که در سال ۲۰۱۲ میلادی بیش از ۱۸ میلیون مسافر مسافر را جابجا کرده و نام آن همواره در فهرست برترین شرکت‌های هواپیمایی جهان گنجانده شده است.</p>
      <p>
        <b>3. آنا آل نیپون ایرویز (ANA All Nippon Airways)</b>
      </p>
      <p>این ایرلاین ژاپنی که سال گذشته نیز رتبه سوم این فهرست رده بندی را به خود اختصاص داده بود، سال ۲۰۱۹ نیز در همان جایگاه باقی مانده است.</p>
      <p>آل نیپون ایرویز بزرگترین شرکت هواپیمایی ژاپنی است که به ‌اختصار آنا نامیده می‌شود و دفتر مرکزی آن در منطقه شیئودومه، میناتو در شهر توکیو، پایتخت ژاپن قرار دارد.</p>
      <p>
        <b>4. کاتای پاسیفیک ایرویز (Cathay Pacific Airways)</b>
      </p>
      <p>این ایرلاین هنگ کنگی در سال ۲۰۱۸، در رتبه ششم جدول رده بندی بهترین ایرلاین های جهان جای گرفته بود که در سال ۲۰۱۹ موفق شد با دو پله صعود، به جایگاه چهارم افزایش پیدا کند.</p>
      <p>کاتای پاسیفیک، شرکت هواپیمایی حامل پرچم هنگ کنگ است که در سال ۲۰۱۰ میلادی بزرگترین شرکت حمل‌ونقل هوایی جهان به‌شمار آمده است. دفتر مرکزی این شرکت در شهر هنگ کنگ قرار دارد و از فرودگاه بین‌المللی هنگ‌کنگ به‌عنوان قطب شرکت هواپیمایی خود استفاده می کند.</p>
      <p>
        <b>5. هواپیمایی امارات (Emirates)</b>
      </p>
      <p>هواپیمایی امارات شرکت هواپیمایی کشور امارات متحده عربی است که دفتر مرکزی آن در شهر دبی قرار دارد. این شرکت روزانه از مبدا دبی به مقاصدی در خاورمیانه، خاور دور، اروپا، آفریقا، شبه قاره هند، جنوب شرق آسیا و آمریکای شمالی پروازهای منظم و روزانه‌ای دارد</p>
      <p>
        <b>6.اوا ایر (EVA Air)</b>
      </p>
      <p>اوا ایر، یک شرکت هواپیمایی تایوانی است که در سال ۱۹۸۹ میلادی راه‌اندازی شد و دفتر مرکزی این شرکت در شهر تائویوان، تایوان قرار دارد و فرودگاه بین‌المللی تائویوان تایوان، قطب این شرکت هواپیمایی به‌شمار می‌آید.</p>
      <p>
        <b>7. هاینان ایرلاینز (Hainan Airlines)</b>
      </p>
      <p>هاینان ایرلاینز، شرکت هواپیمایی چینی است که در سال ۱۹۸۹ میلادی تأسیس شد و دفتر مرکزی این شرکت در شهر هاینان کشور چین قرار دارد.</p>
      <p>
        <b>8. کانتاس ایرویز (Qantas Airways)</b>
      </p>
      <p>تنها ایرلاین فعال در منطقه استرالیا و اقیانوسیه که در این جدول جای گرفته است، کانتاس ایرویز است که سال ۲۰۱۸، در جایگاه یازدهم قرار گرفته بود و امسال به رتبه هشتم صعود پیدا کرد.</p>
      <p>
        <b>9. لوفت‌هانزا (Lufthansa)</b>
      </p>
      <p>لوفت‌هانزا، شرکت هواپیمایی حامل پرچم آلمان و بزرگترین شرکت هواپیمایی این کشور است که دفتر مرکزی آن در شهر کلن قرار دارد و پایگاه اصلی پروازهای آن فرودگاه بین‌المللی فرانکفورت است. این ایرلاین در سال ۱۹۵۳ میلادی فعالیت خود را در آلمان آغاز کرد و هم‌اکنون به صورت روزانه مقاصد گسترده‌ای در جهان پروازهای مستقیم دارد.</p>
      <p>
        <b>10. تای ایرویز (Thai Airways)</b>
      </p>
      <p>شرکت هواپیمایی تای ایرویز که به کشور تایلند تعلق دارد، یکی از فعال ترین ایرلاین های مستقر در جنوب شرق آسیاست که روزانه به مقاصد مختلفی در سراسر جهان پرواز دارد.</p>
      <p>
        <b>11. ژاپن ایرلاینز (Japan Airlines)</b>
      </p>
      <p>ژاپن ایرلاینز که در سال قبل در رتبه سیزدهم جای گرفته بود، در فهرست منتشر شده از سال ۲۰۱۹ میلادی در رتبه یازدهم قرار گرفته است.</p>
      <p>
        <b>12. گارودا ایندونزیا (Garuda Indonesia)</b>
      </p>
      <p>گارودا ایندونزیا، شرکت هواپیمایی حامل پرچم اندونزی است که دفتر مرکزی آن در بانتن، اندونزی قرار دارد.</p>
      <p>
        <b>13. سوئیس اینترنشنال ایرلاینز (Swiss International Air Lines)</b>
      </p>
      <p>هواپیمایی بین المللی سوئیس (Swiss International Air Lines) شرکت هواپیمایی حامل پرچم کشور سوئیس است که سال گذشته در رتبه دوازدهم این فهرست قرار داشت و سال ۲۰۱۹ با یک پله نزول به رتبه سیزدهم رسید.</p>
      <p>
        <b>14. هواپیمایی چین جنوبی (China Southern Airlines)</b>
      </p>
      <p>این ایرلاین که بزرگترین شرکت هواپیمایی آسیا به شمار می رود، با حفظ رتبه خود در سال گذشته، در فهرست سال جاری میلادی نیز در جایگاه چهاردهم جای گرفت.</p>
      <p>
        <b>15. اتریش ایرلاینز (Austrian Airlines)</b>
      </p>
      <p>این ایرلاین که شرکت هواپیمایی حامل پرچم اتریش است، با یک پله صعود نسبت به مقام سال قبل آن، در جایگاه پانزدهم این فهرست قرار گرفته است.</p>
    </article>
  </body>
</html>