<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%92%d7%a9%d7%a8-%d7%97%d7%93%d7%a9-%d7%99%d7%97%d7%91%d7%a8-%d7%91%d7%99%d7%9f-%d7%aa%d7%97%d7%a0%d7%aa-%d7%94%d7%a8%d7%9b%d7%91%d7%aa-%d7%94%d7%a7%d7%9c%d7%94-%d7%91%d7%90%d7%9d-%d7%94%d7%9e%d7%95%d7%a9%d7%91%d7%95%d7%aa-%d7%9c%d7%90%d7%96%d7%95%d7%a8-%d7%94%d7%aa%d7%a2%d7%a9%d7%99%d7%99%d7%94-%d7%a7%d7%a8%d7%99%d7%99%d7%aa-%d7%90%d7%a8%d7%99%d7%94-418240/3"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-17T09:30:00+00:00"/>
    <meta property="og:title" content="גשר חדש יחבר בין תחנת הרכבת הקלה באם המושבות לאזור התעשייה קריית אריה"/>
    <meta property="og:description" content="גשר באורך 117.8 מטרים יעבור מעל כביש 4 ויאפשר להגיע מתחנת הרכבת הקלה באם המושבות לאזור התעשייה קריית אריה. הצפי לתחילת העבודות להקמת הגשר – יוני 2020"/>
  </head>
  <body>
    <article>
      <h1>גשר חדש יחבר בין תחנת הרכבת הקלה באם המושבות לאזור התעשייה קריית אריה</h1>
      <h2>גשר באורך 117.8 מטרים יעבור מעל כביש 4 ויאפשר להגיע מתחנת הרכבת הקלה באם המושבות לאזור התעשייה קריית אריה. הצפי לתחילת העבודות להקמת הגשר – יוני 2020</h2>
      <address><time datetime="2019-11-17T09:30:00+00:00">17 Nov 2019, 09:30</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2019/11/17/b689cfe1-7f43-40ff-8c76-7ccece5585b9.jpg"/>
        <figcaption>גשר אם המושבות. צילום: דוברות עיריית פתח תקוה</figcaption>
      </figure>
      <p>חברת נת"ע, שמופקדת על הקמת הרכבת הקלה בגוש דן, הביאה בפני ראש העירייה רמי גרינברג את התכנון לגשר אם המושבות אשר יאפשר להולכי הרגל ורוכבי האופניים להגיע בבטחה ובנוחות לאזור התעשייה קרית אריה.</p>
      <p>בימים אלו הציגה חברת נת"ע בפני ראש העירייה גרינברג את התכנון של גשר אם המושבות, אשר יאפשר תנועת הולכי רגל ורוכבי אופניים מבני ברק לכיוון אזור התעשייה קריית אריה.</p>
      <p>מדובר בגשר אשר יקום כחלק מתכנון הקו האדום של הרכבת הקלה הכולל 31 תחנות בסה"כ ומתוכן 8 בפ"ת. בנוסף, גשר זה מהווה כתנאי לפתיחת תחנת 'אם המושבות' אשר תשרת את הנכנסים לאזור התעשייה קריית אריה. הצפי לתחילת העבודות להקמת הגשר - יוני 2020.</p>
      <p>על פי התכנון, הגשר יעבור מעל כביש 4 ואורכו יגיע ל-117.8 מטר. רוחב הגשר יעמוד על 8 מטרים ברוטו כאשר רוחב הנתיב להולכי הרגל והנתיב לרוכבי האופניים יעמדו על 3.3 מטרים נטו לכל נתיב. סה"כ שטח הגשר יעמוד על 800 מ"ר נטו. העלייה והירידה מהגשר תתאפשר ע"י מדרגות, מעלית ורמפה לרוכבי האופניים.</p>
      <p>ראש העירייה, רמי גרינברג: "פתח תקוה בדרך להפוך למטרופולין החזק והמשמעותי ביותר במדינה. כדי שזה יקרה כבר בשנים הקרובות, אנו יוצרים קשרים עם הגורמים הרלוונטיים במשרד התחבורה, נת"ע ובעירייה ומקיימים ישיבות תכנוניות מידי שבוע. אין ספק כי במסגרת שיתוף הפעולה שנוצר מול כלל הגורמים, נצליח להביא את התוצאה הרצויה והמיטבית ביותר לטובת תושבי פתח תקוה".</p>
    </article>
  </body>
</html>