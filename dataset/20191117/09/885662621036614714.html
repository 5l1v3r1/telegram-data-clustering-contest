<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125403/ti-shediazei-i-kybernisi-gia-neo-asfalistiko"/>
    <meta property="og:site_name" content="Insider"/>
    <meta property="article:published_time" content="2019-11-17T09:00:00+00:00"/>
    <meta property="og:title" content="Τι σχεδιάζει η κυβέρνηση για το νέο Ασφαλιστικό - Όλες οι αλλαγές"/>
    <meta property="og:description" content="Αυξήσεις των παλαιών κύριων και επικουρικών συντάξεων και νέες κατηγορίες ασφαλιστικών εισφορών για τους μη μισθωτούς είναι μόνο μερικές από τις αλλαγές που θα περιλαμβάνει το νέο Ασφαλιστικό νομοσχέδιο."/>
  </head>
  <body>
    <article>
      <h1>Τι σχεδιάζει η κυβέρνηση για το νέο Ασφαλιστικό - Όλες οι αλλαγές</h1>
      <h2>Αυξήσεις των παλαιών κύριων και επικουρικών συντάξεων και νέες κατηγορίες ασφαλιστικών εισφορών για τους μη μισθωτούς είναι μόνο μερικές από τις αλλαγές που θα περιλαμβάνει το νέο Ασφαλιστικό νομοσχέδιο.</h2>
      <address><time datetime="2019-11-17T09:00:00+00:00">17 Nov 2019, 09:00</time> by <a rel="author">Αγγελική Μαρίνου</a></address>
      <p>Αυξήσεις των παλαιών κύριων και επικουρικών συντάξεων, αναπροσαρμογή της «προσωπικής διαφοράς» για όσους έχουν πολλά χρόνια ασφάλισης, νέες κατηγορίες ασφαλιστικών εισφορών για τους μη μισθωτούς είναι μόνο μερικές από τις αλλαγές που θα περιλαμβάνει <b>το νέο Ασφαλιστικό νομοσχέδιο </b>που θα φέρει η κυβέρνηση στη Βουλή στις αρχές του 2020.</p>
      <p>Όπως επεσήμανε ο <b>Κυριάκος Μητσοτάκης</b> στην ομιλία του στο Thessaloniki Summit, τα οφέλη για τους φορολογούμενους θα είναι πολλαπλά, τόσο μέσω της μείωσης των φόρων όσο και μέσω των ασφαλιστικών εισφορών, ενώ στις ομάδες με το μέγιστο όφελος «φωτογράφησε» τους επιστήμονες, τους αυτοαπασχολούμενους και τους αγρότες.</p>
      <p>Οι ομάδες αυτές θα επωφεληθούν από την αλλαγή της βάσης υπολογισμού των εισφορών για 1,4 εκατομμύρια ελεύθερους επαγγελματίες και την αποσύνδεσή τους από το εισόδημα.</p>
      <p>Σύμφωνα με τα επικρατέστερα σενάρια, το νέο σύστημα θα εφαρμοστεί από τις αρχές του 2020 και θα αποσυνδέει τις εισφορές ΕΦΚΑ από το φορολογητέο εισόδημα, μέσω της θεσμοθέτησης 5 νέων ασφαλιστικών κλάσεων.</p>
      <p>Οι νέες κλάσεις δεν θα σχετίζονται με το εισόδημα, ούτε και με τα έτη ασφάλισης (όπως συνέβαινε στο παρελθόν), προκειμένου όπως επεσήμανε ο υπουργός Εργασίας <b>Γιάννης Βρούτσης</b>, να προκύψει ένα απλό και δικαιότερο σύστημα.</p>
      <p>Εκτός από την ελάχιστη κλίμακα, η οποία θα είναι όπως και τώρα υποχρεωτική για όλους, στις 3 ή 4 ανώτερες κλίμακες εισφορών θα εντάσσονται οι επαγγελματίες πιθανότατα με δική τους επιλογή ώστε να λάβουν στο μέλλον και υψηλότερη σύνταξη.</p>
      <p>Η κατώτατη κλίμακα θα διαμορφωθεί, σύμφωνα με πληροφορίες,<b> στα 210 ευρώ</b> αυξημένη από την κατώτατη που ισχύει σήμερα και ανέρχεται σε <b>185,18 ευρώ</b> (26,95% επί των 650 ευρώ και 10 ευρώ υπέρ ανεργίας).</p>
      <p>Η αμέσως επόμενη κλίμακα που θα είναι προαιρετική θα ανέρχεται στα 250 ευρώ, η τρίτη στα 300 ευρώ, η τέταρτη στα 350 ευρώ και η πέμπτη στα 430 ευρώ το μήνα, με αντίστοιχη προσαύξηση της τελικής σύνταξης.</p>
      <p>Στην πράξη οι ασφαλισμένοι θα επιλέγουν όχι μόνο τις εισφορές τους αλλά και το ύψος των μελλοντικών συντάξεών τους, ενώ η μετάβαση από την μία κατηγορία στην επόμενη δεν θα είναι υποχρεωτική, ούτε θα διαρκεί ισοβίως, αλλά για μόνο ένα έτος και θα ανανεώνεται εφόσον το επιθυμεί ο ασφαλισμένος.</p>
      <p>
        <b>Οι αλλαγές στις συντάξεις</b>
      </p>
      <p>Πέραν των εισφορών, το νέο Ασφαλιστικό νομοσχέδιο θα περιλαμβάνει και επανακαθορισμό των παλαιών συντάξεων από 4 Οκτωβρίου 2019 και μετά, όπως και βελτίωση των καινούργιων με βάση τα <b>νέα ποσοστά αναπλήρωσης</b>.</p>
      <p>Ο στόχος του υπουργείου Εργασίας είναι διπλός: να <b>επανυπολογιστούν εκ νέου οι παλαιές συντάξεις</b> με αφετηρία τον Οκτώβρη, αλλά και να υπολογιστούν οι νέες συντάξεις με αυξήσεις για όσους έχουν πολλά έτη ασφάλισης ή έχουν καταβάλει αυξημένες εισφορές.</p>
      <p>Με άλλα λόγια, όσοι παλαιοί συνταξιούχοι έχουν αποχωρήσει με περισσότερα από 30, και κυρίως με πάνω από 35 χρόνια ασφάλισης –όποτε και αν συνταξιοδοτήθηκαν– θα λάβουν <b>υψηλότερη ανταποδοτική σύνταξη.</b></p>
      <p>Χιλιάδες συνταξιούχοι που αποχώρησαν από τον Μάιο του 2016 και μετά θα δουν περισσότερα χρήματα στους λογαριασμούς τους και αναδρομικά από τις 4 Οκτωβρίου και έπειτα.</p>
      <p>Αναδρομικές αυξήσεις έως και 30% θα προκύψουν για περισσότερους από 450.000 συνταξιούχους <b>επικουρικής σύνταξης</b>, καθώς η ψήφιση του νέου ασφαλιστικού νομοσχεδίου θα οδηγήσει σε μεσοσταθμική αύξηση ύψους 52,5 ευρώ τον μήνα για εκείνους που είχαν υποστεί μειώσεις το καλοκαίρι του 2016.</p>
      <p>Οι αυξήσεις στις επικουρικές θα «μετρήσουν» από 4 Οκτωβρίου 2019 και μετά (όταν δηλαδή δημοσιεύτηκαν οι αποφάσεις του ΣτΕ) και θα αποδοθούν μετά την ψήφιση του νέου ασφαλιστικού.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125448/mitsotakis-gia-polytehneio-timoyme-toys-agones-gia-dimokratia-me-anaptyxi"/>
        <a href="https://www.insider.gr/eidiseis/oikonomia/125442/oosa-poso-allaxan-oi-dimosies-dapanes-stin-ellada-stin-periodo-tis-krisis"/>
        <a href="https://www.insider.gr/eidiseis/oikonomia/125429/mihalos-oi-trapezes-na-beltiosoyn-ti-hrimatodotisi-ton-mikromesaion"/>
      </related>
    </article>
  </body>
</html>