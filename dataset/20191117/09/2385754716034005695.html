<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597732/peran-ton-9-xiliadon-dromeon-ston-3o-radisson-blu-diethni-marathonio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T09:13:00+00:00"/>
    <meta property="og:title" content="Πέραν των 9 χιλιάδων δρομέων στον 3ο Radisson Blu Διεθνή Μαραθώνιο"/>
    <meta property="og:description" content="Με τη συμμετοχή άνω των εννέα χιλιάδων δρομέων ξεκίνησε το πρωί ο 3ος Radisson Blu Διεθνής Μαραθώνιος Λάρνακας.   Σε δελτίο Τύπου των διοργανωτών..."/>
  </head>
  <body>
    <article>
      <h1>Πέραν των 9 χιλιάδων δρομέων στον 3ο Radisson Blu Διεθνή Μαραθώνιο</h1>
      <address><time datetime="2019-11-17T09:13:00+00:00">17 Nov 2019, 09:13</time> by <a rel="author">SigmaLive</a></address>
      <p><b>Με τη συμμετοχή άνω των εννέα χιλιάδων δρομέων ξεκίνησε το πρωί ο 3ος Radisson Blu Διεθνής Μαραθώνιος Λάρνακας.<br/></b> <br/>Σε δελτίο Τύπου των διοργανωτών αναφέρεται ότι «η εκκίνηση του Μαραθωνίου δόθηκε στις 8 το πρωί από τον Δήμαρχο Λάρνακας Ανδρέα Βύρα παρουσία του Μάριου Πολυβίου, CEO της Sunnyseeker Hotels, του Εφόρου του ΔΣ του ΣΕΓΑΣ Σπύρου Καλοζούμη και του Αντιδημάρχου Επιχειρηματικότητας, Πολιτισμού, Αθλητισμού και  Τουρισμού του Δήμου Μαραθώνα Ευάγγελου Κυπαρίσση».<br/> <br/>Σε χαιρετισμό του ο Δήμαρχος Λάρνακας «εξέφρασε ικανοποίηση για το  σπουδαίο αθλητικό γεγονός που διεξάγεται στην πόλη του Ζήνωνα» και πρόσθεσε ότι «αποδείξαμε στην πράξη ότι η Λάρνακα όχι μόνο δεν υπολείπεται κάτι από τις υπόλοιπες πόλεις, αλλά μπορεί να καταστεί πρωταγωνιστής σε τέτοιου μεγέθους αθλητικά γεγονότα».<br/> </p>
      <figure>
        <img src="https://www.sigmalive.com/uploads/default/files/15dd0f358a693b.jpg"/>
      </figure>
      <p> <br/>Σύμφωνα με το δελτίο Τύπου «από νωρίς το πρωί, άρχισε να συγκεντρώνεται στο παραλιακό μέτωπο των Φοινικούδων, χιλιάδες κόσμου από την Κύπρο, τις ΗΠΑ, το Νεπάλ, την Ουκρανία και την Ρωσία».<br/> <br/>Περίπου «δύο χιλιάδες δρομείς συμμετέχουν στα αγωνίσματα του Μαραθωνίου μήκους 42.195 χλμ. και του Ημιμαραθωνίου 21χλμ και μέχρι στιγμής η πορεία των δύο αγωνισμάτων προχωρά χωρίς κανένα πρόβλημα. Σε διάφορα σημεία της διαδρομής οι δρομείς συναντούν διαφορετικά σημεία ασφαλείας και ιατρικής περίθαλψης εφόσον και εάν καταστεί ανάγκη».<br/> <br/>Στις 10.30 θα δοθεί η εκκίνηση του αγώνα των 10χλμ, στις 11.45 ξεκινά ο αγώνας των 5χλμ, ενώ στη μία το μεσημέρι χιλιάδες παιδάκια με τη συνοδεία των γονέων  τους θα τρέξουν σε αγώνα δρόμου απόστασης 1χλμ.<br/> <br/>Στον 3ο Radisson Blu Διεθνή Μαραθώνιο Λάρνακας θα παρευρεθεί και θα απευθύνει σύντομο χαιρετισμό η αναπληρώτρια Κυβερνητική Εκπρόσωπος, Κλέλια Βασιλείου, ενώ θα παραστούν και οι Επίτροποι Περιβάλλοντος Ιωάννα Παναγιώτου και Εθελοντισμού Γιάννης Γιαννάκης.<br/> </p>
      <figure>
        <img src="https://www.sigmalive.com/uploads/default/files/15dd0f364e1c06.jpg"/>
      </figure>
      <p> <br/>Μεταξύ των δρομέων είναι «ο διάσημος 67χρονος Μαραθωνοδρόμος Moshe Lederfen από το Ισραήλ, ο οποίος τρέχει με διάφορα αντικείμενα στο κεφάλι του, όπως ανανά, γλάστρα ή ακόμα και μπουκάλα. Ακόμα ο Κωνσταντής Θεοχάρη, 66 χρόνων Κύπριος του Λιβάνου, ο οποίος κάθε χρόνο τρέχει σε δρομικούς αγώνες αντοχής, επέλεξε να συμμετέχει φέτος στον 3o Radisson Blu Διεθνή Μαραθώνιο Λάρνακας, ενώ ο γηραιότερος δρομέας είναι ο 86χρονος Imre Kenyer, από την Ουγγαρία, ο οποίος ζει στη Βουδαπέστη και θα τρέξει στην κούρσα των 5χλμ».</p>
    </article>
  </body>
</html>