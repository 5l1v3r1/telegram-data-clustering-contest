<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1995411/%E2%80%8Bt%C3%BCrkiye-%C3%B6n%C3%BCm%C3%BCzdeki-g%C3%BCnlerde-20-alman-dea%C5%9F-unsurunu-daha-iade-edecek"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-17T09:15:00+00:00"/>
    <meta property="og:title" content="​Türkiye önümüzdeki günlerde 20 Alman DEAŞ unsurunu daha iade edecek"/>
    <meta property="og:description" content="Türkiye şimdiye kadar 9 DEAŞ şüphelisini Almanya’ya iade ederken, Alman yetkililer bunların içinden sadece 2 kişiyi dolandırıcılık, birini ise terör örgütüne üye olma suçlamasıyla gözaltına aldı. Birkaç gün önce iade edilen 7 kişilik ailenin ardından"/>
  </head>
  <body>
    <article>
      <h1>​Türkiye önümüzdeki günlerde 20 Alman DEAŞ unsurunu daha iade edecek</h1>
      <address>
        <time datetime="2019-11-17T09:15:00+00:00">17 Nov 2019, 09:15</time>
      </address>
      <p>Türkiye şimdiye kadar 9 DEAŞ şüphelisini Almanya’ya iade ederken, Alman yetkililer bunların içinden sadece 2 kişiyi dolandırıcılık, birini ise terör örgütüne üye olma suçlamasıyla gözaltına aldı.<br/><br/>Birkaç gün önce iade edilen 7 kişilik ailenin ardından, Türk Hava Yolları (THY) ile Alman polisi eşliğinde gönderilen 2 kadın dün Frankfurt Havaalanı’na inmişti.<br/><br/>Havaalanına varışta, ikisi de gözaltına alınmış ancak Nesima (21) terör örgütüne üye olma suçlamasıyla tutuklanırken, Heida (27) parmak izi ve DNA örneği alındıktan sonra serbest bırakılmıştı.<br/><br/>Alman medyasına göre Hannover doğumlu Heida son birkaç aydır radikalizm karşıtı bir dernekten yardım alıyordu. Suriye’nin Ayn İsa şehrinde Kürtlerin kontrolü altındaki bir hapishanede iki yıl kaldıktan sonra kaçan Heida, Türk yetkililer tarafından yakalandı.<br/><br/>Somali asıllı Nesima ise 2014 yılında Suriye’ye gitti. Savcılara göre 2015 yılında bir DEAŞ unsuru ile evlendi. Irak’a geçen çift Telafer şehrinde DEAŞ unsurlarının evlerinde yaşadı. Üzerinde sürekli silah taşıyan Nesima örgütten her ay maaş aldı. Bunun ardından DEAŞ unsuru eşiyle Suriye’ye giden genç kadın burada savaşa da katıldı.<br/><br/>Bu yılın başlarında YPG tarafından yakalanan Nesima el-Hol Kampı’na konuldu. Türk askerlerinin Barış Pınarı Hareketı kapsamında Suriye girmesinin ardından Nesima kamptan kaçarak, sınırdan Türkiye’ye geçmeyi başardı. Türk yetkililer tarafından yakalanan Nesima Almanya’ya iade edildi.<br/><br/>Türkiye, DEAŞ unsuru olan Alman vatandaşlarını Almanya ile koordinasyon olmadan sınır dışı etmeye başlaması, Berlin tarafından eleştirilmişti.<br/><br/>Şarku’l Avsat’a açıklama yapan Almanya İçişleri Bakanlığı sözcüsü, Türkiye’nin kanun ve açık şartlara göre ikamet izni olmayan yabancıları sınır dışı etme hakkı olduğunu dile getirerek, Ankara ile Alman Konsolosluğu’na iade edilecek kişilerin parmak izi ve DNA örneği almasına izin verilmesi gibi ‘şartlar’ hakkında görüşmelerin devam ettiğini belirtti.<br/><br/>Türkiye, şu an gözaltında olan 20 Alman DEAŞ unsurunu da yakında ülkelerine iade edeceğini belirtti.<br/><br/>Söz konusu kişilerin terör eylemlerine karıştığına ilişkin kanıt olmaması nedeniyle Almanya’ya geri dönüşlerinde gözaltına alınmaları beklenmiyor.<br/><br/>İçişleri Bakanlığı, özellikle çocuklarla ilgili olarak radikalizmle mücadele ve onları topluma yeniden kazandırmak amacıyla ülkeye geri dönenler için yeni bir birim kurmuştur.<br/><br/>Şarku’l Avsat’a demeç veren hukuk uzmanı Clyne Balz’a göre Almanya, uluslararası anlaşmaların varlığına ihtiyaç duymadan ülkeye geri dönen DEAŞ unsurları ve ailelerinin terör eylemlerine katılmaları konusunda Irak ve Suriye'de kanıtlar bulabilir.<br/><br/>Balz, şu anda Suriye ve Irak’ın bazı bölgeleriyle diplomatik ilişkilerin olmaması nedeniyle Alman savcılığı tarafından aranan kanıtlara erişimin engellendiğine dikkat çekerek, Almanya’nın PKK'yı terör örgütü olarak sınıflandırması nedeniyle Almanya ile resmi bir ilişkisi olmayan YPG’ye de atıfta bulundu.</p>
    </article>
  </body>
</html>