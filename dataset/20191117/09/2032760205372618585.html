<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89837"/>
    <meta property="og:site_name" content="Denník politika"/>
    <meta property="article:published_time" content="2019-11-17T09:35:04+00:00"/>
    <meta property="og:title" content="Video: Skvelý Halák nezabránil prehre proti Pánikovmu Washingtonu, Tatar má už 20 bodov"/>
    <meta property="og:description" content="17.11.2019 (Webnoviny.sk) – S výnimkou Columbusu boli v sobotu v akcii všetky tímy NHL, pričom v 15 zápasoch si zahrali aj šiesti slovenskí hokejisti. Dvaja z nich sa tešili z víťazstiev so svojimi mužstvami. Dallas s obrancom Andrejom Sekerom zvíťazil v Edmontone 5:4 po predĺžení a Washington s útočníkom Richardom Pánikom si pripísal triumf v Bostone 3:2 po samostatných nájazdoch."/>
  </head>
  <body>
    <article>
      <h1>Video: Skvelý Halák nezabránil prehre proti Pánikovmu Washingtonu, Tatar má už 20 bodov</h1>
      <address><time datetime="2019-11-17T09:35:04+00:00">17 Nov 2019, 09:35</time> by <a rel="author">Webnoviny</a></address>
      <p>17.11.2019 (Webnoviny.sk) – S výnimkou Columbusu boli v sobotu v akcii všetky tímy NHL, pričom v 15 zápasoch si zahrali aj šiesti slovenskí hokejisti. Dvaja z nich sa tešili z víťazstiev so svojimi mužstvami. Dallas s obrancom Andrejom Sekerom zvíťazil v Edmontone 5:4 po predĺžení a Washington s útočníkom Richardom Pánikom si pripísal triumf v Bostone 3:2 po samostatných nájazdoch.</p>
      <p>Jaroslav Halák mal v bránke Bruins 42 zákrokov a úspešnosť 95,5%, napriek tomu Boston prehral piaty z posledných šiestich zápasov. Halák sa dostal medzi tri hviezdy duelu, hoci v nájazdoch ho prekonali Nicklas Bäckström a Jakub Vrána. Český útočník ho oklamal jemnou sťahovačkou a skóroval do odkrytej bránky. Kapitán Bruins Zdeno Chára odohral 20:22 min s bilanciou 2 strely, 2 „hity“ a jeden menší trest. Pánik strávil na ľade necelých 10 minút a trikrát vystrelil. Stále platí, že aj po 12 zápasoch čaká na svoj prvý kanadský bod v tejto sezóne. Washington ziskom dvoch bodov potvrdil líderskú pozíciu v NHL, Boston je na treťom mieste Východnej konferencie.</p>
      <h3>Halák najlepším hráčom Bostonu</h3>
      <p>„<i>Máme veľa výborných strelcov z nájazdov. Pozeral som sa na nich a snažil sa niečo naučiť</i>,“ uviedol Jakub Vrána na webe NHL. „<i>Halák bol ďaleko náš najlepší hráč. Som sklamaný z toho, že sme to nedotiahli do víťazstva v tretej tretine. Ten zápas sme nevzdali, ale v prvej a druhej tretine sme nášmu brankárovi poskytli malú podporu. Halák vtedy ukázal veľa výnimočných zákrokov a rovnako aj v nájazdoch</i>,“ uviedol tréner Bostonu Bruce Cassidy.</p>
      <p>Montreal po piatkovom skvelom triumfe vo Washingtone (5:2) tentoraz doma prehral s New Jersey 3:4 po predĺžení. Na konci druhej tretiny Canadiens viedli 3:1, ale potom strieľali góly už len hráči Devils. Víťazný dosiahol v predĺžení útočník Kyle Palmieri. Slovenský útočník Tomáš Tatar asistoval pri prvom góle svojho tímu Brendanovi Gallagherovi. Tatar dosiahol v dvadsiatom zápase sezóny dvadsiaty kanadský bod (7+13), ostatné štyri zápasy mu priniesli až sedem bodov. Celkovo proti New Jersey odohral 15:39 min s tromi streleckými pokusmi na bránku a jednou mínuskou na konci.</p>
      <h3>Stamkos so štvorstým gólom kariéry</h3>
      <p>Tesnú prehru v sobotu zažil aj Erik Černák. Jeden z elitných obrancov Tampy Bay absolvoval 18:32 min s výkazom 2 strely, 4 „hity“, 1 zablokovaná strela, 1 mínusový bod, ale domácej prehre s Winnipegom 3:4 nezabránil. Víťazný zásah hostí strelil Kyle Connor, domáci kapitán Steven Stamkos dosiahol štvorstý gól kariéry. Stal sa iba deviatym aktívnym hráčom s touto streleckou métou a celkovo 98. v histórii profiligy.</p>
      <p>„<i>Každý dosiahnutý míľnik je krajší, ak sa tak stane pred domácimi fanúšikmi. Príde mi to stále neskutočné, keď o tom hovorím. Niektorí hráči sú šťastní, keď odohrajú 400 zápasov. Ja mám 400 gólov… Znamená to, že som tu už veľmi dlho</i>,“ zamyslel sa Steven Stamkos. Jets sa po ospalom úvode sezóny odrazili k lepším výkonom, z ostatných ôsmich zápasov dosiahli až šesť víťazstiev. Veľký podiel na tom má aj brankár Connor Hellebuyck, proti Tampe si pripísal 31 zákrokov. „<i>Je toho veľa, čo pochytá. Dáva nám šancu aj vtedy, keď pred ním nehráme dobre. Odkedy nás drží, naša hra sa zlepšila,</i>“ pochválil Hellebuycka útočník Blake Wheeler.</p>
      <h3>Sumár NHL</h3>
      <p>sobota</p>
      <p><b>Boston – Washington 2:3 po sam. nájazdoch (1:1, 1:0, 0:1 – 0:0, 0:1)</b><br/>Zdeno Chára odohral 20:22 min, 2 strely, 2 „hity“, 2 trestné minúty, Jaroslav Halák (obaja Boston) odchytal 65:00 min, 42 zásahov zo 44 striel, úspešnosť 95,5%, 3. hviezda – Richard Pánik (Washington) odohral 9:40 min, 3 strely, 1 „hit“</p>
      <p><b>Montreal – New Jersey 3:4 po predĺžení (1:1, 2:1, 0:1 – 0:1)</b><br/>Tomáš Tatar (Montreal) odohral 15:39 min, 1 asistencia, 3 strely, 1 mínusový bod</p>
      <p><b>Tampa Bay – Winnipeg 3:4 (1:1, 0:2, 2:1)</b><br/>Erik Černák (Tampa Bay) odohral 18:32 min, 2 strely, 4 „hity“, 1 zablokovaná strela, 1 mínusový bod</p>
      <p><b>Edmonton – Dallas 4:5 po predĺžení (2:1, 2:1, 0:2 – 0:1)</b><br/>Andrej Sekera (Dallas) odohral 17:22 min, 2 strely</p>
      <p>
        <b>Minnesota – Carolina 3:4 po predĺžení (0:2, 3:1, 0:0 – 0:1)</b>
      </p>
      <p>
        <b>Arizona – Calgary 3:0 (0:0, 2:0, 1:0)</b>
      </p>
      <p>
        <b>Los Angeles – Vegas 4:3 (2:0, 1:3, 1:0)</b>
      </p>
      <p>
        <b>Buffalo – Ottawa 4:2 (0:0, 2:1, 2:1)</b>
      </p>
      <p>
        <b>Florida – New York Rangers 4:3 (2:2, 2:1, 0:0)</b>
      </p>
      <p>
        <b>Pittsburgh – Toronto 6:1 (2:0, 3:1, 1:0)</b>
      </p>
      <p>
        <b>Philadelphia – New York Islanders 3:4 po sam. nájazdoch (2:0, 1:0, 0:3 – 0:0, 0:1)</b>
      </p>
      <p>
        <b>St. Louis – Anaheim 1:4 (0:2, 1:1, 0:1)</b>
      </p>
      <p>
        <b>Nashville – Chicago 2:7 (0:2, 0:2, 2:3)</b>
      </p>
      <p>
        <b>San Jose – Detroit 4:3 po sam. nájazdoch (1:0, 2:2, 0:1 – 0:0, 1:0)</b>
      </p>
      <p>
        <b>Vancouver – Colorado 4:5 po predĺžení (1:1, 1:2, 1:0 – 0:1)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-skvely-halak-nezabranil-prehre-proti-panikovmu-washingtonu-tatar-ma-uz-20-bodov/"><u>Video: Skvelý Halák nezabránil prehre proti Pánikovmu Washingtonu, Tatar má už 20 bodov</u></a> © SITA Všetky práva vyhradené.</p>
    </article>
  </body>
</html>