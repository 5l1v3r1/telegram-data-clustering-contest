<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/17/morales-istifasinin-ardindan-bolivya-da-catismalar-suruyor-olenlerin-sayisi-18-yukseldi"/>
    <meta property="og:site_name" content="euronews"/>
    <meta property="article:published_time" content="2019-11-17T09:45:51+00:00"/>
    <meta property="og:title" content="Bolivya'da çatışmalar sürüyor, ölenlerin sayısı 18’e yükseldi"/>
    <meta property="og:description" content="Seçimlerde hile yapıldığı iddiasındaki muhaliflerin şiddet eylemlerine dönüşen protestoları ve ordunun baskısıyla Devlet Başkanı Evo Morales'in istifa ettiği Bolivya’da çatışmalar sürüyor. Ölü sayısı 18'e yükseldi."/>
  </head>
  <body>
    <article>
      <h1>Bolivya'da çatışmalar sürüyor, ölenlerin sayısı 18’e yükseldi</h1>
      <address><time datetime="2019-11-17T09:45:51+00:00">17 Nov 2019, 09:45</time> by <a rel="author">Euronews </a></address>
      <p>Seçimlerde hile yapıldığı iddiasındaki muhaliflerin şiddet eylemlerine dönüşen protestoları ve ordunun baskısıyla Devlet Başkanı Evo Morales'in istifa ettiği Bolivya’da çatışmalar sürüyor. Güvenlik güçlerinin operasyon başlattığı Cochabamba vilayetine bağlı Sacaba kentindeki çatışmalarda 4 kişi öldü. Son gelişmelerle birlikte, Bolivya'da 500’den fazla kişinin yaralandığı şiddet dalgasında ölenlerin sayısı 18'e yükselmiş oldu.</p>
      <p>Cochabamba vilayetine bağlı Sacaba kentinde, Morales destekçisi koka üreticisi köylüler ve kontrolü sağlamak amacıyla müdahale eden güvenlik güçleri arasındaki çatışmalar devam ediyor. Polisin, birkaç gün önce asker destekli operasyon başlattığı Sacaba kentinde, koka üreticilerinden 4 kişi daha hayatını kaybetti. 200 kişinin gözaltına alındığı olaylarda, 4'ü ağır 115 kişi de yaralandı.</p>
      <h3>‘Kolluk kuvvetleri aşırı güç kullanıyor’</h3>
      <p>Ülkede insan hakları ihlalleri konusunda çalışma yürüten resmi denetçi Defensoria del Pueblo'nun bölge sorumlularından Nelson Cox, tansiyonun düşmediği kentteki gelişmelere ilişkin basına bilgi verdi. Her iki tarafla temas halinde olduklarını vurgulayan Cox, şiddetin acilen durdurulması gerektiğine işaret ederek, protestocu köylülere de bu yönde tavsiyede bulunduklarını aktardı. Güvenlik güçlerinin aşırı güç kullandığını savunan Cox, olayların titiz şekilde araştırılmasını istedi. Bölgedeki hastaneleri dolaştıklarını ve yaralı güvenlik görevlisine rastlamadıklarını da anlatan Cox, "Böyle bir durumda bunun adını çatışma koyamayız." dedi.</p>
      <p>Sacaba'daki olaylara ilişkin ülke basınında yayınlanan haberlere göre ise bölge polisi düzenlediği basın toplantısında, koka üreticisi köylülerden ele geçirilen silahları sergiledi.</p>
      <ul>
        <li>
          <b>
            <a href="https://tr.euronews.com/2019/11/12/bolivya-da-14-yillik-koltugunu-birakan-morales-hakkinda-bilmemiz-gereken-4-konu">Bolivya'da 14 yıllık koltuğunu bırakan Morales hakkında bilmemiz gereken 4 konu</a>
          </b>
        </li>
      </ul>
      <h3>Olaylar nasıl gelişti?</h3>
      <p>Bolivya'da 20 Ekim'de düzenlenen başkanlık seçimlerinin ardından muhalefet seçimlerde "hile" yapıldığını iddia etmiş ve taraflar karşılıklı olarak destekçilerini sokak gösterilerine çağırmıştı.</p>
      <p>Tartışmalı seçim sonuçlarının ardından seçimlerin iptal edilmesini ve tekrar seçime gidilmesini isteyen muhalifler, Evo Morales'in tekrar seçim yapılacağı duyurusunun ardından, Morales'in katılmadığı seçimler düzenlenene kadar protestoların devam edeceğini açıklamıştı.</p>
      <figure>
        <img src="https://static.euronews.com/articles/stories/04/30/46/86/808x539_cmsv2_e4f38e54-7e0c-50f3-8948-dd800e8c9f85-4304686.jpg"/>
        <figcaption>Venezuela'nın başkenti Caracas'ta çevre kentlerden gelen yüzlerce insan, istifa eden Bolivya devlet başkanı Evo Morales'e destek verdi.AA/Boris Vergara</figcaption>
      </figure>
      <h3>Morales'in partisi parlamentodan seçim kararı çıkarmak istiyor</h3>
      <p>Morales, Bolivya Genelkurmay Başkanı Williams Kaliman'ın istifa çağrısı üzerine görevi bırakmış, süreci "darbe" olarak niteleyerek Meksika'nın iltica teklifini kabul etmesinin ardından bu ülkeye gitmişti.</p>
      <p>Öte yandan, Bolivya'da istifa eden Devlet Başkanı Evo Morales'in partisi Sosyalizm Hareketi (MAS) milletvekilleri, seçim tarihi belirlemek için parlamentoda oturum düzenleyeceklerini duyurdu.</p>
      <ul>
        <li>
          <b>
            <a href="https://tr.euronews.com/2019/11/12/meksika-nin-iltica-teklifini-kabul-eden-evo-morales-bolivya-dan-ayrildi">Meksika'nın iltica teklifini kabul eden Evo Morales Bolivya'dan ayrıldı</a>
          </b>
        </li>
      </ul>
      <h3>Ordu mensupları yargılamadan muaf</h3>
      <p>Bolivya'da geçici Devlet Başkanı Jeanine Anez, ordu mensuplarının göstericilere ceza gerektiren müdahalede bulunması durumunda soruşturmadan muaf tutulmasının önünü açan kararnameyi imzaladı.</p>
      <h3>Venezuela'da Morales lehine gösteriler</h3>
      <p>Öte yandan Venezuela'nın başkenti Caracas'ta çevre kentlerden gelen yüzlerce insan, Bolivya'da ordunun baskısıyla devlet başkanlığından istifa eden Evo Morales'e destek olmak için gösteri düzenledi. Göstericiler, Morales'i destekleyen dövizler taşıdı.</p>
      <ul>
        <li>
          <b>
            <a href="https://tr.euronews.com/2019/11/07/bolivya-da-secim-sonras-protestolar-belediye-baskanina-iskence">Bolivya'da seçim sonrası protestolar: Belediye başkanına işkence</a>
          </b>
        </li>
      </ul>
    </article>
  </body>
</html>