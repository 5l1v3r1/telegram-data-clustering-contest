<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742053"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T09:00:00+00:00"/>
    <meta property="og:title" content=" โบรกชูหุ้นโกลบอลเพลย์เด่น รับดีลเทรดวอร์จบ(คลิป)"/>
    <meta property="og:description" content="โบรกคาดหุ้นไทยฝ่าแนวต้าน  1,650 จุดได้หากดีลเจรจาการค้าสหรัฐ-จีนยุติลงนามร่วมกันธ.ค.นี้ หนุนเศรษฐกิจโลกฟื้นแนะสะสมหุ้นโกลบอลเพย์-หุ้นอิงเศรษฐกิจโลก จับตาสศช.ประกาศจีดีพีไตรมาส3-ศาลตัดสินคดีธนาธร"/>
  </head>
  <body>
    <article>
      <h1> โบรกชูหุ้นโกลบอลเพลย์เด่น รับดีลเทรดวอร์จบ(คลิป)</h1>
      <address>
        <time datetime="2019-11-17T09:00:00+00:00">17 Nov 2019, 09:00</time>
      </address>
      <p>
        <b>โบรกคาดหุ้นไทยฝ่าแนวต้าน  1,650 จุดได้หากดีลเจรจาการค้าสหรัฐ-จีนยุติลงนามร่วมกันธ.ค.นี้ หนุนเศรษฐกิจโลกฟื้นแนะสะสมหุ้นโกลบอลเพย์-หุ้นอิงเศรษฐกิจโลก จับตาสศช.ประกาศจีดีพีไตรมาส3-ศาลตัดสินคดีธนาธร</b>
      </p>
      <p>นายสุนทร ทองทิพย์  ผู้อำนวยการฝ่ายวิเคราะห์หลักทรัพย์ บล.กสิกรไทย  เปิดเผยว่า  ตลาดหุ้นไทยสัปดาห์ที่ผ่านมาพักฐานแกว่งตัวรอรอดูปัจจัยต่างประเทศ โดยเฉพาะการเจรจาทางการค้าระหว่างสหรัฐและจีน เนื่องจากสหรัฐเรียกร้องให้จีนซื้อสินค้าเกษตรเพิ่มขึ้นและประเด็นที่ตกลงกันไม่ได้คือการถ่ายโอนเทคโนโลยีของบริษัทสหรัฐที่ลงทุนในจีน และด้านสิทธิบัตรต่าง ๆ  และอยู่ในช่วงการเจรจาต่อรอง แต่เชื่อว่าทั้ง 2 ฝ่ายจะสามารถบรรลุข้อตกลงกันได้ในเดือนธ.ค.นี้ ซึ่งจะส่งผลให้เศรษฐกิจโลกฟื้นตัวในปีหน้า โดยเฉพาะกลุ่มโกลบอลเพย์  กลุ่ม Community ส่งออก และโลจิสติกส์ราคาได้ปรับตัวเพิ่มขึ้นมาระดับหนึ่งแล้ว หลังจากที่มีกระแสข่าวว่าทั้ง 2 ฝ่ายบรรลุข้อตกลงเบื้องต้น แต่ถ้าดูการประกาศงบไตรมาส 3 ของกลุ่มดังกล่าวนั้น  ยังไม่เห็นการฟื้นตัวในระยะสั้น ดังนั้นหุ้นโกลบอลเพย์คาดว่าจะแกว่งตัวลักษณะไซด์เวย์<br/><br/> สำหรับปัจจัยในประเทศสัปดาห์หน้าติดตามการประกาศตัวเลขจีดีพีของสภาพัฒนาเศรษฐกิจและสังคมแห่งชาติ(สศช.)ไตรมาส 3  คาดว่าต่ำกว่า Consensus คาดการณ์เติบโต 2.7% แต่เชื่อว่าการที่รัฐบาลและธนาคารแห่งประเทศไทย(ธปท.) เข้ามาดูแลเพื่อให้ momentum การฟื้นตัวเศรษฐกิจมีความต่อเนื่องไปปีหน้า รวมถึงเกาะติดการเจราความคืบหน้าลดข้อพิพาทางการค้าระหว่างสหรัฐและจีน  ส่วนการเมืองติดตามศาลรัฐธรรมนูญตัดสินคดีของนายธนาธร จึงรุ่งเรืองกิจ  หัวหน้าพรรคอนาคตใหม่ในวันที่  20 พ.ย. นี้แต่เชื่อว่าไม่น่ามีผลกระทบมากต่อเสถียรภาพของรัฐบาล ด้านนโยบายดอกเบี้ยคาดว่าในการประชุมกนง.เดือนธ.ค.คงไม่ปรับลดดอกเบี้ยลงอีก หลังจากที่ปรับลดลงไปแล้วในวันที่ 6 พ.ย. 0.25% ลงมาที่ระดับ 1.25%  เนื่องจากรอดูมาตรการกระตุ้นเศรษฐกิจที่ผ่านมาว่าได้ผลมากน้อยแค่ไหน</p>
      <figure>
        <iframe src="https://www.youtube.com/embed/TvLA0rouqB0" width="640" height="360" data-service="Youtube" scrolling="no"/>
      </figure>
      <p>นอกจากนี้เห็นว่ารัฐต้องเร่งผลักดันการเบิกจ่ายงบประมาณ 63 ออกมาให้ได้ในเดือนม.ค.63  ดังนั้นในช่วงนี้เมื่อปัจจัยต่าง ๆ ยังไม่ชัดเจนคาดว่าดัชนียังเคลื่อนไหวในกรอบ 1,600-1,650จุด  แต่ถ้าดีลการเจรจาการค้าสหรัฐและจีนมีความชัดเจนเดือนธ.ค.จะทำให้ดัชนีหุ้นไทยผ่านแนวต้าน 1,650 จุดขึ้นไปได้  ส่วนกลยุทธ์การลงทุนรอบนี้เน้นหุ้นโกลบอลเพย์ และหุ้นที่อิงเศรษฐกิจโลกมากกว่าหุ้นในประเทศ ซึ่งแนะนำให้ทยอยสะสมกลุ่มโกลบอลเพย์คาดหวังการฟื้นตัวในปีหน้า    หุ้นอิเลคทรอนิกส์    ส่งออกอาหาร    และหุ้นได้รับประโยชน์จากการฟื้นตัวของผลตอบแทนพันธบัตรหรือบอนด์ยิวด์ปรับตัวเพิ่มขึ้น<br/><br/>ส่วนหุ้นที่ควรชะลอการลงทุนคือหุ้นที่ out look ดูไม่ค่อยดีและก่อนหน้านี้ปรับตัวขึ้นมาก เช่น กลุ่มโรงไฟฟ้า เนื่องจากValuation ค่อนข้างสูงมาก และผลประกอบการไตรมาส 3 ต่ำกว่าที่ตลาดคาดการณ์ และไตรมาส 4 เป็นช่วงโลว์ซีซั่นเพราะมีการปิดซ่อมบำรุง รวมไปถึงทรัสต์เพื่อการลงทุนในอสังหาริมทรัพย์ หรือ รีท และกองทุนรวมโครงสร้างพื้นฐาน  แม้ว่าจะให้ผลตอบแทนอยู่ระดับ 5% แต่ถ้าบอนด์ยิวด์ปรับตัวขึ้นต่อเนื่องคาดว่ากลุ่มนี้น่าจะโดนเทขายทำกำไร</p>
    </article>
  </body>
</html>