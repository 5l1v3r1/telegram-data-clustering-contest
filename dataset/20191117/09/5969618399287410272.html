<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/paraskinio/24o-evaggelio/protash-8-ekat-eyrw-gia-lhmnio-fernei-o-ramantani.5641335.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-17T09:26:00+00:00"/>
    <meta property="og:title" content="Πρόταση 8 εκατ. ευρώ για Λημνιό φέρνει ο Ραμαντάνι"/>
    <meta property="og:description" content="Το 24ο Ευαγγέλιο μεταφέρει τις τελευταίες κυκλοφορίες στην πιάτσα ενόψει Γενάρη για τους Δημήτρη Λημνιό και Βασίλη Μπάρκα που είναι υποψήφιοι για υπερήφανες πωλήσεις."/>
  </head>
  <body>
    <article>
      <h1>Πρόταση 8 εκατ. ευρώ για Λημνιό φέρνει ο Ραμαντάνι</h1>
      <h2>Το 24ο Ευαγγέλιο μεταφέρει τις τελευταίες "κυκλοφορίες" στην πιάτσα ενόψει Γενάρη για τους Δημήτρη Λημνιό και Βασίλη Μπάρκα που είναι υποψήφιοι για υπερήφανες πωλήσεις.</h2>
      <address><time datetime="2019-11-17T09:26:00+00:00">17 Nov 2019, 09:26</time> by <a rel="author">Ευάγγελος Μίχος</a></address>
      <p>Δημήτρης Λημνιός και Βασίλης Μπάρκας. Δυο διεθνείς Έλληνες ποδοσφαιριστές, πρώην του Ατρομήτου και οι δυο, που σύμφωνα με όσα κυκλοφορούν στις διεθνείς πιάτσες, agents και scouts, θα πρωταγωνιστήσουν στη χειμερινή μεταγραφική περίοδο και είναι πολύ πιθανό να σκάσουν προτάσεις για χάρη τους σε <a href="https://www.sport24.gr/football/omades/Paok/">ΠΑΟΚ</a> κι <a href="https://www.sport24.gr/football/omades/Aek/">ΑΕΚ</a> αντίστοιχα.</p>
      <p>Δικαιολογημένα θα πει κάποιος αφού ο μεν Μπάρκας διαχρονικά αρέσει σε ομάδες του εξωτερικού και μάλιστα διαφορετικών πρωταθλημάτων (το όνειρο πάντως του ίδιου κάποια στιγμή είναι να αγωνιστεί στην αγγλική Premier League). Ο δε Λημνιός κάνει ομολογουμένως μια εντυπωσιακή σεζόν που τον καθιέρωσε ως βασικό σε δικέφαλο και εθνική, ενώ σημειώνοντας πλέον και γκολ (όπως κόντρα στην Αρμενία) ενισχύει τις έτσι κι αλλιώς πολύ ανεβασμένες μετοχές του.</p>
      <p>Το <a href="https://www.sport24.gr/paraskinio/24o-evaggelio/">24ο Ευαγγέλιο</a>, λοιπόν, μεταφέρει τα τελευταία νέα που κυκλοφορούν και για τους δυο:</p>
      <p><b>Για Λημνιό</b>: Σύμφωνα με διαρροή απο το εγχώριο μανατζερικό περιβάλλον του Βολιώτη εξτρεμ, είναι πολύ πιθανό να πουληθεί αντί 8 εκατομμυρίων ευρώ! Και πώς το εν λόγω ντιλάρισμα θα το κάνει ο μεγαλοατζέντης Φάλι Ραμαντάνι. Τι σχέση έχει ο συγκεκριμένος με τον Λημνιό; Στο γραφείο του έχουν εκχωρήσει τα δικαιώματα του (όπως και του ομόσταβλού του Ρέτσου) οι 'Ελληνες εκπρόσωποί του. Μένει να δούμε αν όντως επαληθευτούν και ο Ραμαντάνι πάει τέτοια προσφορά στην Τούμπα.Παρεμπιπτόντως ο εν λόγω ατζέντης από τότε που τα έσπασε με τον <a href="https://www.sport24.gr/football/omades/Olympiakos/">Ολυμπιακό</a> (μετά τον... Χάσι) έριξε γέφυρες στον ΠΑΟΚ και πλέον και στην ΑΕΚ.</p>
      <p><b>Για Μπάρκα</b>: Το περασμένο καλοκαίρι μια επίσημη πρόταση πήγε στην ΑΕΚ για χάρη του και ήταν απο την Μονπελιέ ύψους 4,5 εκατ. ευρώ. Η γαλλική ομάδα είχε δώσει διορία μόλις 24 ωρών στους κιτρινόμαυρους να την κάνουν αποδεκτή ή όχι. Ο Νίκος Λυμπερόπουλος δεν μπόρεσε να πείσει τον Δημήτρη Μελισσανίδη πως τα λεφτά ήταν σούπερ ώστε να μην επιμένει στα plus 6 εκατομμύρια και κάπως έτσι ο Μπάρκας έμεινε στην Ένωση.</p>
      <p>Αν πιστέψουμε τα όσα έχουν μεταφερθεί στην πλευρά του διεθνή πορτιέρε, η Μονπελιέ  δεν τον έχει... ξεχάσει και μπορεί να επιστρέψει με πρόταση. Γκλάντμπαχ, Μάιντς και Βέρντερ τον "σκανάρουν" αλλά για το ερχόμενο καλοκαίρι, ενώ διακριτικά τον παρακολουθεί και η Πόρτο.</p>
      <p>Απευθείας σε ομάδα της Premier League ο Μπάρκας, δύσκολα, θα πάει τώρα αλλά μπορεί να το κάνει κάλλιστα μέσω... Ιταλίας. Σε μια αγορά, δηλαδή, που όντως έχει μεγάλο σουξέ και άκρες ο νέος τεχνικός διευθυντής της ΑΕΚ, Ίλια Ιβιτς!</p>
      <p>Η ουσία είναι πως ο Μπάρκας εμφανίζεται πλέον πιο έτοιμος απο κάθε προηγούμενη φορά για να κάνει το άλμα στο εξωτερικό και στην Ένωση ξέρουν πως απο το τωρινό ρόστερ της είναι ο παίκτης που έχει τις μεγαλύτερες πιθανότητες να αποτελέσει μια υπερήφανη χειμερινή πώληση. Αρκεί να συμβιβαστούν με ποσά κάτω απο τα 6 εκατομμύρια.</p>
    </article>
  </body>
</html>