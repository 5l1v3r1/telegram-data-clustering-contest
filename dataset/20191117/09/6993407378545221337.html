<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/small-talk-art/30274431.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T09:30:43+00:00"/>
    <meta property="og:title" content="Як розмовляти з незнайомцями, або мистецтво світської бесіди"/>
    <meta property="og:description" content="Має значення загальна атмосфера бесіди, настрій, невербальна інформація. Саме тому незначуща на перший погляд бесіда може виявитися дуже важливою"/>
  </head>
  <body>
    <article>
      <h1>Як розмовляти з незнайомцями, або мистецтво світської бесіди</h1>
      <address>
        <time datetime="2019-11-17T09:30:43+00:00">17 Nov 2019, 09:30</time>
      </address>
      <p>
        <b>(Рубрика «Точка зору»)</b>
      </p>
      <p>
        <b>Ксенія Туркова</b>
      </p>
      <p>Є такий старий анекдот: зустрічаються дві жінки на вулиці, одна радісно вітається, а інша не реагує. Перша каже: «Ви мене не впізнаєте? Я ваша сусідка по дачі!». «Не впізнаю…» Перша нахиляється, ніби стоїть над грядкою: «А так?»</p>
      <p>Цей анекдот добре відображає суть суспільства, в якому фактично немає культури small talk, або невеличкої, неважливої розмови, яка зазвичай ведеться між незнайомцями або малознайомими людьми.</p>
      <p>А якщо вона раптом і виникає, то, як правило, відразу ж виходить за рамки жанру: співрозмовники не дотримуються дистанції, переходять на особистості або переключаються на теми, які можуть зачепити або навіть розлютити візаві. Інколи такі розмови між незнайомцями можуть перейти і в рукопашні, якщо раптом мова зайшла на політично дражливі теми.</p>
      <figure>
        <img src="https://gdb.rferl.org/0FF37CEB-A91F-4EB0-848F-E99D67B791A6.jpg"/>
      </figure>
      <p>Насправді ж завдання маленької розмови – не обмінятися думками, а обмінятися ввічливістю.</p>
      <p>Маленька розмова, чи світська бесіда – мовний жанр, який є дуже популярним в Америці. Під час прогулянки з собакою, походу по магазинах або по дорозі на роботу маленька розмова може виникнути повсякчас. В автобусі або в метро в діалог вступають зовсім незнайомі між собою люди. Вони обмінюються репліками про погоду, можуть запитати один в одного, де працюють. Я сама якось так познайомилася з колегою з іншої служби «Голосу Америки», втрутившись у чужу маленьку розмову в напівпорожньому вечірньому автобусі.</p>
      <p>Здається, що це дуже легко – говорити буквально про те, про се. Але насправді маленька розмова – це ціле мистецтво. Їй навчають на спеціальних семінарах, тому що правильна маленька розмова дуже допомагає комунікації – і в професії, і просто в житті.</p>
      <p>
        <b>
          <i>Якими можуть бути теми для маленької розмови?</i>
        </b>
      </p>
      <p>По-перше, це, звичайно ж, погода. Причому фахівці з комунікації радять не сприймати цю тему як занадто банальну. Все залежить від того, як про погоду говорити. Якщо сказати «Гарна погода, нарешті зможу зайнятися серфінгом» – можна плавно перейти до теми «захоплення».</p>
      <p>Взагалі в деяких посібниках із комунікації можна знайти абревіатуру FORD, як назва автомобіля.</p>
      <p>F – це family (родина)</p>
      <p>Occupation (професія, заняття)</p>
      <p>Recreation (дозвілля, хобі)</p>
      <p>Dreams (мрії, але не потаємні, звичайно, а скоріше прагнення).</p>
      <p>Згідно з моїм опитуванням перехожих на вулицях американської столиці, серед найпопулярніших тем маленьких розмов – погода та спорт, у першу чергу – перемоги улюблених команд.</p>
      <aside>Найбільш недоречні теми: про себе коханого, власні негаразди, сварки, політику, релігію і проблеми зі здоров’ям</aside>
      <p>Проте не рекомендується під час маленької розмови її затягувати, переказувати сюжети книжок і фільмів, торкатися тем, які можуть стати причиною конфлікту і, звичайно, пліткувати.</p>
      <p>Мої співрозмовники назвали найбільш недоречними такі теми: про себе коханого, власні негаразди, сварки, політику, релігію і свої проблеми зі здоров’ям.</p>
      <p>Маленькі розмови не люблять за те, що багатьом вони здаються необов’язковими і фальшивими, нещирими. Але насправді не варто забувати про те, що вони – не лише засіб. Інформація, якою обмінюються, не повинна бути на першому плані. Має значення загальна атмосфера бесіди, настрій, невербальна інформація. Саме тому незначуща на перший погляд бесіда може виявитися дуже важливою.</p>
      <p>До речі, багато досліджень показують, що люди, які володіють мистецтвом маленької розмови і регулярно застосовують свої вміння на практиці, є більш щасливими.</p>
      <p>Професор школи бізнесу Чиказького університету, психолог Ніколас Еплі якось провів <a href="https://faculty.chicagobooth.edu/nicholas.epley/EpleySchroederJEPG2014.pdf">дослідження</a> в місцевому транспорті. Одних учасників експерименту він попросив розмовляти з незнайомцями, інших – утримуватися від розмов, а третіх – поводитися на свій розсуд. Перша група виявилася найщасливішою – її учасники призналися, що почували себе дуже добре, а у решти настрій не поліпшився.</p>
      <p>Але звичайно, будь-якому випадку питання про те, чи починати маленьку розмову, вирішувати тільки вам.</p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
      <p>
        <i><a href="https://ukrainian.voanews.com/a/small-talk-art/5166237.html">Оригінал</a> публікації – на сайті «Голосу Америки»</i>
      </p>
    </article>
  </body>
</html>