<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76660-Svet-Marvelu-Od-roku-2021-uvidime-v-kinach-4-marvelovky-rocne-Akych-hrdinov-uvidime-vo-Faze-4-a-5"/>
    <meta property="og:site_name" content="REFRESHER"/>
    <meta property="article:published_time" content="2019-11-17T09:32:00+00:00"/>
    <meta property="og:title" content="Svet Marvelu: Od roku 2021 uvidíme v kinách 4 marvelovky ročne. Akých hrdinov uvidíme vo Fáze 4 a 5?"/>
    <meta property="og:description" content="Disney odhalilo premiéry nových MCU filmov."/>
  </head>
  <body>
    <article>
      <h1>Svet Marvelu: Od roku 2021 uvidíme v kinách 4 marvelovky ročne. Akých hrdinov uvidíme vo Fáze 4 a 5?</h1>
      <address><time datetime="2019-11-17T09:32:00+00:00">17 Nov 2019, 09:32</time> by <a rel="author">Dominik Vetrák</a></address>
      <p>
        <b>Disney odhalilo premiéry nových MCU filmov.</b>
      </p>
      <p>Marvel je už dnes nezastaviteľným vlakom. Jeho najväčším nepriateľom už môže byť len on sám, a to konkrétne seriály na Disney+. Rozširovanie MCU skrz filmy doteraz fungovalo dokonale a tržby sa stále zväčšujú. Avšak, budú ľudia ochotní vstrebávať až tak veľa obsahu? Pravdou je, že na Disney+ uvidíme minisérie. Nepôjde teda o klasické 10-dielne seriály na xy sérií. Dá sa očakávať, že žiadny zo seriálov nedostane 2. sériu. <br/><br/>Namiesto toho Kevin Feige a spol predstavia nové postavy, začlenia ich medzi známych hrdinov, aby sa ľahšie predali a následne ich vložia do veľkých kino blockbusterov. Nemusíš sa však báť, že seriály budú nudné. Rozpočty budú mať na úrovni filmov, takže sa aj v nich dočkáme veľkolepých scén. Príkladom môže byť zrejme aj The Mandalorian. Po prvých dvoch epizódach si len málokto povie, že efekty sú nedostačujúce, alebo že akcia nevyzerá dobre. </p>
      <p>Už teraz vieme, že ak si chceme naplno užiť dvojku Doctora Strangea, budeme musieť vidieť ako minisérie Lokiho, tak aj Scarlet Witch s Visionom. Najnovšie sa špekuluje, že Moon Knight zasiahne do Bladeovej sólovky a Hawkeye zase predstaví Kate Bishop, svoju nástupkyňu v MCU. Seriály budú viac-menej fungovať ako celistvé príbehy pre postavy, ktoré by vo filmoch možno dostali pár minút. Zrejme budeš v obraze aj vtedy, ak ich nebudeš sledovať, ale prídeš o veľa a bude ti unikať množstvo skutočností. </p>
      <figure>
        <img src="https://i.refresher.sk/public/dominik-v/2019/_jul/img_1534.jpg"/>
      </figure>
      <p>Čo všetko nás teda v najbližších rokoch čaká? Fáza 3 je za nami a my približne vieme, čo nás čaká v najbližších dvoch, ktoré by mali dokopy trvať možno 5 rokov. </p>
      <p>1. Black Widow – 1. máj 2020<br/>2. Falcon and Winter Soldier (Disney+) – jeseň 2020<br/>3. Eternals – 5. november 2020<br/>4. Shang-Chi and the Legend of the Ten Rings – 12. február 2021<br/>5. WandaVision (Disney+) – jar 20221<br/>6. Loki (Disney+) – jar 2021<br/>7. Doctor Strange in the Multiverse of Madness – 7. máj 2021<br/>8. Spider-Man 3 – 16. júl 2021<br/>9. What If? (Disney+) – leto 2021 (nijako nerozšíri canon MCU, pôjde o alternatívne udalosti)<br/>10.  Hawkeye (Disney+) – jeseň 2021<br/>11. Thor: Love and Thunder – 5. november 2021<br/>12. She-Hulk (Disney+) – 2022<br/>13. Moon Knight (Disney+) – 2022<br/>14. Ms. Marvel (Disney+) – 2022?<br/><i>15. xy - február 2022? (tradičný júlový termín od Marvelu)</i><br/>16. Black Panther – 6. máj 2022<br/><i>17. xy – júl 2022 (tradičný júlový termín od Marvelu)</i><br/>18. xy – 7. október 2022<br/>19. xy – 17. február 2023<br/>20. xy – 5. Máj 2023<br/>21. xy – 28. júl 2023<br/>22. xy – 3. november 2023</p>
      <p>Dva označené dátumy oficiálne neexistujú a neboli ani oznámené Disney. Vzhľadom na to, že v rokoch 2021 a 2023 uvidíme prvýkrát 4 filmy za rok, dá sa očakávať, že pôjde o pravidelnú záležitosť a Marvel/Disney nám ešte oznámia dva dátumy aj v roku 2022. A keďže vieme, ako obľubujú februárový a júlový mesiac, je viac-menej isté, že sa ich dočkáme vtedy. Zároveň je jasné, že pribudne viac seriálov na Disney+, ale o tých sa zatiaľ ani nešpekuluje (až na Ironheart), takže nemá význam viac sa v tom šprtať.<br/><br/>Špekulovať však môžeme o filmoch. Vieme, že Ant-Man 3 sa začne natáčať v januári 2021, čo prezradil Michael Douglas. Vzhľadom na to, že na máj 2022 je naplánovaný Black Panther, môžeme takmer s istotou povedať, že Ant-Man 3 dorazí do kín vo februári/marci 2022. V júli zrejme uvidíme Strážcov galaxie 3 a v októbri pravdepodobne<b> Bladea s Mahershalom Alim,</b> aby sme v danom roku uvideli aspoň jeden nový originálny počin (nie tímovku alebo sequel).</p>
      <figure>
        <img src="https://i.refresher.sk/public/dominik-v/2019/_november/bladefanposter.jpg"/>
      </figure>
      <p>Tým sa následne dostávame do roku <b>2023.</b> Ťažko povedať, či sa Spidey dočká aj 4. filmu. My osobne si myslíme, že bude pokračovať v MCU. Február 2023 môže pripadnúť sequelu pre Captain Marvel, v máji možno uvidíme Deadpoola (Reynolds sa už stretol s Marvelom) a v júli možno nejakú novú tímovku. Pravdou je, že okrem Captain Marvel sú to všetko dohady a môže sa stať, že dátumov bude viac, prípadne, že sa vzťahujú len na filmy od Disney/Marvel Studios.</p>
      <p>Vieme, že dátumy pre Spider-Mana oznamuje a eviduje v kalendári Sony, takže júl 2023 pravdepodobne nie je termínom pre tretieho Spider-Mana. Taktiež nevieme, či sa X-Men a mutantské filmy od Foxu oficiálne radia do MCU a či ich dátumy zverejňujú v rovnakej rovine ako tie pôvodné od Marvelu (ak už sú v príprave).</p>
      <p>Pred nami je príliš veľa otáznikov, no ty aspoň vieš, čo presne dostaneš od Marvelu počas najbližších 3 rokov a ako vidíš, nebude toho málo. Len z oficiálne ohlásených projektov uvidíme v rokoch 2020-2022 minimálne 8 filmov a 8 seriálov, aj keď skôr rátame s 10 filmami a 8 seriálmi. Obsahu bude neuveriteľne veľa a my dúfame, že nebudeme zahltení alebo znechutení.</p>
      <figure>
        <img src="https://i.refresher.sk/public/dominik-v/2019/_november/deadpool.jpg"/>
      </figure>
      <p>A o čom všetko vymenované bude? Black Widow <b>sa bude odohrávať medzi Civil War a Infinity War.</b> Zistíme tak, čo Nat robila ako vyvrheľka. Možno sa stretneme aj s Hawkeyom, a to rovno v dvoch časových rovinách. Ak sa neukáže medzi udalosťami Civil War – Infinity War, zrejme sa na neho môžeme tešiť v linke zasahujúcej ešte viac do minulosti.</p>
      <p>Natasha nebola celý čas s Capom. Istý čas sa oddelila od všetkých, aby mohla čeliť svojej minulosti. Nakoniec, aj Tony jej na konci Civil War pripomenul, že teraz po nej pôjdu. My sme až doteraz netušili, o čom to hovorí, no tento film nám to vysvetlí. Natasha totiž vyšla von so svojou identitou (ako aj s identitami ďalších hrdinov) a stala sa celosvetovo hľadanou osobou, na ktorú si robilo zálusk viacero ľudí. <br/><br/>Natáčalo sa okrem iného aj v Budapešti. Je teda možné, že uvidíme, čo sa v nej teda stalo, keď tam bola na akcii s Hawkeyom. Pokojne to ale môže byť súčasťou úplne inej dejovej linky, aj keď, to by bola veľká náhoda. </p>
      <figure>
        <img src="https://i.refresher.sk/public/dominik-v/2019/_oktober/fotonoticia_20190908155304_1200.jpg"/>
      </figure>
      <p>Okrem Scarlettky na plátne uvidíme aj hercov, ako: <i>Florence Pugh, David Harbour, Rachel Weisz, O-T Fagbenle či Ray Winstone.</i> Momentálne nevieme, kto bude hrať koho. Špekuluje sa, že <b>Rachel Weisz</b> bude novým Taskmasterom. Je však možné, že sa objaví hlavne vo flashbackoch a scénach z minulosti. Taskmaster je žoldnier a v komiksoch patrí k najlepším bojovníkom najmä vďaka fotografickým reflexom. Táto schopnosť mu umožňuje zapamätať si a dokonale napodobniť pohyby svojich protivníkov, pričom ich dokáže aj predvídať.</p>
      <p>Natashinou sokyňou a starou známou bude postava hraná Florence Pugh, s ktorou vo filme zažijú aj niekoľko bitiek. Prítomná bude aj naháňačka v uliciach či na motorkách. Volá sa Yelena Belova. V komiksoch bola v poradí druhou ženou, ktorá prevzala prezývku Black Widow. Harbourova postava bude akýmsi ruským Captainom America. Volá sa Alexei Shostakov (takže áno, je to fakt veľká náhoda) a jeho alter ego je Red Guardian.</p>
      <p>V komiksoch išlo o špičkového pilota, ženatého s Natashou Romanovou. KGB ich však rozdelilo, Alexeiovi zakázalo styk s minulým životom a Natashi povedali, že Alexei zomrel pri nehode. Z neho spravili špeciálneho agenta Red Guardiana, z nej zase špičkovú špiónku Black Widow. Nat si chcela uctiť pamiatku svojho manžela, a tak sa rozhodla ísť v jeho šľapajách. Režíruje Cate Shortlan (Lore, Berlin Syndrome), za scenárom sú Jac Schaeffer (Olaf's Frozen Adventure, Captain Marvel) a Ned Benson (The Disappearance of Eleanor Rigby).</p>
      <figure>
        <img src="https://i.refresher.sk/public/dominik-v/2019/_jul/Black_Widow_Logo_Cropped.jpg"/>
      </figure>
      <p><b>V komiksoch Eternals </b>sa objavujú najmä mimozemské bytosti a inak tomu nebude ani vo filme. Eternals stvorili Celestials (v MCU ich zastupuje napríklad Grandmaster z Thora či Collector z GotG), aby chránili Zem. Malo by ísť o rozšírenie vesmírnej časti MCU a vzhľadom na to sa Marvel môže pustiť do hocijakého ich príbehu s hocijakými postavami z komiksovej predlohy, takže nemá zmysel ďalej špekulovať. </p>
      <p><b>Angelina Jolie je </b>Thena, <b>Richard Madden je</b> Ikaris, <b>Kit Harington</b> je Black Knight, <b>Kumail Nanjiani</b> je Kingo, <b>Lauren Ridloff</b> je Makkari, <b>Brian Tyree Henry je </b>Phastos, <b>Salma Hayek</b> je Ajak, <b>Lia McHugh</b> je Sprite a <b>Don Lee</b> je Gilgamesh. Scenár napísali bratia Firpovci a o réžiu sa postará Chloé Zhao (The Rider). </p>
      <figure>
        <img src="https://i.refresher.sk/public/dominik-v/2019/_jul/7.jpg"/>
      </figure>
      <p>Shang-Chi je ázijský marvelácky hrdina, s ktorým bude chcieť najnovšie Kevin Feige zarobiť nejakú tú miliardu a pol amerických dolárov. Nakoniec, Čína miluje MCU. A Čína taktiež miluje svojich hrdinov. Pevne teda veríme, že tento film bude mať úspech. Je možné, že Shang-Chi sa pozrie na skutočného Mandarina. Jeho atrapu si v treťom Iron Manovi zahral Ben Kingsley. Zahrať by si ho mal Tony Leung. Škoda, že sa toho už Tony nedožije. Titulnú rolu Shang-Chiho stvárni Simu Liu a k hercom sa pripojila aj Awkwafina.<br/><br/>Režisérom je <b>Destin Daniel Creton,</b> 40-ročný Havajčan ocenený aj na festivale Sundance. Pochváliť sa môže skvelými krátkometrážnymi snímkami, no oveľa viac ti povie Short Term 12 (taktiež podľa kratasu) či The Glass Castle. Scenár napísal Dave Callaham.</p>
      <figure>
        <img src="https://i.refresher.sk/public/dominik-v/2019/_jul/shang-chi-logo-1179738-1280x0.jpeg"/>
      </figure>
      <p>Všetko potrebné o dvojke Doctora Strangea sa dozvieš <a href="https://refresher.sk/67730-Doctor-Strange-2-bude-prvym-hororovym-MCU-filmom-Ako-so-Scarlet-Witch-otvoria-Multiverse-a-zachrania-Visiona">tu. </a>V skratke ti však povieme, že záporákom bude Nightmare, akýsi MCU ekvivalent Freddieho Kruegera, ktorý dokáže ľuďom ubližovať v ich spánku. Strange je nesmierne silný aj bez Time Stone, a tak je logické, že tvorcovia zaútočia na jeho slabiny a osudovejšie strety a kolosálnejších záporákov si nechajú na neskôr. Je možné, že s Nightmareom sa spojí práve Mordo v podaní Chiwetela Ejiofora. </p>
      <p><b>Nightmare je démon a vládca Dream (snovej) dimenzie</b>. Dokáže čerpať silu z psychických energií a z podvedomia snívajúcich bytostí. Netreba zabúdať, že tu máme Barona Morda a taktiež hrozbu v podobe Dormammua. Teraz, keď Steven nevlastní Time Stone, jeho súboj s touto entitou nebude vôbec jednoduchý. Malo by ísť o prvý MCU film s hororovými prvkami a objaví sa v ňom na 100% aj Scarlet Witch.</p>
      <figure>
        <img src="https://i.refresher.sk/public/dominik-v/2019/_jul/doctor-strange-2-logo.jpg"/>
      </figure>
      <p>O deji Spider-Mana 3 nemáme zatiaľ žiadne informácie. Nevieme ani, či sa niečo vzhľadom na problémy medzi Sony a Disney nezmenilo, a tak nejdeme špekulovať do ďalekej budúcnosti. V každom prípade, v tomto <a href="https://refresher.sk/67105-Svet-Marvelu-Co-znamenaju-potitulkove-sceny-SpiderMana-pre-3-diel-MCU-a-ako-ziskali-cameo-toho-herca"><b>článku</b></a> sme si rozobrali potenciálne možnosti pokračovania dejových liniek rozvinutých/začatých vo Far From Home.</p>
      <related>
        <a href="https://refresher.sk/67105-Svet-Marvelu-Co-znamenaju-potitulkove-sceny-SpiderMana-pre-3-diel-MCU-a-ako-ziskali-cameo-toho-herca"/>
      </related>
      <p>Na rade je predstavenie Thora. Štvorka, znova v podaní režiséra Taiku Waititiho, sa zrejme sústredí na Thora a Hulka nechá v úzadí. Okrem Thora a Valkyrie (tá sa oficiálne stáva prvou LGBTI postavou v MCU) sa totiž vracia aj Natalie Portman ako Jane Foster. Veľkým prekvapením je, že stvárni ženskú verziu Thora, podobne ako v komiksoch!<br/><br/>Momentálne môžeme len špekulovať, či naplno preberie štafetu po Hemsworthovi, alebo budú v MCU spolunažívať obaja (už nám chýba len Beta-Ray Bill a budeme kompletní). V hre je aj možnosť, že Mjolnir pozdvihne len na chvíľu (teda ak nejaký bude v tomto univerze ešte existovať). </p>
      <figure>
        <img src="https://i.refresher.sk/public/dominik-v/2019/_jul/Thor-Love-and-Thunder-logo.jpg"/>
      </figure>
      <p>Čo sa týka pokračovaní pre Strážcov galaxie, Ant-Mana, Black Panthera a Captain Marvel, tam naše informácie nesiahajú. Marvel o nich ešte vôbec nehovorí. My v prípade návratu do Wakandy ale dúfame, že sa k bohatému hereckému obsadeniu pridajú ďalší významní Afroameričania. Čo sa týka seriálov na Disney+, stále o nich máme len veľmi málo informácií, takže bude stačiť, ak si prečítaš články <a href="https://refresher.sk/67527-Marvel-zverejnil-plan-serialov-s-hviezdami-MCU-Kedy-dorazi-Falcon-s-Buckym-Loki-ci-Hawkeye"><b>tu</b></a>, <b><a href="https://refresher.sk/68605-Solovka-Black-Widow-bude-podla-uniknutych-zaberov-plna-subojov-a-akcie-Co-nove-odhalili-hrane-serialy-z-MCU">tu</a></b> a <b><a href="https://refresher.sk/68603-Moon-Knight-SheHulk-a-Ms-Marvel-dostanu-od-Marvelu-vlastne-hrane-serialy">tu.</a></b></p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/25973-Avengers-2-vas-dostanu-najma-humorom-a-originalnostou-hbkou-vsak-nezaujmu-Recenzia"/>
        <a href="https://refresher.sk/51786-Black-Panther-je-velmi-kvalitnym-filmom-az-kym-ho-na-konci-nezacnu-kazit-klasicke-marvelovske-crty-Recenzia"/>
        <a href="https://refresher.sk/75713-AntMan-sa-nas-snazi-presvedcit-o-svojej-atraktivite-novymi-zabermi"/>
        <a href="https://refresher.sk/51437-Svet-Marvelu-XMen-neuvidime-v-MCU-este-zopar-rokov-z-Captaina-Americu-sa-stava-Nomad-a-solovka-Black-Widow-skutocne-bude"/>
        <a href="https://refresher.sk/75855-SpiderMan-sa-po-filme-od-Marvelu-docka-animaku-pripravi-ho-duo-Phil-LordChris-Miller"/>
        <a href="https://refresher.sk/28104-Vieme-kto-sa-v-Civil-War-postavi-na-stranu-Capa-a-kto-bude-bojovat-za-Iron-Mana"/>
        <a href="https://refresher.sk/75867-Tesite-sa-v-Avengers-2-na-Hulka-Tak-si-ho-vychutnajte-v-novych-zaberoch"/>
        <a href="https://refresher.sk/75584-Ked-jeden-nazor-nestaci-do-AntMana-sa-pusti-redakcia-Filmkultu"/>
      </related>
    </article>
  </body>
</html>