<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/la-principessa-beatrice-di-borbone-inaugura-il-salone-delle-due-sicilie.html"/>
    <meta property="og:site_name" content="Tempostretto"/>
    <meta property="article:published_time" content="2019-11-17T09:05:03+00:00"/>
    <meta property="og:title" content="La Principessa Beatrice di Borbone inaugura il Salone delle Due Sicilie"/>
    <meta property="og:description" content="La mostra è stata allestita nella Biblioteca Painiana del Seminario Arcivescovile San Pio X"/>
  </head>
  <body>
    <article>
      <h1>La Principessa Beatrice di Borbone inaugura il Salone delle Due Sicilie</h1>
      <address><time datetime="2019-11-17T09:05:03+00:00">17 Nov 2019, 09:05</time> by <a rel="author" href="https://www.tempostretto.it/author/daniele-ferrara" target="_blank">Daniele Ferrara</a></address>
      <p>
        <i>La mostra è stata allestita nella Biblioteca Painiana del Seminario Arcivescovile San Pio X</i>
      </p>
      <p>Ancora una volta <b>la Chiesa di Messina </b>ha ricoperto il suo ruolo di protettrice e propagatrice di cultura. L’ha fatto nelle vesti del <b>Seminario Arcivescovile <i>San Pio X</i></b> – che già custodisce le ricche collezioni d’animali impagliati e libri antichi ereditate dall’arcivescovo Paino- <b>inaugurando il <i>Salone delle Due Sicilie</i></b> nei locali della Biblioteca Painiana sita all’interno dell’edificio stesso.</p>
      <h3>La Mostra</h3>
      <p>In mezzo ai molti antichi volumi è stata allestita una mostra dedicata alla cultura e alla società del Regno delle Due Sicilie con molti documenti e stampe d’epoca, curata con maestria e buongusto dal <b>professor Franz Riccobono</b>, Presidente dell’<i>Associazione Amici del Museo di Messina</i>. C’è stata, inoltre, <b>un’ospite molto speciale</b>, meglio della quale nessuno avrebbe potuto inaugurare il Salone.</p>
      <figure>
        <img src="https://www.tempostretto.it/wp-content/uploads/2019/11/IMG-20191116-WA0015.jpg"/>
      </figure>
      <h3>La Principessa Beatrice di Borbone</h3>
      <p>Il Seminario Arcivescovile ha avuto il privilegio e l’onore d’ospitare sua altezza reale la<b> principessa Beatrice di Borbone delle Due Sicilie</b>. La Principessa, <b>sorella del principe Carlo di Borbone</b> – capo d’uno dei due rami della Casa di Borbone delle Due Sicilie –, ricopre nel <b><i>Sacro Militare Ordine Costantiniano di San Giorgio</i></b> il grado di Gran Prefetto dell’Ordine.</p>
      <p>I Borbone delle Due Sicilie discendono direttamente da Ferdinando II delle Due Sicilie e quindi dai celebri sovrani francesi Luigi XIV ed Enrico IV. Non più regnanti da quando a re Francesco II fu sottratto lo stato, i capi della Casata si tramandano il titolo di Grandi Maestri dell’Ordine Costantiniano; questo è un antichissimo e prestigiosissimo ordine religioso cavalleresco che la tradizione vuole <b>fondato dall’imperatore Costantino I</b> nel 313 d.C., prestigioso nell’Impero Bizantino ove la prerogativa di Gran Maestro spettava all’Imperatore (sotto gli Angeli-Comneni), poi passata nel 1698 ai duchi Farnese di Parma e nel 1727 ai Borbone.</p>
      <h3>La cerimonia inaugurale</h3>
      <p>La Principessa è stata accolta dal <b>Rettore del Pio X</b>, <b>monsignor Alessandro Lo Nardo</b>, e dal <b>Vescovo ausiliare di <i>Messina, Lipari e Santa Lucia del Mela</i></b>, sua eccellenza <b>monsignor Cesare Di Pietro</b>, precedentemente anch’egli Rettore del seminario, insieme ai seminaristi tutti e a Franz Riccobono. Nell’auditorium si è dunque tenuta una cerimonia di saluto apertasi con l’<i>Inno al Re</i> di Giovanni Paisiello, dedicato a suo tempo a re Ferdinando I (III di Sicilia e IV di Napoli).</p>
      <figure>
        <img src="https://www.tempostretto.it/wp-content/uploads/2019/11/IMG-20191116-WA0010.jpg"/>
      </figure>
      <p>Il saluto ha avuto il clima d’un’<b>accoglienza a una Casata</b> che a Messina, ancora dopo quasi duecentosessant’anni, è <i>di casa</i>; non potrebbe essere altrimenti, poiché la città è legata ai Borbone già dal 1674 ed essi sono stati l’ultima dinastia a regnare in Sicilia e <b>il cui caro ricordo è riuscito a preservarsi</b> anche sotto la Casa di Savoia nel Regno d’Italia. Questo perché, nonostante la critica annata rivoluzionaria 1848-49, <b>i Borbone </b>sono sempre stati fautori d’innovazioni e cambiamenti sapientemente bilanciati dalla sicurezza e l’importanza delle tradizioni; il vescovo Di Pietro e il professor Riccobono hanno voluto dunque <b>ricordare i molti meriti della Casata</b>, l’uno per quanto riguarda tutto il Regno delle Due Sicilie – e prima, nel Regno di Sicilia e nel Regno di Napoli – e l’altro per quanto riguarda Messina, che già prima e persino dopo la rivoluzione del ’48 ricevette attenzione e importanti benefìci dai Re.</p>
      <p>Parole di stima sono state espresse dalla principessa Beatrice nei confronti della struttura diligentemente munita e dei seminaristi che ospita, per la scelta importante e coraggiosa da essi presa. Ma soprattutto, a nome del fratello – sua altezza reale Carlo di Borbone delle Due Sicilie, Gran Maestro dell’Ordine Costantiniano – ha con orgoglio <b>conferito a monsignor Cesare Di Pietro il grado di Commendatore di Grazia ecclesiastico</b> dell’Ordine.</p>
      <figure>
        <img src="https://www.tempostretto.it/wp-content/uploads/2019/11/IMG-20191116-WA0011.jpg"/>
      </figure>
      <h3>Il taglio del nastro</h3>
      <p>A seguire, la cerimonia dell’inaugurazione: la Principessa ha tagliato il nastro all’ingresso del salone, aprendolo ufficialmente alla fruizione. <b>Sua altezza reale si è detta veramente compiaciuta della mostra</b> realizzata infine e ha espresso il suo apprezzamento nel libro delle firme nella Sala delle Cinquecentine della Biblioteca Painiana, apponendo la preziosissima sua.</p>
      <p>Si ringrazia per le splendide fotografie Nino Dini.</p>
      <p>Daniele Ferrara</p>
    </article>
  </body>
</html>