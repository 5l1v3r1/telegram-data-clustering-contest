<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-muzykanty-v-kyivskomu-metro/30272000.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T09:00:46+00:00"/>
    <meta property="og:title" content="Скрипка, баян і народний спів: чотири історії музикантів, яким можуть заборонити виступати в метро"/>
    <meta property="og:description" content="Нові правила користування метро забороняють грати й співати в столичній підземці"/>
  </head>
  <body>
    <article>
      <h1>Скрипка, баян і народний спів: чотири історії музикантів, яким можуть заборонити виступати в метро</h1>
      <address><time datetime="2019-11-17T09:00:46+00:00">17 Nov 2019, 09:00</time> by <a rel="author" href="https://www.radiosvoboda.org/author/%D0%B5%D0%BB%D1%96%D0%BD%D0%B0-%D1%81%D0%B0%D1%80%D0%B4%D0%B0%D0%BB%D0%BE%D0%B2%D0%B0/%24-kvqt" target="_blank">Еліна Сардалова</a></address>
      <p>
        <b>На минулому тижні почали діяти нові правила користування київським метрополітеном. Основною їхньою метою, пояснює міська влада, є адаптувати правила до використання міського електричного транспорту. Втім, серед нових заборон є і спів. А заборона грати на музичних інструментах була в правила метрополітену й раніше, проте співаків і музикантів все ж можна зустріти на переходах столичного метро. Радіо Свобода поспілкувалося із деякими з них.</b>
      </p>
      <p>12 листопада Київська міська рада <a href="https://kyivcity.gov.ua/news/novi_pravila_koristuvannya_metro_vprovadzhennya_elektronnogo_kvitka_i_zaborona_zhebrakuvannya/">ухвалила</a> нові правила користування столичним метро. Це пояснили тим, що <a href="http://www.metro.kiev.ua/node/98">попередні правила</a>, затверджені ще в 1995 році, застаріли і не передбачали використання, наприклад, електронного квитка.</p>
      <p>Втім, низка нових обмежень не має стосунку до новітніх технологій. Наприклад, відтепер у метро офіційно не можна жебракувати, з’являтися в спідній білизні, без одягу або «напівоголеними», а також у брудному одязі.</p>
      <p>Нові заборони торкнулися й вуличних музикантів.</p>
      <p>
        <b>Читайте також: <a href="https://www.radiosvoboda.org/a/news-minera-zasudgeno/30271921.html">«Мінера» київського метро засудили до 6 років ув’язнення​</a></b>
      </p>
      <p>«Відповідно до нововведень, у столичному метро заборонено жебракувати, розклеювати рекламу, займатися агітацією, здійснювати підприємницьку діяльність, гучно вмикати музику та грати на музичних інструментах», – йдеться у повідомленні Київської міської ради.</p>
      <p>Згідно з самим <a href="https://kmr.gov.ua/sites/default/files/1328_2.pdf">текстом рішення</a>, забороняється також і співати.</p>
      <p>Однак навіть після того, як міська влада повідомила про ухвалення нового порядку (його підтримали 62 депутати), у переходах центральних станцій метро можна зустріти співаків та музикантів.</p>
      <h3>«Треба давати якісь поступки, щоб це робили більш офіційно»</h3>
      <p>На платформі між двома рівнями ескалатора станції «Арсенальна» Данило грає на скрипці під акомпанемент портативного гучномовця. Каже, що виступає у метро щодня.</p>
      <p>На питання про ставлення до заборони зізнається: «не знаю навіть, що й думати».</p>
      <p>«Треба просто якось давати якісь поступки, щоб це робили більш офіційно. Наприклад, я в Берліні працював у метро, там все дозволено, це навіть як прикраса міста, прикраса підземки. Це в нас просто наша влада не розуміє культури, і якось начебто в Європу йдемо, але якось так воно йде незрозуміло», – міркує він.</p>
      <figure>
        <img src="https://gdb.rferl.org/314216E4-02C6-4DB1-8710-7C25F38AD9B4.jpg"/>
        <figcaption>Данило грає на скрипці зовсім неподалік від будки чергового</figcaption>
      </figure>
      <p>Данило вважає, що музика в метро – це складова культурного розвитку.</p>
      <p>«А так, якщо прибрати культуру, прибрати музику, яка звучить, буде просто в країні рости бидло... музика дає якісь більш позитивні емоції, якщо люди навіть йдуть на роботу чи кудись, вони чують, і вона наче вмиває душу», – каже скрипаль.</p>
      <h3>Вокалістки підземки</h3>
      <p>Оновлення заборон метро стосуються й вокалістів. Між тим їх нерідко можна зустріти у вагонах метро та на переходах між станціями.</p>
      <p>Двох жінок, пані Наталю і пані Ніну чути здалека – вони співають українських народних пісень на вході до тунелю, що веде з «Хрещатика» до «Майдану незалежності».</p>
      <p>Розповідають, що працюють в хорі, на питання відповідають неохоче, але дозволяють себе сфотографувати.</p>
      <figure>
        <img src="https://gdb.rferl.org/40DA67CC-E1BA-4D27-9429-A80A4555B473.jpg"/>
        <figcaption>Хористки Наталія і Ніна співають «Ой, у вишневому саду». Кажуть, що їх репертуар складається з народних пісень</figcaption>
      </figure>
      <p>«Ми є вже в тому інтернеті», – сміється пані Наталя.</p>
      <p>Вже в самому тунелі можна зустріти пані Любов – вона співає «Ніч яка місячна», стоячи посеред двох потоків людей. Помітивши, що її фотографують, просить дозволу подивитися світлини.</p>
      <p>Любов, як і Наталія та Ніна, хористка. Вона теж більш охоче співає, ніж говорить про себе, але каже, що часто виступає в метро.</p>
      <figure>
        <img src="https://gdb.rferl.org/3D7DFFDA-6AE8-4AB2-ACF2-7BE3CCCCB53A.jpg"/>
        <figcaption>Пані Любов виконує українську народну пісню</figcaption>
      </figure>
      <p>«Не знаю, мені здається, заборони такої не буде», – зізнається пані Любов на питання про можливі обмеження для музик у метро. І знову починає співати.</p>
      <h3>«Музикант повинен вміти грати всюди»</h3>
      <p>Богдана зустрічаємо біля ескалатора, що веде від «Майдану» до «Хрещатика». Він грає на акордеоні каверверсію пісні <b>Get Lucky</b> гурту <b>Daft Punk</b>.</p>
      <p>Хлопець здобуває музичну освіту. Каже, що виступає тут рідко, і іноді працівники метро роблять йому зауваження та просять піти. Хоча сама заборона здається йому дивною.</p>
      <p>«Дивно, що забороняють. Насправді, в Європі є така можливість музикантами працювати в метро… Люди відправляють свої резюме, проходять кастинг, а потім їм уже кажуть, де вони можуть грати, з котрої (години – ред.) по котру, і вони, по-моєму, платять за це якийсь відсоток. Тобто є така можливість», – каже він.</p>
      <figure>
        <img src="https://gdb.rferl.org/72E0BFB5-F500-4A06-BD4A-4CC63D3952B5.jpg"/>
        <figcaption>Богдан отримує музичну освіту і зрідка вправляється у метро</figcaption>
      </figure>
      <p>У разі, якщо почнуть забороняти грати систематично, Богдан припускає, що гратиме не вулиці, однак це можливо не завжди.</p>
      <p>«Зараз холодно на вулиці, погода така, що сиро, а це для інструменту погано. А так на вулиці, звісно. Там свіже повітря, коли гарна погода, взагалі класно. А грати, я вважаю, музикант повинен вміти усюди, як у метро, так і там (нагорі – ред.), так і на сценах, абсолютно всюди. Тому я не бачу нічого поганого в тому, що я тут граю, плюс це для мене корисно ще й в тому, що я можу не боятися публіки. Для музиканта це дуже важливо. А тут публіка постійно йде, постійно змінюється», – пояснює музикант.</p>
      <p>Нові правила користування столичного метро набудуть чинності з моменту офіційного оприлюднення в газеті «Хрещатик». Слідкувати за їх виконанням повинна комісія Київради з питань транспорту, зв’язку та реклами.</p>
      <p>
        <b>Читайте ще :</b>
      </p>
      <p>
        <a href="https://www.radiosvoboda.org/a/novi-pravyla-dli-fopiv/30193436.html">
          <b>Нові правила для ФОПів: що підписав Зеленський? (Інфографіка)​</b>
        </a>
      </p>
      <p>
        <a href="https://www.radiosvoboda.org/a/rik-bez-handziuk-rozsliduvannya/30251772.html">
          <b>Рік без Гандзюк. Як розслідують вбивства і замахи на активістів в Україні​</b>
        </a>
      </p>
      <p>
        <a href="https://www.radiosvoboda.org/a/smert-dytyny-v-dtp-hmelnytskyi/30270507.html">
          <b>Смерть дитини у ДТП в Хмельницькому: підозрюваний іноземець – за кордоном</b>
        </a>
      </p>
    </article>
  </body>
</html>