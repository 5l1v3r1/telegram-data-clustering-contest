<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-zaheer-khan-on-virat-kohli-idea-of-test-centres-wants-more-than-just-5-2853839.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T09:19:27+00:00"/>
    <meta property="og:title" content="टेस्ट सेंटर के सपोर्ट में जहीर खान, लेकिन बोले- 5 बहुत कम हैं"/>
    <meta property="og:description" content="भारत के पूर्व तेज गेंदबाज जहीर खान ने स्टेडियम में दर्शकों की संख्या बढ़ाने के लिए देश में टेस्ट सेंटर बनाने के कप्तान विराट कोहली के विचार का समर्थन किया है। हालांकि, जहीर का कहना है कि भारत जैसे बड़े..."/>
  </head>
  <body>
    <article>
      <h1>टेस्ट सेंटर के सपोर्ट में जहीर खान, लेकिन बोले- 5 बहुत कम हैं</h1>
      <address><time datetime="2019-11-17T09:19:27+00:00">17 Nov 2019, 09:19</time> by <a rel="author">एजेंसी,अबू धाबी</a></address>
      <p>भारत के पूर्व तेज गेंदबाज जहीर खान ने स्टेडियम में दर्शकों की संख्या बढ़ाने के लिए देश में टेस्ट सेंटर बनाने के कप्तान विराट कोहली के विचार का समर्थन किया है। हालांकि, जहीर का कहना है कि भारत जैसे बड़े देश में टेस्ट सेंटर की संख्या पांच से ज्यादा होनी चाहिए। जहीर ने कहा, “टेस्ट सेंटर चीजें आसान बनाती हैं। यह थ्योरी अच्छी है, लेकिन संख्या पर चर्चा हो सकती है। मुझे लगता है कि देश के आकार को देखते हुए पांच की संख्या बहुत कम है।”</p>
      <p>जहीर ने कहा, “टेस्ट क्रिकेट की बेहतरी को ध्यान में रखते हुए मैं टेस्ट सेंटर के पक्ष में हूं।” टेस्ट क्रिकेट अभी भी भारत में बहुत लोकप्रिय है। हालांकि, मैच देखने के लिए स्टेडियम पहुंचने वाले दर्शकों की संख्या में ज्यादा इजाफा नहीं हुआ है। जहीर का मानना है कि टेस्ट फॉमेर्ट अभी भी क्रिकेट में सबसे महत्वपूर्ण है। </p>
      <h3>
        <a href="https://www.livehindustan.com/cricket/story-prithvi-shaw-scores-half-century-in-comeback-match-at-syed-mushtaq-ali-trophy-2853825.html">VIDEO: पृथ्वी शॉ ने की धमाकेदार वापसी, 32 गेंदों में जड़ा अर्धशतक</a>
      </h3>
      <p>जहीर ने कहा, “जैसा कि मैंने पहले भी कहा है, मुझे नहीं लगता कि खेल के छोटे प्रारूपों के आने से टेस्ट क्रिकेट को किसी भी प्रकार की समस्या का सामना करना पड़ रहा है। टेस्ट क्रिकेट अभी भी इस खेल का सबसे शुद्ध रूप है और यह युगों से चला आ रहा है। हर खिलाड़ी क्रिकेट का आनंद लेना चाहता है और टेस्ट मैच उच्चतम स्तर है जहां खिलाड़ियों के पास साबित करने के लिए बहुत कुछ होता है।”</p>
      <p>जहीर ने कहा, “मुझे लगता है कि भविष्य में आपको वनडे और टी-20 प्रारूपों में बहुत सारी तीन और चार टीमों की सीरीज देखने को मिलेंगी जो प्रशंसकों के लिए खेल को रोचक बनाए रखने के लिए आयोजित किए जाएंगे। दिन-रात के मैच टेस्ट क्रिकेट को रोचक बनाए रखने के लिए जरूरी है।” उन्होंने बीसीसीआई के नए अध्यक्ष सौरव गांगुली की भी प्रशंसा की। </p>
      <h3>
        <a href="https://www.livehindustan.com/cricket/story-ashton-agar-suffers-head-injury-after-dropping-brothers-catch-in-marsh-cup-watch-video-2853821.html">भाई का कैच पकड़ने में एश्टन को लगी बॉल, खून से लथपथ हुआ चेहरा- VIDEO</a>
      </h3>
      <p>जहीर ने कहा, “सौरव गांगुली से हम सभी को बहुत सारी उम्मीदें हैं। जब उन्होंने भारतीय टीम का नेतृत्व किया था तब उन्होंने बहुत अच्छा काम किया था। उन्होंने संन्यास लेने के बाद से क्रिकेट से संपर्क नहीं खोया है और खेल के विकास के लिए लगन से काम कर रहे हैं। उन्होंने सीएबी के साथ बहुत अच्छा काम किया। अब वह बीसीसीआई के अध्यक्ष हैं और मुझे यकीन है कि वह भारतीय क्रिकेट को आगे ले जाने के लिए अच्छा काम करेंगे।”</p>
    </article>
  </body>
</html>