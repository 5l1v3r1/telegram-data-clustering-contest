<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/JoXaJP/glimrende-ny-dronning"/>
    <meta property="og:site_name" content="Aftenbladet"/>
    <meta property="article:published_time" content="2019-11-17T09:43:48+00:00"/>
    <meta property="og:title" content="Glimrende ny dronning"/>
    <meta property="og:description" content="Olivia Colman har ingen problemer med å leve opp til sin forgjenger når hun nå går inn i rollen som dronning Elizabeth i den tredje sesongen av storserien «The Crown»."/>
  </head>
  <body>
    <article>
      <h1>Glimrende ny dronning</h1>
      <h2>Olivia Colman har ingen problemer med å leve opp til sin forgjenger når hun nå går inn i rollen som dronning Elizabeth i den tredje sesongen av storserien «The Crown».</h2>
      <address><time datetime="2019-11-17T09:43:48+00:00">17 Nov 2019, 09:43</time> by <a rel="author">Kine Hult</a></address>
      <h3>The Crown, sesong 3</h3>
      <p>
        <i>Britisk dramaserie. Sesong 3 slippes på Netflix søndag 17. november</i>
      </p>
      <aside>1 2 3 4 5 6</aside>
      <p>Det må være en veldig interessant øvelse å lage dramaserie om en familie som er blant de mest offentlige i verden, men hvor store deler av familiemedlemmenes liv utspiller seg i svært private og skjermede rammer. Peter Morgans «The Crown» har hele tiden hatt et godt grep om dette, og går tett på sine hovedpersoner, selv om en del av handlingen nødvendigvis må basere seg på kvalifiserte gjetninger.</p>
      <p>Fordi serien siden starten har beveget seg fra 40-tallet til 60-tallet, var det naturlig å bytte ut hovedrolleinnehaverne. Olivia Colman har tatt over etter Claire Foy, og gjør en ypperlig jobb som den nå middelaldrende dronningen. Hennes uregjerlige søster Margaret spilles av Helena Bonham Carter, som er som skapt for rollen som den rebelske festprinsessen. De castingansvarlige har med andre ord all grunn til å klappe seg selv på skulderen.</p>
      <p>Morgan briljerer med et spennende og detaljrikt manus som tar for seg viktige historiske hendelser i tillegg til å skildre det indre liv i kongefamilien. Han vier blant annet en hel episode til den tragiske gruveulykken i Aberfan i Wales i 1966, hvor over 100 barn mistet livet. Her skildrer han en famlende dronning som gjør en feilvurdering når hun ikke følger statsminister Harold Wilsons råd om å dra til ulykkesstedet kort tid etter at katastrofen har inntruffet. Dette illustrerer godt den brytningstiden kongehuset her var inne i, hvor de hang igjen i fortidens skikker og ordninger, og slet med å holde tritt med samfunnsutviklingen.</p>
      <p>«The Crown» byr fortsatt på storartet underholdning og gode og nyanserte personportretter. Ikke minst gir den et godt innblikk i britisk historie og en på alle måter ekstraordinær familie. Det er bare å sette på tevann og rigge seg til i godstolen.</p>
    </article>
  </body>
</html>