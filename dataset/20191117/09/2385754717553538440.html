<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597738/mystiko-iatriko-tsek-ap-gia-ton-tramp"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T09:37:00+00:00"/>
    <meta property="og:title" content="«Μυστικό» ιατρικό τσεκ απ για τον Τραμπ"/>
    <meta property="og:description" content="Στο Walter Reed National Military Medical Center μετέβη το περασμένο Σάββατο ο Πρόεδρος των ΗΠΑ Ντόναλντ Τραμπ, που παρέμεινε εκεί για δύο..."/>
  </head>
  <body>
    <article>
      <h1>«Μυστικό» ιατρικό τσεκ απ για τον Τραμπ</h1>
      <address><time datetime="2019-11-17T09:37:00+00:00">17 Nov 2019, 09:37</time> by <a rel="author">SigmaLive</a></address>
      <p><b>Στο Walter Reed National Military Medical Center μετέβη το περασμένο Σάββατο ο Πρόεδρος των ΗΠΑ Ντόναλντ Τραμπ, που παρέμεινε εκεί για δύο ώρες. <br/></b> <br/>Όπως υποστηρίζει ο Λευκός Οίκος,  η επίσκεψη αποτέλεσε μέρος του ετήσιου τσεκ απ του Αμερικανού προέδρου.<br/> <br/>Υπενθυμίζεται ότι το τελευταίο τσεκ απ του Τραμπ είχε πραγματοποιηθεί τον περασμένο Φεβρουάριο.<br/> <br/>Η εκπρόσωπος τύπου του Λευκού Οίκου, Στέφανι Γκρίσαμ δήλωσε ότι τον 73χρονο Τραμπ «περιμένει ένα πολύ απαιτητικό 2020» και ότι ο ίδιος ήθελε να εκμεταλλευτεί «ένα κενό σαββατοκύριακο» στην Ουάσινγκτον προκειμένου να ξεκινήσει ένα κομμάτι του ετήσιου ελέγχου της υγείας του.<br/> <br/>Η Γκρίσαμ δεν έδωσε περισσότερες λεπτομέρειες για το είδος των εξετάσεων στις οποίες υποβλήθηκε ο Τραμπ ούτε και έδωσε κάποια εξήγηση γιατί η επίσκεψή του στο νοσοκομείο δεν είχε ανακοινωθεί από πριν.<br/> <br/>Όπως σημειώνει το Associated Press τα τελευταία δύο τσεκ απ του Τραμπ, το 2018 και το 2019 είχαν ανακοινωθεί έγκαιρα και είχαν περιληφθεί στο πρόγραμμα του προέδρου των ΗΠΑ.<br/> <br/>Σύμφωνα με την Γκρίσαμ «ο πρόεδρος παραμένει υγιής και ενεργητικός χωρίς κάποια ενόχληση όπως φαίνεται και από τις μεγαλειώδεις εμφανίσεις του σε συγκεντρώσεις μπροστά σε χιλιάδες Αμερικανών αρκετές φορές την εβδομάδα».<br/> <br/>Η εκπρόσωπος του Λευκού Οίκου ανακοίνωσε, επίσης, ότι ο Τραμπ βρήκε χρόνο στο νοσοκομείο για να συναντηθεί με την οικογένεια ενός στρατιώτη των ειδικών δυνάμεων του στρατού των ΗΠΑ που τραυματίστηκε στο Αφγανιστάν ενώ συναντήθηκε και με εργαζομένους του νοσοκομείου «προκειμένου να τους πει ένα "ευχαριστώ" για την καταπληκτική δουλειά που κάνουν φροντίζοντας τους τραυματίες μαχητές μας».<br/> <br/>Στο τσεκ απ του Φεβρουαρίου είχε διαπιστωθεί ότι ο Τραμπ είχε πάρει κιλά στο διάστημα της παραμονής του στον Λευκό Οίκο. Με βάρος 110 κιλά και ύψος 1,90μ. ο Τραμπ είχε ξεπεράσει το επίσημο όριο της παχυσαρκίας με τον δείκτη μάζας σώματος να βρίσκεται στο 30,4.<br/> <br/>Τότε ο Τραμπ είχε μείνει τέσσερις ώρες στο νοσοκομείο και τον είχαν εξετάσει συνολικά 11 ειδικοί διαφόρων ειδικοτήτων.<br/> <br/>Πηγή: Πρώτο Θέμα <br/> </p>
    </article>
  </body>
</html>