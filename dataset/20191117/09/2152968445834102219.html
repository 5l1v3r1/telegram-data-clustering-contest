<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/17/syvetnik-na-trymp-iskal-da-zasekreti-ukrainskiia-razgovor.429896"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T09:10:00+00:00"/>
    <meta property="og:title" content="Съветник на Тръмп искал да засекрети украинския разговор"/>
    <meta property="og:description" content="Бил разбрал, че той е от свръхделикатно естество | Dnes.bg"/>
  </head>
  <body>
    <article>
      <h1>Съветник на Тръмп искал да засекрети украинския разговор</h1>
      <h2>Бил разбрал, че той е от свръхделикатно естество</h2>
      <address><time datetime="2019-11-17T09:10:00+00:00">17 Nov 2019, 09:10</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Съветник на американския президент Доналд Тръмп препоръчал да се ограничи достъпът до разговора с украинския държавен глава, отключил сегашната процедура за импийчмънт на Тръмп, става ясно от показанията му пред Конгреса, публикувани вчера, предаде Франс прес.</p>
      <p>Тимъти Морисън, специалист по Украйна в Белия дом, заявил пред Конгреса, че незабавно е разбрал, че <br/>телефонният разговор между Тръмп и украинския му колега Володимир Зеленски на 25 юли е от свръхделикатно естество.</p>
      <p>Препоръчах да се ограничи достъпът до дословното съдържание на разговора, заяви Морисън. Същевременно той отбеляза, че в разговора не е установено нищо неправомерно или неуместно.</p>
      <p>Показанията на Морисън "показват, че телефонният разговор на президента Тръмп на 25 юли с украинския президент Зеленски е задействал незабавно алармените звънци в Белия дом", каза председателят на Комисията по разузнаване в Камарата на представителите Адам Шиф.</p>
      <p>Вчера Камарата на представителите в Конгреса публикува стотици страници протоколи от разпитите при закрити врата на двама ключови свидетели във връзка с разследването за импийчмънт на президента Тръмп, отбеляза Асошиейтед прес.</p>
      <p>Протоколите са от показанията на Дженифър Уилямс, специален съветник на вицепрезидента Майк Пенс за Европа и Русия, и на Тим Морисън - бивш старши директор по европейските въпроси в Съвета за национална за сигурност.</p>
      <p>Протоколите показват, че постоянният представител на САЩ в ЕС Гордън Сондланд е играл централна роля в усилията на Тръмп да накара Украйна да извърши политически разследвания като условие за отпускането на необходимата й военна помощ.</p>
      <p>Показанията на Дженифър Уилямс повдигат въпроси какво е знаел вицепрезидентът Пенс за предполагаемото обвързване на разследването на Джо Байдън и сина му с военната помощ.</p>
      <p>Показанията на Морисън ще засилят натиска върху Сондланд, който ще свидетелства публично в сряда, посочва ДПА. /БТА/</p>
    </article>
  </body>
</html>