<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/derfor-har-hun-ikke-tid-til-a-gifte-seg/71811154"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T09:34:35+00:00"/>
    <meta property="og:title" content="Derfor har hun ikke tid til å gifte seg"/>
    <meta property="og:description" content="Birgit Skarstein avslører hvorfor hun og samboeren setter bryllupet på vent."/>
  </head>
  <body>
    <article>
      <h1>Derfor har hun ikke tid til å gifte seg</h1>
      <h2>Birgit Skarstein avslører hvorfor hun og samboeren setter bryllupet på vent.</h2>
      <address><time datetime="2019-11-17T09:34:35+00:00">17 Nov 2019, 09:34</time> by <a rel="author">Henriette Eilertsen</a></address>
      <p>Det er snart gått tre år siden den norske <a href="https://www.dagbladet.no/nyheter/birgit-skarstein-hylles-etter-oppgjor-med-kroppspresset/71379226">toppidrettsutøveren Birgit Skarstein (30) </a>delte den gledelige nyheten om at hun og <a href="https://www.dagbladet.no/kjendis/ingen-grenser-birgit-har-forlovet-seg/66601687">Martin Sletten (31) hadde forlovet seg</a>.</p>
      <p>Paret har ved<a href="https://www.dagbladet.no/kjendis/derfor-har-de-ikke-giftet-seg-enna/70060525"> flere anledninger uttalt seg om forlovelsen,</a> og det er ingen hemmelighet at Skarstein ved siden av bryllupsplanlegging også satser fullt som idrettsutøver.</p>
      <p>Da Dagbladet nylig møtte henne i forbindelse med Se og Hørs kjendisgalla, la ikke 30-åringen skjul på at <a href="https://www.dagbladet.no/sport/fy-soren-det-var-digg/71544766">karrieren tar opp mye av tida hennes</a>. Derfor må andre livshendelser, inkludert bryllup og planlegging, vike.</p>
      <p>- Det er så mye som skjer nå, så vi har ikke satt noen dato for bryllupet, nei, sier Skarstein til Dagbladet, og påpeker at blant annet <a href="https://www.dagbladet.no/sport/fy-soren-det-var-digg/71544766">OL i Tokyo</a> finner sted om under ti måneder.</p>
      <h3>- Lite tid til kjærligheten</h3>
      <p>Den kommende tida vil derfor alt fokus være på trening for å stille best mulig forberedt i Paralympics.</p>
      <p>- Jeg kom hjem i dag tidlig fra Portugal etter tre uker med trening, og så drar jeg videre på onsdag. Så det neste året er jeg egentlig bare stort sett på treningssamling.</p>
      <figure>
        <img src="https://dbstatic.no/71814002.jpg?imageId=71814002&amp;x=0&amp;y=3.9304943357364&amp;cropw=99.844236760125&amp;croph=87.847579814624&amp;width=641&amp;height=854"/>
        <figcaption><b>FORLOVET:</b> Birgit og Martin forlovet seg i 2017, men bryllup må vente. Her under Idrettsgallaen i Stavanger. Foto: Andreas Fadum / Se og Hør Vis mer</figcaption>
      </figure>
      <p>Med tanke på et viktig mesterskap foreslo Skarstein for samboeren at de bare kunne bli mann og kone i Tokyo, men ifølge 30-åringen var ikke dette en idé som falt i særlig god smak hos Sletten.</p>
      <p>- Han syntes bare det var en billig løsning for meg for å slippe unna all planlegginga, og det har han jo helt rett i, sier hun lattermildt.</p>
      <p>
        <i>- Hvordan får dere tid til hverandre oppi alt dette da?</i>
      </p>
      <p>- Det blir lite tid til kjærligheten, innrømmer hun, og fortsetter:</p>
      <p>- Jeg er jo stort sett borte, men det handler om å være villig til å prioritere når man først er hjemme. Gjøre ting sammen, ha ting å glede seg til, og så er ikke dette noe jeg skal holde på med resten av livet.</p>
      <h3>Fortsetter karrieren</h3>
      <p>Samtidig påpeker Skarstein at hun har vært aktiv helt siden hun ble sammen med forloveden, men at han trolig ikke forsto omfanget av det å være sammen med en toppidrettsutøver.</p>
      <p>Men å legge karrieren på hylla akkurat nå, det er ikke aktuelt.</p>
      <figure>
        <img src="https://dbstatic.no/71814095.jpg?imageId=71814095&amp;x=3.2218091697646&amp;y=0&amp;cropw=79.429987608426&amp;croph=100&amp;width=641&amp;height=538"/>
        <figcaption><b>VIKTIG STØTTE:</b> Birgit legger ikke skjul på at forloveden betyr mye for henne og at han er en viktig støttespiller. Foto: NTB Scanpix Vis mer</figcaption>
      </figure>
      <p>- Jeg holder nok i hvert fall på noen år til, ja, konstaterer hun.</p>
      <p>- Det er utrolig artig og jeg trives veldig godt med det jeg gjør.</p>
      <p>Sletten er uvurderlig for idrettsprofilen og hun legger ikke skjul på at han er flink til å støtte henne.</p>
      <p>- Han er med å trene og å gå på skiturer når vi er hjemme og det synes jeg er veldig hyggelig.</p>
      <p>- Jeg tror Tokyo blir det viktigste i karrieren min, så det å være godt forberedt da, det slår alt som kommer de neste månedene, sier hun ærlig.</p>
      <h3>Gifter seg i moras kjole</h3>
      <p>Selv om ekteskapet må vente, er en viktig del av planleggingen allerede i boks. 30-åringen skal nemlig gifte seg i moras kjole fra 80-tallet, som seinere har blitt sydd om i NRK-programmet «Det store symesterskapet».</p>
      <p>- Utrolig kult og nå er den sydd på mine mål. Det er helt fantastisk, for det er jo en kjole som var en ordentlig bløtkakekjole. Jeg tror de har klippet av tre fjerdedeler av stoffet, og fremdeles er det nok stoff til en kjole til meg, sier hun lattermildt.</p>
      <p>
        <b>Ifølge Skarstein fikk mora «hetta» da hun fikk vite at dattera skulle begynne å klippe i den gamle kjolen.</b>
      </p>
      <p>- Det er jo så mange minner og jeg tenker at det er utrolig modig av mamma å la sin kjole bli klippet opp og sydd om, uten å vite hvordan resultatet blir.</p>
      <p>Prosessen skal ha tatt seks timer, og ifølge 30-åringen synes mora det er veldig hyggelig å la kjolen gå i arv.</p>
      <p>- Hun er kjempeglad for at jeg har valgt å få den kjolen.</p>
      <p>Når Birgit Skarstein og Martin Sletten blir rette ektefolk er med andre ord ikke klart, først skal førstnevnte gi alt i OL.</p>
    </article>
  </body>
</html>