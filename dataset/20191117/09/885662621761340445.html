<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/125384/gap-h-anodos-kai-i-ptosi-toy-emblimatikoy-brand-ton-ipa"/>
    <meta property="og:site_name" content="Insider"/>
    <meta property="article:published_time" content="2019-11-17T09:00:00+00:00"/>
    <meta property="og:title" content="Gap: H άνοδος και η πτώση του εμβληματικού brand των ΗΠΑ"/>
    <meta property="og:description" content="Oι μεγαλομέτοχοι της Gap μετρούν απώλειες 1 δισ. τον τελευταίο χρόνο, λόγω της κατάρρευσης της μετοχής της εταιρείας."/>
  </head>
  <body>
    <article>
      <h1>Gap: H άνοδος και η πτώση του εμβληματικού brand των ΗΠΑ</h1>
      <h2>Oι μεγαλομέτοχοι της Gap μετρούν απώλειες 1 δισ. τον τελευταίο χρόνο, λόγω της κατάρρευσης της μετοχής της εταιρείας.</h2>
      <address>
        <time datetime="2019-11-17T09:00:00+00:00">17 Nov 2019, 09:00</time>
      </address>
      <p>Ένα από τα πιο <b>αγαπημένα brand των ΗΠΑ</b> και εμβληματικό κομμάτι της αμερικανικής μόδας, η <b>Gap</b> βρίσκεται για άλλη μια φορά στην ιστορία της αντιμέτωπη με προβλήματα.</p>
      <p>Η αιφνίδια αποχώρηση του<b> CEO της εταιρείας, Art Peck</b>, πριν από μερικές μέρες, ήρθε σε μία περίοδο που η Gap δίνει μάχη για να αντιμετωπίσει την πτώση των πωλήσεών της κόντρα και στον σκληρό ανταγωνισμό που δέχεται από το <b>on-line λιανεμπόριο.</b></p>
      <p>Η ανακοίνωση της αποχώρηση έγινε παράλληλα με την ανακοίνωση των συγκρίσιμων πωλήσεων τρίτου τριμήνου που ήταν αρνητικές και για τα τρία σήματα της Gap. Η ομώνυμη μάρκα Gap παρουσίασε <b>τη μεγαλύτερη πτώση, με μείωση 7% στις συγκρίσιμες πωλήσει</b>ς, ενώ οι πωλήσεις του <b>Old Navy και της Banana Republic </b>υποχώρησαν κατά<b> 4% και 3%</b> αντίστοιχα.</p>
      <p>Όπως αναφέρει το<b> Business Insider</b> μάλιστα, οι μεγαλομέτοχοι της Gap μετρούν απώλειες<b> 1 δισ</b>. τον τελευταίο χρόνο, λόγω της κατάρρευσης της μετοχής της εταιρείας.</p>
      <figure>
        <img src="https://www.insider.gr/sites/default/files/inline-images/gap8.JPG"/>
      </figure>
      <p>
        <b>H ιστορία της Gap</b>
      </p>
      <p>Η Gap ιδρύθηκε από την <b>Doris και τον Don Fisher</b> στο Σαν Φρανσίσκο το 1969. O λόγος που οι Fisher άνοιξαν το κατάστημα, ήταν σύμφωνα με τους ίδιους απλός: Ο Don δεν μπορούσε να βρει ένα τζιν που να του ταιριάζει.</p>
      <figure>
        <img src="https://www.insider.gr/sites/default/files/inline-images/gap%20fisher.JPG"/>
      </figure>
      <p>Οι δυό τους επένδυσαν περισσότερα από <b>60.00 δολάρια</b> για να ανοίξουν το πρώτο κατάστημά τους στην <b>Ocean Drive</b> , το οποίο πουλούσε αρχικά τζιν και δίσκους. Το όνομα<b> «Gap» επιλέχθηκε ως αναφορά στο χάσμα των γενεών.</b></p>
      <p>Την επόμενη χρονιά άνοιξαν ένα δεύτερο κατάστημα στο Σαν Χοσέ και έπειτα ίδρυσαν το κεντρικό γραφείο της εταιρείας στο Burlingame της Καλιφόρνια το 1971. Μέχρι το 1973, η εταιρεία είχε 25 καταστήματα στις Ηνωμένες Πολιτείες.</p>
      <p>Η εταιρεία σε σύντομο χρονικό διάστημα έγινε συνώνυμο με το αμερικανικό κλασικό ντύσιμο, μπλε τζιν και τα μπλουζάκια t-shirt.</p>
      <p>Το 1976 μπήκε στο χρηματιστήριο. Στο πλαίσιο της ανάπτυξής της, η εταιρεία αρχίζει το επόμενο διάστημα ννα προχωρά σε εξαγορές. Το 1983, η <b>Gap αποκτά την Banana Republic</b>. Επίσης αρχίζει να αναπτύσσεται και σε νέες σειρές προϊόντων όπως τα Gap Kids.</p>
      <p>Το 1987 επεκτείνεται και εκτός ΗΠΑ, ανοίγοντας το πρώτο της κατάστημα στο Λονδίνο.</p>
      <figure>
        <img src="https://www.insider.gr/sites/default/files/inline-images/gap%209.JPG"/>
      </figure>
      <p>Για μεγάλο διάστημα της δεκαετίας του 1990 στη θέση του διευθύνοντος συμβούλου βρισκόταν ο <b>Millard "Mickey" Drexler</b>. Κατά τη διάρκεια της θητείας του, δημιουργήθηκε η <b>Old Navy </b>η οποία προοριζόταν ως εναλλακτική λύση, με χαμηλότερες τιμές από το Gap, το 1994. To 2002 o Drexler αποχωρεί από την εταιρεία.</p>
      <p>Ο Όμιλος προχώρησε τα επόμενα χρόνια σε μια σειρά από αποτυχημένα πειράματα, όπως η<b> Piperlime και Forth &amp; Towne</b>. Στη συνέχεια ωστόσο μαθαίνοντας από τα …λάθη της στράφηκε ξανά σε έξυπνες εξαγορές όπως της <b>Athleta το 2008</b>.</p>
      <figure>
        <img src="https://www.insider.gr/sites/default/files/inline-images/gap%204.JPG"/>
      </figure>
      <p>Παρότι συνέχιζε να είναι δημοφιλής, η εταιρεία άρχισε να βλέπει τις πωλήσεις της στα εμπορικά κέντρα να πέφτουν και να δέχεται σκληρό ανταγωνισμό από το ηλεκτρονικό εμπόριο. Τον Οκτώβριο του 2011 μάλιστα, ανακοινώνει ότι θα κλείσει <b>189 καταστήματα στις ΗΠΑ</b> σε διάστημα δύο ετών.</p>
      <p>Ο όμιλος Gap, το 2013 επεκτείνεται στην αγορά πολυτελούς ένδυσης, αγοράζοντας την εταιρεία <b>γυναικείων ρούχων Intermi </b>και το 2018 ανακοινώνει ότι θα λανσάρει μια νέα σειρά με το όνομα “Hill City” που θα επικεντρώνεται στα αθλητικά ρούχα «υψηλών επιδόσεων» για άνδρες.</p>
      <p>Παρόλα αυτά οι πωλήσεις συνεχίζουν να είναι πτωτικές και τον Φεβρουάριο του 2019, η εταιρεία ανακοινώνει ότι <b>ουσιαστικά θα «σπάσει» στα δύο, αφού το ομώνυμο εμπορικό σήμα Gap και εκείνο του Old Navy</b> διαχωρίζονται και θα λειτουργούν ως ξεχωριστές εταιρείες.</p>
      <figure>
        <img src="https://www.insider.gr/sites/default/files/inline-images/gap33.JPG"/>
      </figure>
      <p>*Πηγή φωτoγραφιών: Ιnstagram (Gap)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/diethni/125456/airbus-den-kerdizei-kaneis-apo-tin-kathilosi-ton-boeing-737-max"/>
        <a href="https://www.insider.gr/epiheiriseis/trapezes/125437/pataei-gkazi-o-iraklis-ti-shediazei-kathe-trapeza"/>
        <a href="https://www.insider.gr/epiheiriseis/aytokinito/125454/neo-audi-q3-i-dynami-stin-ypiresia-tis-polyteleias"/>
      </related>
    </article>
  </body>
</html>