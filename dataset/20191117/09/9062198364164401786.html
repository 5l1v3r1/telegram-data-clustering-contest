<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376345/3600-ek-gosterge-hayal-oldu-300-gun-gecti"/>
    <meta property="og:site_name" content="Milli Gazete"/>
    <meta property="article:published_time" content="2019-11-17T09:31:00+00:00"/>
    <meta property="og:title" content="3600 ek gösterge hayal oldu! 300 gün geçti"/>
    <meta property="og:description" content="3600 ek gösterge hayal oldu"/>
  </head>
  <body>
    <article>
      <h1>3600 ek gösterge hayal oldu! 300 gün geçti</h1>
      <h2>300 günden fazla zaman geçmesine rağmen memurların dört gözle beklediği 3600 ek gösterge hayal oldu.</h2>
      <address>
        <time datetime="2019-11-17T09:31:00+00:00">17 Nov 2019, 09:31</time>
      </address>
      <p>TBMM Plan ve Bütçe Komisyonu'nda Milli Eğitim Bakanlığı bütçesi ele alınırken, muhalefet 13 Aralık 2018'de açıklanan ikinci 100 günlük eylem planında yer alan ve sadece öğretmenlere verilen <b>3600 ek gösterge</b> sözünün yerine getirilmesini istediler. MHP Konya Milletvekili ve Genel Başkan Yardımcısı Mustafa Kalaycı, “MHP olarak kanun teklifimizi verdik. Cumhurbaşkanlığı ve AKP sözcüsünün de açıklamaları oldu. Bunun da bir an önce Meclisimize sevkini bekliyoruz” dedi. CHP'li Kamil Oktay Sındır, Gülizar Emecan, Yıldırım Kaya ve Süleyman Girgin de 3600 ek gösterge sözünün tutulmasını istediler. Ancak Bakan Selçuk'un açıklaması kısa vadede bu konuda umut vermedi.</p>
      <h3>ÖĞRETMENE 3600 EK GÖSTERGE NE OLDU?</h3>
      <p>Milli Eğitim Bakanı Ziya Selçuk, bakanlık bütçesinin TBMM'deki görüşmelerinde milletvekillerinin "Öğretmene 3600 ne oldu" sorularına "Talepler hep finansmanla ilgili. 3600 de deseniz, Meslek Kanunu da deseniz yaklaşık 5.2 milyarlık bir bütçesi var. 3600'le ilgili Cumhurbaşkanlığı hükümet sistemindeki karar süreçleri içinde hazırlıklar da yürüyor" cevabını verdi.</p>
      <p>Cumhurbaşkanı ve AKP Genel Başkanı Recep Tayyip Erdoğan'ın 24 Haziran seçimleri öncesi ‘'Bir müjde vermek istiyorum. Polislerimizin, öğretmen ve hemşirelerimizin, din görevlilerimizin ve diğer idarecilerimizin emeklilik ek göstergelerini 3600'e çıkaracağız” demişti. Ancak 3 Ağustos 2018'de açıklanan birinci 100 günlük eylem planında 3600 ek gösterge yer almadı.</p>
      <p>Hükümet tarafından 13 Aralık 2018'de açıklanan ikinci 100 günlük eylem planında ise sadece öğretmenlere 3600 ek gösterge verileceği vaadinde bulunuldu; polis, hemşire, din görevlileri dile getirilmedi. Ancak açıklanan 100 günlük eylem planının üzerinden 300 günden fazla zaman geçmesine rağmen öğretmenler için de 3600 ek gösterge hayata geçirilemedi. Ek göstergelerinin 3600 olmasını ve maaş artışı bekleyen memurlar hayal kırıklığına uğrarken, emekli olma planları da ertelendi.</p>
      <h3>YÜZ BİNLERCE MEMUR EK GÖSTERGE BEKLİYOR</h3>
      <p>Memurların aylık ücretleri ile emekli aylıkları ve emekli ikramiyelerinin belirlenmesinde önemli rol oynayan ek gösterge ile hem maaşlar hem de emekli aylığı ve ikramiyesi artıyor. Ek göstergenin 2200 ve 3000'den 3600'a çıkarılması maaş artışı sağlarken, emekli maaşlarında da bugün için 533 lira ile 641 lira ile arasında ücret zammı getirecek. 3600 ek gösterge bekleyen 247 bin polis, 925 bin öğretmen, 200 bin hemşire ve 144 bin din görevlisi bulunuyor.</p>
    </article>
  </body>
</html>