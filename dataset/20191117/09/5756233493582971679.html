<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621910/%DA%86%D9%87-%DA%A9%D8%B3%D8%A7%D9%86%DB%8C-%D8%A8%D8%A7%DB%8C%D8%AF-%D8%A8%D8%B1%D8%A7%DB%8C-%D8%AA%D8%B2%D8%B1%DB%8C%D9%82-%D9%88%D8%A7%DA%A9%D8%B3%D9%86-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%D8%A7%D9%82%D8%AF%D8%A7%D9%85-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T09:22:00+00:00"/>
    <meta property="og:title" content="چه کسانی باید برای تزریق واکسن آنفلوآنزا اقدام کنند؟"/>
    <meta property="og:description" content="عضو کمیته کشوری آنفلوانزا با اشاره به وضعیت بروز و شیوع آنفلوآنزا در کشور، تاکید کرد که افراد در معرض خطر حتما نسبت به تزریق واکسن اقدام کنند."/>
  </head>
  <body>
    <article>
      <h1>چه کسانی باید برای تزریق واکسن آنفلوآنزا اقدام کنند؟</h1>
      <address>
        <time datetime="2019-11-17T09:22:00+00:00">17 Nov 2019, 09:22</time>
      </address>
      <p>
        <i>عضو کمیته کشوری آنفلوانزا با اشاره به وضعیت بروز و شیوع آنفلوآنزا در کشور، تاکید کرد که افراد در معرض خطر حتما نسبت به تزریق واکسن اقدام کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر مسعود مردانی درباره وضعیت بروز و شیوع آنفلوآنزا در کشور، ‌گفت: بروز موارد جدید آنفلوآنزای فصلی از نوع H۱N۱ با تابلو حاد و شدید بالینی دیده شده و حتی متاسفانه در مواردی منجر به مرگ شده است.</p>
      <p>وی افزود: افراد در معرض خطری که تاکنون واکسن آنفلوآنزا تزریق نکرده‌اند، حتما هرچه سریعتر با مراجعه به پزشک نسبت به تزریق واکسن آنفلوآنزا اقدام کنند. باید توجه کرد که تزریق واکسن همچنان هم موثر است.</p>
      <p>مردانی ادامه داد: افراد در معرض خطر شامل افراد بالای ۶۰ سال، زنان باردار، مبتلایان به دیابت یا بیماری‌های تضعیف‌کننده سیستم ایمنی، بیماران قلبی-ریوی، مبتلایان به نارسایی کلیه، بیماران پیوندی، بیماران اچ‌آی‌وی مثبت و کارکنان مراکز درمانی و پرسنل پزشکی هستند.</p>
      <p>وی تاکید کرد: اگر مردم علائمی چون آبریزش بینی، تب، بدن‌درد و... دارند، از رفتن به محل کار و یا فرستادن کودک دارای این علائم به مدرسه، به مدت دو تا سه روز جدا خودداری کنند. دست ندهند، روبوسی نکنند، اگر آبریزش بینی دارند از دستمال کاغذی یکبار مصرف استفاده کنند و بلافاصه دست‌شان را با آب و صابون بشویند. باید توجه کرد که شست‌وشوی مکرر دست‌ها منجر به قطع زنجیره عفونت‌های ویروسی می‌شود.</p>
    </article>
  </body>
</html>