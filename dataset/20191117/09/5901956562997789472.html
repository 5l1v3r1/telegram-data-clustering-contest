<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/zivali-v-vrtcih-in-solah-249745"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T09:22:00+00:00"/>
    <meta property="og:title" content="Živali v vrtcih in šolah"/>
    <meta property="og:description" content="Čeprav nisem učiteljica, precej dni v letu preživim na šolah po vsej Sloveniji, saj vodim naravoslovne delavnice. Pri tem se srečujem z otroki in odraslimi, ti pa se na živali, ki jih prinesem s..."/>
  </head>
  <body>
    <article>
      <h1>Živali v vrtcih in šolah</h1>
      <h2>Učitelji poročajo, da imajo živali nadvse dobrodejen vpliv na učni proces.</h2>
      <address><time datetime="2019-11-17T09:22:00+00:00">17 Nov 2019, 09:22</time> by <a rel="author">Nika Leben</a></address>
      <slideshow>
        <figure>
          <img src="https://www.slovenskenovice.si/images/slike/2019/11/16/1574574.jpg"/>
          <figcaption>Delavnice z živalmi so vedno dobro obiskane in otroci z navdušenjem pobožajo tudi bradato agamo.</figcaption>
        </figure>
        <figure>
          <img src="https://www.slovenskenovice.si/images/slike/2019/11/16/1574569.jpg"/>
          <figcaption>V šolah se najpogosteje odločajo za paličnjake, saj je oskrba teh zelo enostavna.</figcaption>
        </figure>
      </slideshow>
      <p>Čeprav nisem učiteljica, precej dni v letu preživim na šolah po vsej Sloveniji, saj vodim naravoslovne delavnice. Pri tem se srečujem z otroki in odraslimi, ti pa se na živali, ki jih prinesem s seboj, odzivajo zelo različno. Nekateri čutijo strah, drugi navdušenje in komaj čakajo, da jih ponovno obiščem. So pa tudi vzgojitelji ali učitelji, ki so svoj čas pripravljeni žrtvovati za oskrbo živali v vrtcu ali šoli. Prav vsi poročajo o odličnih rezultatih, če so v učni proces vključene živali. Pred časom sem zasledila objavo, da je kuščar bradata agama dobil celo svojo službeno identifikacijsko kartico kot član ekipe.</p>
      <h3>Pri več predmetih</h3>
      <p>O katerih pozitivnih učinkih poročajo? Učenje z izkušnjo je veliko bolj zabavno kot suhoparno naštevanje dejstev. Živali se da vključiti ne samo pri biologiji, kjer recimo spoznajo, kako se prehranjujejo kače, ampak tudi pri drugih predmetih, kot je matematika, pri kateri recimo spremljajo težo mladiča hrčka. Pri geografiji lahko pogledajo, iz katerega dela sveta izvirajo posamezne živali, pri tujih jezikih spoznajo nove besede za živali, pri slovenskem jeziku pa pravilno oblikovanje stavkov za opisovanje teh živali. Ko učenci opazujejo živali, se z njimi povežejo, jim je tudi lažje pripraviti predstavitev pred razredom, izgubijo strah pred javnim nastopom, ker jim je tematika pri srcu.</p>
      <figure>
        <img src="https://www.slovenskenovice.si/images/slike/2019/11/16/1574569.jpg"/>
        <figcaption>V šolah se najpogosteje odločajo za paličnjake, saj je oskrba teh zelo enostavna.</figcaption>
      </figure>
      <h3>Manj konfliktov</h3>
      <p>Svet današnjih otrok je dostikrat omejen na mesto ali virtualni svet in opažam, da se izgublja pristen stik z naravo. Živali v razredu, nameščene v primerne terarije, ki posnemajo naravno življenjsko okolje, so priložnost, da se z naravo ponovno povežejo. Opazovanje živali in skrb zanje otroke nauči spoštovanja živih bitij in odgovornosti za življenje. S študijami so dokazali, da je v razredu, kjer so prisotne živali, nastajalo veliko manj konfliktnih situacij kot tam, kjer živali ni. Otroci se naučijo, da živali potrebujejo več kot le hrano in vodo za preživetje, poveča se njihova občutljivost za potrebe živali pa tudi ljudi. Dobro znano je, da imajo otroci iz družin, ki imajo doma živali, veliko bolje razvit imunski sistem, zato ne smemo spregledati niti te pozitivne plati.<br/><b>Trud se obrestuje</b><br/>Kljub številnim pozitivnim učinkom živali na učni proces se še vedno malo šol in vrtcev odloča za njihovo namestitev v svoje prostore. Potrebno je namreč znanje oskrbe teh živali in veliko dodatnega dela ter nenehen nadzor. Ker so to živa bitja, je težko zagotoviti stoodstotno varnost, poleg tega imajo živali na sebi drugačne bakterije kot mi, zato je treba poskrbeti za ustrezno umivanje rok in razkuževanje, zatem ko se jih dotikamo. Kadar se zaposleni v teh ustanovah obrnejo na nas, v društvu z veseljem pomagamo z nasveti.</p>
      <h3>Pozitivna samopodoba</h3>
      <p>Skrb za žival dobro vpliva na pozitivno samopodobo in v krizni situaciji lahko tudi ohrani smisel življenja. Živali nas naučijo odgovornosti za življenje in ljubečega odnosa do nemočnih ljudi ali živali. Ko si odgovoren za neko bitje, greš iz svoje cone udobja in žrtvuješ svoj čas in tudi denar za njegov obstoj in preživetje. Veliko živali, kot so psi, mačke ali morski prašički, pogosto postanejo najboljši prijatelji otrok, vendar se ta odnos ne omejuje na te živali, ravno tako se vez vzpostavi z nekoliko manj odzivnimi živalmi, kot so želve ali ribe. Otroci sodelujejo pri postavitvi njihove namestitve ali zanje izdelujejo različne igrače za obogatitev okolja, s tem se jim poveča sposobnost socialnih stikov in timskega dela.</p>
      <blockquote>Šole, ki imajo v učni proces vključene živali, poročajo o odličnih rezultatih.<br/><br/>1<br/>S študijami so dokazali, da je v razredu, kjer so živali, nastalo veliko manj konfliktnih situacij kot v tistih, kjer živali ni.<br/><br/>2<br/>Živali nas naučijo odgovornosti do življenja in ljubečega odnosa do nemočnih živih bitij.<br/><br/>3<br/>Skrb za žival dobro vpliva na pozitivno samopodobo in v krizni situaciji lahko tudi ohrani smisel življenja.</blockquote>
    </article>
  </body>
</html>