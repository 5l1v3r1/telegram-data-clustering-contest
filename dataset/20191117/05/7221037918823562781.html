<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/feto-sorusturmasinda-siyasi-ayak-halen-tartisma-asamasinda/927068"/>
    <meta property="og:site_name" content="medya faresi"/>
    <meta property="article:published_time" content="2019-11-17T05:49:00+00:00"/>
    <meta property="og:title" content="FETÖ soruşturmasında siyasi ayak halen tartışma aşamasında"/>
    <meta property="og:description" content="Bazı işadamları hakkında verilen takipsizlik kararlarındaki artışın son günlerde dikkat çekici boyutlara ulaşması tartışılıyor."/>
  </head>
  <body>
    <article>
      <h1>FETÖ soruşturmasında siyasi ayak halen tartışma aşamasında</h1>
      <h2>Bazı işadamları hakkında verilen takipsizlik kararlarındaki artışın son günlerde dikkat çekici boyutlara ulaşması tartışılıyor.</h2>
      <address>
        <time datetime="2019-11-17T05:49:00+00:00">17 Nov 2019, 05:49</time>
      </address>
      <p>FETÖ’nün 15 Temmuz darbe  girişiminin ardından örgüt üyesi oldukları ayrıca finansal destek sağladıkları öne sürülen ve haklarında soruşturma başlatılan bazı işadamları hakkında takipsizlik kararlarındaki artış son günlerde dikkat çekici boyutlara ulaştı.</p>
      <p>Ayrıca hakkında iddianame düzenlenen ve tutuklanan işadamlarının birçoğu tutuksuz yargılanmak üzere tahliye edilirken, bazıları ise hiç tutuklanmadı.</p>
      <p>Yurtdışına firar eden ve haklarında FETÖ soruşturması bulunan isimlerin lüks yaşantıları dikkat çekerken, FETÖ’nün siyasi ayağına ilişkin soruşturma yapılmaması ise halen tartışma aşamasında.</p>
      <h3>YEĞEN OLMAK</h3>
      <p>Genpa Telekomünikasyon’un Yönetim kurulu başkanı Zeynel Abidin Erdem’in yeğeni GENPA İcra Kurulu Başkanı Fatih Erdem hakkında hazırlanan iddianamede GENPA telekomünikasyon şirketinin Bank Asya hesaplarında Fetullah Gülen’in talimatı sonrasında hareket olduğu tespit edildiği ifadeleri yer aldı.</p>
      <p>Erdem, sulh ceza hâkimliğindeki savunmasında ise ByLock kullandığını kabul ederek programın telefonuna arkadaşı tarafından yüklendiğini ve kandırıldığı söyledi.</p>
      <p>Erdem, bu ilanda Cumhurbaşkanı Recep Tayyip Erdoğan’a destek olunması çağrısı yaptı. Erdem’in yargılandığı davada tanık olarak dinlenen AKFA Yönetim Kurulu Başkanı Fatih Aktaş, Erdem’in Bank Asya’nın kurtarılması için düzenlenen toplantılara katıldığını söyledi. Erdem hakkında İstanbul 23. Ağır Ceza Mahkemesi, FETÖ üyeliği suçundan 10 yıl 6 ay hapis cezası verdi.</p>
      <p>Mahkeme, cezanın 3’te 1 oranında etkin pişmanlıktan, 6’da 1 oranında da iyi halden indirilmesine hükmetti. Sonuç olarak mahkeme Fatih Erdem’e FETÖ üyeliğinde 5 yıl 10 ay hapis cezası verdi.</p>
      <p>Fatih Erdem, hakkındaki iddianamenin basında yer almasının ardından ise Genpa Telekomünikasyon Yönetim Kurulu Başkanı Zeynel Abidin Erdem, 4 gazeteye “Bizi asla bölemeyeceksiniz!” başlıklı ilan verdi. </p>
      <h3>84 SANIKTAN TEK TUTUKLU KALDI</h3>
      <p>FETÖ soruşturması kapsamında kayyım atanan Akfa Holding ve alt şirketlerine yönelik 84 sanıklı davada sadece 5 kişi tutukluydu. 2 Ekim tarihinde görülen davada mahkeme heyeti Fatih Aktaş, Hasan Sayın, İbrahim Sayın ve Ferhat Aktaş’ın tahliyesine karar verdi.</p>
      <p>Böylelikle 84 sanıklı dosyada tutuklu tek sanık kaldı.</p>
      <p>İstanbul Cumhuriyet Başsavcılığı’nca hazırlanan iddianamede, Akfa’nın silahlı terör örgütünün emir ve talimatlarıyla kurulduğu ve işletildiği, bu bağlamda bu örgüte sürekli insan ve finans kaynağı temin ettiği öne sürülürken, sanıkların “silahlı terör örgütü yönetici olmak”, “suçtan kaynaklanan mal varlığı değerlerini aklama” ve “hizmet nedeniyle güveni kötüye kullanma” ve “silahlı terör örgütüne üye olma” gibi suçlardan değişen oranlarda hapis cezaları talep edildi.</p>
      <p>Ayrıca Akfa Holding iddianamesinde çok sayıda yerde Rixos Otelleri’nin sahibi Fettah Tamince’nin adı geçti.</p>
      <p>FETÖ adına faaliyetlerde bulunulduğu iddiasıyla kayyım atanan Maltepe’deki Pinhan Restaurant’ta örgütün gizli toplantılarının yapıldığı, karargâh olarak kullanıldığı, himmet ve diğer gelirlerin şirketin gelirleriymiş gibi sisteme sokulduğu öne sürüldü.</p>
      <p>Hazırlanan iddianamede aralarında firari kişilerinde bulunduğu 45 sanık yer aldı. Tutuklu sanıklar ise tek tek tahliye edildi. Dosyada tutuklu sanık kalmadı. </p>
      <h3>TUSKON’DA İKİ TUTUKLU</h3>
      <p>FETÖ’nün iş dünyası yapılanmasına yönelik kurduğu kapatılan Türkiye İş Adamları ve Sanayiciler Konfederasyonu (TUSKON) ve üye şirketlerine yönelik 86 sanıklı davada sadece iki sanık tutuklu kaldı. Bunlardan birisi eski İBB Başkanı Kadir Topbaş’ın damadı Ömer Faruk Kavurmacı diğeri ise tatlıcı Faruk Güllü. </p>
      <p>
        <b>
          <i>
            <a href="http://www.cumhuriyet.com.tr/haber/turkiye/1702533/feto-sorusturmasinda-siyasi-ayak-halen-tartisma-asamasinda.html">(CUMHURİYET - Seyhan Avşar)</a>
          </i>
        </b>
      </p>
    </article>
  </body>
</html>