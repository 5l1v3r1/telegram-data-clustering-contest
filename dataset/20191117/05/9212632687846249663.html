<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/517911/kami-tak-pernah-bercinta"/>
    <meta property="og:site_name" content="HM Online"/>
    <meta property="article:published_time" content="2019-11-17T05:06:01+00:00"/>
    <meta property="og:title" content="'Kami tak pernah bercinta'"/>
    <meta property="og:description" content="DIGANDINGKAN untuk single duet berjudul Bicara Rasa bukan bermakna Sarah Suhairi dan Ariff Bahran Ahmad Azhari pernah melalui pengalaman bercinta dalam hidup."/>
  </head>
  <body>
    <article>
      <h1>'Kami tak pernah bercinta'</h1>
      <address><time datetime="2019-11-17T05:06:01+00:00">17 Nov 2019, 05:06</time> by <a rel="author">Ridzuan Abdul Rahman</a></address>
      <p>DIGANDINGKAN untuk single duet berjudul Bicara Rasa bukan bermakna Sarah Suhairi dan Ariff Bahran Ahmad Azhari pernah melalui pengalaman bercinta dalam hidup.</p>
      <p>Baik Sarah, 19, mahupun Bahran, 21, kedua-duanya sekadar melaksanakan kehendak syarikat rakaman Rusa Music merakamkan lagu itu.</p>
      <p>Menariknya lagu ciptaan Rudy Kasmaran dan lirik Sang Hitam itu dipilih sebagai runut bunyi drama popular TV3, Sara Sajeeda sekali gus melonjakkan lagi nama mereka di mata peminat.</p>
      <p>Menurut Sarah, dia sukakan lagu berkonsep balada itu kerana ada kombinasi elemen moden dan pertengahan.</p>
      <p>“Konsepnya ‘heavy balada’ yang tidak terlalu moden tidak terlalu ‘kampung’.</p>
      <p>“Intipati lagunya berkisarkan pasangan kekasih yang ada masalah dalam perhubungan.</p>
      <p>“Bagi saya, lagu ini susah dijiwai kerana saya tiada pengalaman bercinta,” katanya.</p>
      <p>Bahran turut berkongsi pendapat sama dengan Sarah kerana belum ada pengalaman bercinta pada usia sekarang.</p>
      <p>“Saya tiada pengalaman pedih yang ada kaitan dengan lagu ini. Kalau boleh saya mahu jauhkan diri daripada kisah begini.</p>
      <p>“Maksud liriknya amat mendalam apabila bercerita mengenai hubungan yang tidak menjadi,” katanya.</p>
      <figure>
        <img src="https://assets.hmetro.com.my/images/articles/sarahbahrandueeee_1573938346.jpg"/>
        <figcaption>SINGLE duet. FOTO Aziah Azmee</figcaption>
      </figure>
      <p>Menganggap sebagai secebis kisah dalam sebuah lagu, mereka bertungkus lumus berlatih bagi mendapatkan penghayatan ketika mambawakan lagu itu.</p>
      <p>“Kami kena berlatih menghayati lagu ini. Ini kali pertama kami berduet untuk lagu yang mencabar dan menuntut kesempurnaan.</p>
      <p>“Sebelum ini kami hanya berduet untuk lagu raya dan ia sangat mudah dibawakan.</p>
      <p>“Bagaimanapun, kali ini agak sedih. Sebagai penyanyi baru, agak susah untuk saya dapatkan ‘feel’. Kami sangat perlukan rasa itu ketika menyanyi,” kata Sarah.</p>
      <p>Sementara itu, Bahran mengakui agak mencabar membawakan lagu balada secara duet apatah lagi dia sudah terbiasa menyanyi secara solo.</p>
      <p>“Bagi mendapatkan keserasian kami kena kerap berlatih.</p>
      <p>“Penghayatan kedua-dua belah pihak perlu ada kerana ini projek duet. Jika tidak, nyanyian akan jadi hambar dan tidak dapat menyentuh hati pendengar,” katanya.</p>
      <p>Bahran berkata, idea menggandingkan mereka tercetus menerusi program Big Stage musim pertama tahun lalu.</p>
      <p>“Saya kena buat ‘sound check’ dengan Sarah menggantikan Ismail Izzani.</p>
      <p>“Rusa Muzik nampak ada keserasian antara kami dan daripada situ tercetus idea untuk projek duet. Apapun, kami bukan ikut trend yang ada sekarang,” katanya.</p>
      <p>Celah Sarah, apabila bernaung di bawah satu bumbung pengurusan mudah untuk mereka bekerjasama termasuklah dalam soal promosi.</p>
      <figure>
        <img src="https://assets.hmetro.com.my/images/articles/sarahbahrantigeee_1573938350.jpg"/>
        <figcaption>SARAH suhairi juara Big Stage musim pertama. FOTO Aziah Azmee</figcaption>
      </figure>
      <p>“Kami sendiri merasai keserasian itu dan bersetuju dengan idea ini.</p>
      <p>“Lagipun, tiada alasan untuk kami tolak kerana segalanya sudah diuruskan Rusa Muzik. Kami tahu keupayaan mereka untuk memastikan projek duet ini menjadi. Tinggal lagi kami cuma perlu ikut dan sama-sama mempromosikan lagu ini,” katanya.</p>
      <p>Perkembangan lain, Sarah berhasrat menghasilkan album tetapi bukan dalam masa terdekat.</p>
      <p>“Saya sudah ada tiga single iaitu Pedih, Nyawa &amp; Raga, Rise and Fall dan terbaharu Bicara Rasa.</p>
      <p>“Pembabitan dalam industri belum cecah dua tahun dan ada empat lagu sudah dikira banyak.</p>
      <p>“Syukur, rezeki saya berjaya muncul juara Big Stage musim pertama. Saya akan fokus menyanyi dan lebih memilih nyanyian berbanding lakonan,” katanya.</p>
      <p>Dia juga mahu mempelbagaikan genre dalam nyanyian dan berusaha memahirkan diri membawakan lagu berkonsep balada dengan baik.</p>
      <p>Bahran pula yang sebelum ini popular dengan lagu Kata Akhirmu dan Juara Dusta berharap Bicara Rasa dapat mengukuhkan lagi kedudukannya dalam industri muzik tanah air.</p>
      <p>“Semoga Bicara Rasa bawa tuah kepada saya. Insya-Allah ia permulaan yang baik sekali gus membawa sesuatu yang positif dalam karier saya,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/01/415398/doakan-yang-terbaik"/>
        <a href="https://www.hmetro.com.my/rap/2019/06/462998/enggan-mengalah"/>
        <a href="https://www.hmetro.com.my/rap/2018/07/356423/saya-sudah-minta-maaf-ariff-bahran"/>
        <a href="https://www.hmetro.com.my/utama/2019/03/437987/berduet-demi-peminat"/>
        <a href="https://www.hmetro.com.my/rap/2019/01/410288/hubungan-kami-serius"/>
        <a href="https://www.hmetro.com.my/rap/2018/06/346454/ada-keluar-berdua"/>
        <a href="https://www.hmetro.com.my/rap/2019/02/424091/tak-kisah-usikan-netizen"/>
        <a href="https://www.hmetro.com.my/rap/2018/07/357019/ubat-rindu-peminat"/>
      </related>
    </article>
  </body>
</html>