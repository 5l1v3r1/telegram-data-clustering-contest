<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/teste/drive-test/ford-focus-active-focus-pe-activeitati-174409.html"/>
    <meta property="og:site_name" content="Auto Bild"/>
    <meta property="article:published_time" content="2019-11-17T05:00:05+00:00"/>
    <meta property="og:title" content="Ford Focus Active – Focus pe Activ(e)ități"/>
    <meta property="og:description" content="A patra generație a popularei compacte a primit și o versiune crossover. Iată cum merge noul Ford Focus Active în România!"/>
  </head>
  <body>
    <article>
      <h6 class="kicker">Test Drive</h6>
      <h1>Ford Focus Active – Focus pe Activ(e)ități</h1>
      <address><time datetime="2019-11-17T05:00:05+00:00">17 Nov 2019, 05:00</time> by <a rel="author">Auto Bild Romania</a></address>
      <slideshow>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-003.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-015.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-009.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-004.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-001.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-002.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-005.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-007.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-008.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-010.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-011.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-013.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-014.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-016.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-017.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Focus-Active-018.jpg"/>
        </figure>
      </slideshow>
      <p>
        <b>A patra generație a popularei compacte a primit și o versiune crossover. Iată cum merge noul Ford Focus Active în România!</b>
      </p>
      <p>Este vremea crossoverelor! Vrem sau nu vrem, ne plac sau nu ne plac, sunt peste tot. Nu sunt o invenție recentă, iar unele au mai mult decât ornamente în plus față de modelele pe care sunt bazate.</p>
      <p>În cazul de față, avem o gardă la sol cu 34 de milimetri mai mare la nivelul punții spate și cu 30 de milimetri mai mare pentru puntea față. Suspensia a fost și ea schimbată, după cum este și cazul trenului de rulare. Ford a aplicat mai multe modificări și dotează acest model cu două moduri de rulare demne de un crossover: Trail și Slippery.</p>
      <p>Lipsește ceva de aici, dacă ați văzut deja fișa tehnică: tracțiunea integrală. Da, e asumată decizia și n-ai ce să faci, oricât ai plăti. Pe de altă parte, cei mai mulți dintre cei care vor cumpăra această mașină nu vor ieși de pe asfalt. La fel se întâmplă și la SUV-uri. Știți, da? Bun.</p>
      <p>La bord vei remarca o tapițerie cu model dedicat și scaune ușor mai ferme în comparație cu cele de la un Focus clasic. Această rețetă a fost aplicată cu succes de Skoda, de exemplu, cu gama Scout, dar și de alți producători. Evident, toate aceste elemente te pot duce cu gândul la teren accidentat, dar nu este cazul pentru oricare dintre aceste crossovere pentru că nu le permite nici garda la sol și nici unghiul de atac o intrare pe off-road. Ele se descurcă mai bine decât omoloagele lor pe drumuri mai puțin bune, cât timp nu alegi jante din aliaj cu un diametru prea mare.</p>
      <figure>
        <img src="https://www.auto-bild.ro/wp-content/uploads/2019/11/Ford-Focus-Active-009-636x400.jpg"/>
      </figure>
      <p>La jantele de 18 inchi, de exemplu, riști să le zgârii de toți banii (deloc de neglijat suma) dacă intri cu ele pe un drum de macadam și devii prea curajos pentru binele tău și al altora. Sigur, sper că realizați că jantele mari nu vă ajută nici la gropi și nici la alte denivelări. Altfel, cutia automată cu opt trepte de la Ford merge destul de bine, iar motorul 2.0 EcoBlue diesel se achită de sarcini în mod respectabil. Așadar, m-am întrebat ce rost ar avea să alegi un Active și nu un hatchback sau un break. Răspunsul nu poate fi doar garda la sol ușor mărită și ornamentele dedicate. Dacă ele sunt pe gustul tău, nu stăm în calea fericirii tale.</p>
      <p>O altă motivație ar fi nevoia și dorința de un crossover, fără a avea și centrul de greutate ridicat al unui SUV. Iar cu asta ne convingem singuri de motivație. Avem, deci, un crossover pentru cei care nu sunt fani ai crossoverelor. Are puțin dintr-un crossover, dar nu atât de mult încât să pierzi esența unei bune compacte, Focus hatchback. Exemplarul testat de noi pornea de la un preț de listă de 25.500 de euro cu TVA inclusă (Active Business).</p>
      <p>Peste această sumă au venit pachete și opționale care au dus totalul la 34.655 de euro. Adică bani de o Kuga de 180 CP, Titanium, cu 4×4 și automată. Vestea bună este că ai putea economisi 2.300 de euro dacă ai fi ca noi și ai renunța atât la plafonul din sticlă (cu deschidere), cât și la tapițeria acoperită parțial în piele. Renunțarea la plafonul panoramic ne aduce un plus de spațiu pentru cap în spate și chiar și în față. Tapițeria din stofă a lui Focus este suficient de bună pentru clasa compactă încât să nu aibă sens cea integrală din piele. Apropo, întrebați la dealer de ofertă, o să aveți o surpriză pozitivă. Asta ar putea înclina balanța!</p>
      <p>
        <b>
          <b>Prima impresie</b>
        </b>
      </p>
      <p>Ford a mers în zona de lifestyle pentru Focus Active, dar prețul unui exemplar echipat cum este cel testat se apropie prea mult de cel al unui Kuga cu o echipare bună. Nu mai bine iei un Focus sau direct o Kuga?</p>
      <p>
        <b>
          <b>Date tehnice</b>
        </b>
      </p>
      <p><b>Motor</b> L4, turbo, diesel – <b>Cilindree</b> 1.995 cmc – <b>Putere</b> 150 CP la 3.500 rpm – <b>Cuplu maxim</b> 370 Nm între 2.000 și 2.500 rpm – <b>Transmisie</b> față/cutie automată, 8 trepte – <b>L/l/h</b> 4.397/1.825/1.502 mm – <b>Masă la gol</b> 1518 kg – <b>Portbagaj</b> 375-1.354 litri – <b>0–100 km/h</b> 9.3 s – <b>Viteză maximă</b> 205 km/h – <b>Consum mixt</b> (NEDC) 4.4l/100 km – <b>Emisii</b> CO2 114 g/km – <b>Preț</b> de la 25.500 de euro cu TVA</p>
      <figure>
        <img src="https://www.auto-bild.ro/wp-content/uploads/2019/11/Ford-Focus-Active-015-636x400.jpg"/>
      </figure>
      <p>
        <b>
          <b>Verdict</b>
        </b>
      </p>
      <p>O mașină deloc rea este penalizată de un preț care o pune față în față cu un SUV cu 4×4, mai mulți cai-putere și cutie automată. Iar asta se întâmplă chiar în showroom. Mulți se vor întreba dacă ar fi mai bine să ia o Kuga sau un Focus în locul său. Nu am avea ce să le reprosăm.</p>
      <figure>
        <img src="https://www.auto-bild.ro/wp-content/uploads/2019/11/Ford-Focus-Active-003-636x400.jpg"/>
      </figure>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/teste/drive-test/kia-ceed-sw-un-ceed-bun-la-toate-174381.html"/>
        <a href="https://www.auto-bild.ro/stiri/comenzi-ford-puma-cat-costa-174361.html"/>
        <a href="https://www.auto-bild.ro/stiri/audi-tt-planuri-crossover-electric-173379.html"/>
      </related>
    </article>
  </body>
</html>