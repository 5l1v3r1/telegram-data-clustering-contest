<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-sex-racket-busted-in-bihars-aurangabad-hotel-4-pairs-found-in-suspicious-condition-2853723.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T05:49:20+00:00"/>
    <meta property="og:title" content="औरंगाबाद: होटल में सेक्स रैकेट का भंडाफोड़, संदिग्ध हालत में मिले 4 जोडे़"/>
    <meta property="og:description" content="औरंगाबाद शहर के एक होटल में सेक्स रैकेट का संचालन होने की सूचना पर पुलिस ने सब्जी बाजार स्थित होटल में शनिवार को छापेमारी की। इस दौरान अलग-अलग कमरों से चार जोड़ों को आपत्तिजनक हालत में बरामद किया गया।..."/>
  </head>
  <body>
    <article>
      <h1>औरंगाबाद: होटल में सेक्स रैकेट का भंडाफोड़, संदिग्ध हालत में मिले 4 जोडे़</h1>
      <address><time datetime="2019-11-17T05:49:20+00:00">17 Nov 2019, 05:49</time> by <a rel="author">औरंगाबाद हिन्दुस्तान टीम</a></address>
      <p>औरंगाबाद शहर के एक होटल में सेक्स रैकेट का संचालन होने की सूचना पर पुलिस ने सब्जी बाजार स्थित होटल में शनिवार को छापेमारी की। इस दौरान अलग-अलग कमरों से चार जोड़ों को आपत्तिजनक हालत में बरामद किया गया। सभी लोगों को हिरासत में लेकर नगर थाना ले जाया गया। </p>
      <p>नगर थानाध्यक्ष रवि भूषण के नेतृत्व में महिला थाना पुलिस के साथ छापेमारी की गई। छापेमारी की भनक लगते ही होटल का संचालक हरेंद्र कुमार यहां से फरार हो गया। पुलिस ने मुफस्सिल थाना क्षेत्र के ओरा गांव निवासी वीरेंद्र कुमार, ओबरा थाना क्षेत्र के डिहरा लख गांव निवासी राजकुमार, मुफस्सिल थाना के सिलाढ़ गांव निवासी अधेड़ रजनीश कुमार सिंह, नगर थाना क्षेत्र के टिकरी रोड, अली नगर निवासी मो. अकरम खान को गिरफ्तार कर लिया। चार युवतियां भी यहां मिली जिन्हें पकड़ कर थाना ले जाया गया। मामले की सूचना वरीय अधिकारियों को दी गई। युवतियों के मामले में उनके परिजनों को इसकी सूचना देकर नगर थाना में बुलाया गया। </p>
      <p>थानाध्यक्ष ने बताया कि सूचना मिली थी जिसके बाद होटल में छापेमारी की गई। अलग-अलग कमरों में ये लोग पकड़े गए। मामले की जांच कर उचित कार्रवाई की जाएगी। युवतियों को उनके परिजनों को सौंपा जाएगा।</p>
      <p><b>दूसरी बार हुई होटल में छापेमारी</b><br/>शहर के सब्जी बाजार स्थित इस होटल में दूसरी बार छापेमारी की गई है। पूर्व में भी यहां छापेमारी हुई थी और एक जोड़े को यहां से पकड़ा गया था। बाद में यहां से बरामद युवती की मौत हो गई थी। युवती के आत्महत्या करने का मामला सामने आया था, जबकि कई लोगों ने परिजनों द्वारा उसे मार देने की बात कही थी। हालांकि काफी कोशिश के बावजूद मामला पुलिस तक नहीं पहुंच पाया था।  </p>
      <p><b>कोचिंग में पढ़ने के बहाने पहुंच गईं होटल</b><br/>पुलिस जांच में यह बात सामने आई है कि ज्यादातर युवतियां कोचिंग में पढ़ने जाने की बात कह कर घर से निकली थीं। 18 वर्षीय छात्रा अपने बैग के साथ पकड़ी गई जो कोचिंग के लिए घर से निकली थी। एक अन्य छात्रा भी कोचिंग के लिए निकली थी जिसके हाथ में किताब और डायरी थी। थानाध्यक्ष ने बताया कि परिजनों को सूचना देकर बुलाया गया है। कार्रवाई की जा रही है।</p>
    </article>
  </body>
</html>