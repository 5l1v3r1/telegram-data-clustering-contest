<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/742059"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T05:10:00+00:00"/>
    <meta property="og:title" content="'หญิง-อภิสรา'ทนทรมานมา4ปี วอนช่วยไร้เงินผ่าเปลี่ยนไต"/>
    <meta property="og:description" content="'หญิง-อภิสรา' อดีตสาวเซ็กซี่ โพสต์ระบาย ยังไม่อยากตาย ทรมานมา 4 ปี ไม่มีงาน ไม่มีเงินผ่าตัดเปลี่ยนไต เพื่อนดาราช่วยระดมความช่วยเหลือ"/>
  </head>
  <body>
    <article>
      <h1>'หญิง-อภิสรา'ทนทรมานมา4ปี วอนช่วยไร้เงินผ่าเปลี่ยนไต</h1>
      <address>
        <time datetime="2019-11-17T05:10:00+00:00">17 Nov 2019, 05:10</time>
      </address>
      <p>
        <b>'หญิง-อภิสรา' อดีตสาวเซ็กซี่ โพสต์ระบาย ยังไม่อยากตาย ทรมานมา 4 ปี ไม่มีงาน ไม่มีเงินผ่าตัดเปลี่ยนไต เพื่อนดาราช่วยระดมความช่วยเหลือ</b>
      </p>
      <p>กำลังเป็นที่พูดถึงในโลกโซเชียล สำหรับอดีตดาราสาวเซ็กซี่<b> 'หญิง-อภิสรา รักชาติ'</b> แฟนของนักแสดงตลก <b>'แจ๊ค เชิญยิ้ม'</b> ที่เคยฝากผลงานสุดฮือฮามาแล้วกับฉากเลิฟซีนสุดร้อนแรงในภาพยนตร์วีซีดีเรื่อง กินรี แต่เมื่อไม่กี่วันที่ผ่านมา อินสตาแกรม @ying_apisara ได้มีการโพสต์ข้อความขอความช่วยเหลือจากพี่ๆ น้องๆ คนบันเทิง ช่วยบริจาคเงินค่ารักษาตัวในการผ่าตัดเปลี่ยนไต ซึ่งเธอได้เล่ารายละเอียดถึงเหตุและผลที่ต้องตัดสินใจโพสต์ขอความช่วยเหลือในครั้งนี้เอาไว้ว่า</p>
      <figure>
        <img src="https://www.dailynews.co.th/admin/upload/20191117/news_JLyCBovjBx114543_533.jpg?v=20191117207?v=5654"/>
      </figure>
      <p>"ร่วมด้วยช่วยกันนะคะ ท่านที่เคยร่วมงานกัน รู้จัก หรือมีจิตเมตตาน้องหญิง ช่วยกันนะคะ ขอความช่วยเหลือหน่อยค่ะ ดิฉันนางสาว​ อภิสรา​ รักชาติ​ ตอนนี้ป่วยเป็น​โรคไตวาย รักษา​​ตัวมา 4 ปีแล้ว ด้วยการฟอกเลือดทางเส้นแขน จนตอนนี้เส้นอุดตันทำให้แขนซ้ายอ่อนแอ บวมกว่าแขนขวา อยากได้รับการช่วยเหลือจากผู้มีจิตศรัทธา​บริจาคเงินช่วยเหลือในการผ่าตัดเปลี่ยนไต เนื่องจากตอนนี้รับการบริจาคไตจากน้องชาย แต่ไม่มีเงินผ่าตัดเลย ประทังชีวิตโดยการฟอกเลือด อาทิตย์​ละ 3 วัน จนหมดเงินรักษา​แล้ว ไม่มีงาน ไม่มีเงิน มา 3 เดือน แล้ว อยากให้ผู้ใจบุญ​ร่วมช่วยเหลือสมทบทุนในการรักษา​ครั้งนี้ตามหมายเลขบัญชีของข้าพเจ้า​ แล้วแต่กำลังศรัทธา อยากได้ชีวิตใหม่ ยังไม่อยากตาย ไม่อยากเป็นภาระใคร อยากพอช่วยเหลือตัวเองได้ค่ะ ขอบคุณ​ผู้ใจบุญทุกท่านนะคะ​ สามารถติดต่อได้ทางคุณแม่เพื่อสอบถามรายละเอียดนะคะ​ 0916988942 ขอบคุณ​ผู้บริจาคทุกท่านนะคะ ที่รู้จักก็ดี ไม่รู้จักก็ดีค่ะ จากใจ"</p>
      <figure>
        <img src="https://www.dailynews.co.th/admin/upload/20191117/news_irCFSrsNqH114543_533.jpg?v=20191117207?v=3521"/>
      </figure>
      <figure>
        <img src="https://www.dailynews.co.th/admin/upload/20191117/news_uxUDaruEyI114543_533.jpg?v=20191117207?v=6989"/>
      </figure>
      <p>โดยหลังจากที่โพสต์ดังกล่าวถูกแชร์ออกไปได้ไม่นาน ก็มีเหล่าคนบันเทิง อาทิ<b> เปิ้ล-ภารดี,หนูเล็ก-ภัทรวดี, เอมมี่-อมลวรรณ, เฮเลน-ปวรา</b> และ <b>แจง-แจงจิต </b>เข้ามาคอมเมนต์ส่งกำลังใจ และช่วยบอกต่อความช่วยเหลือกันอย่างไม่ขาดสาย<br/><br/>ล่าสุด <b>หญิง อภิสรา</b> ก็ได้โพสต์ภาพและข้อความอัปเดตการรักษาตัวให้แฟนๆ ได้ทราบกันเพิ่มเติมว่า ตอนนี้เธอมีรถเข็นสำหรับผู้ป่วยที่ใช้ในการเดินทางไปรักษาตัวที่โรงพยาบาลเป็นของตัวเองแล้ว พร้อมทั้งกล่าวคำขอบคุณไปยังแฟนๆ รวมไปถึงเพื่อนๆ พี่ๆ น้องๆ ทุกคน ที่มอบความช่วยเหลือในการรักษาตัวครั้งนี้ด้วย</p>
      <figure>
        <img src="https://www.dailynews.co.th/admin/upload/20191117/news_eAyMDzscyQ114542_533.jpg?v=20191117207?v=7282"/>
      </figure>
      <figure>
        <img src="https://www.dailynews.co.th/admin/upload/20191117/news_bVUVTGOpsD114820_533.jpg?v=20191117207?v=2715"/>
      </figure>
      <p>ขอบคุณภาพจาก อินสตาแกรม @ying_apisara</p>
    </article>
  </body>
</html>