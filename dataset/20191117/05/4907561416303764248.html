<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/issizlik-odenegi-almak-icin-son-120-gun-kesintisiz-prim-odeme-sarti-kaldirildi-2219936"/>
    <meta property="og:site_name" content="Posta"/>
    <meta property="article:published_time" content="2019-11-17T05:01:28+00:00"/>
    <meta property="og:title" content="İşsizlik ödeneği almak için son 120 gün kesintisiz prim ödeme şartı kaldırıldı"/>
    <meta property="og:description" content="Soru: Çalıştığım yerden çıkış yaptığım gün başka bir işyerinde işe başladım, işsizlik ödeneği hakkım sıfırlandı mı? Yani işsizlik ödeneği almak için 120 günü beklemem gerekiyor mu?"/>
  </head>
  <body>
    <article>
      <h1>İşsizlik ödeneği almak için son 120 gün kesintisiz prim ödeme şartı kaldırıldı</h1>
      <address><time datetime="2019-11-17T05:01:28+00:00">17 Nov 2019, 05:01</time> by <a rel="author">Ekrem Sarısu</a></address>
      <p><b>Soru:</b> Çalıştığım yerden çıkış yaptığım gün başka bir işyerinde işe başladım, işsizlik ödeneği hakkım sıfırlandı mı? Yani işsizlik ödeneği almak için 120 günü beklemem gerekiyor mu? ● İlknur ERSÜ</p>
      <p><b>Cevap: </b>Gerekmiyor. Çünkü yasa 18 Ocak 2019’da değiştirildi. Yasadaki ‘hizmet akdinin sona ermesinden önceki son 120 gün prim ödeyerek çalışmış olanlardan’ ibaresi, 18 Ocak 2019 itibarıyla ‘hizmet akdinin sona ermesinden önceki son 120 gün hizmet akdine tabi olanlardan’ şeklinde değiştirilerek, işsizlik ödeneğinde aranan şartlardan son 120 gün kesintisiz prim ödeme şartı kaldırılmış olup, 18 Ocak 2019’dan itibaren hizmet akdi feshedilenler için uygulanmak üzere, son 120 gün hizmet akdine tabi olma şartı getirilmiştir.</p>
      <p>Bu son 120 gün hizmet akdi olması şartıyla, 120 gün kesintisiz prim ödenmese de işsizlik ödeneği alınacağı anlamına geliyor.</p>
      <p>
        <b>EMEKLİ SANDIĞI KANUNU’NA TABİ DEĞİLSİNİZ</b>
      </p>
      <p><b>Soru:</b> 1979 doğumluyum. İlk SSK girişim 2003 yılında. Toplam 6000 gün prim ödemem var. Daha sonra 2018 yılında memur oldum. Emekli olurken Emekli Sandığı’ndan mı emekli olacağım? ● Murat ALPTEKİN</p>
      <p><b>Cevap:</b> İlk defa 15 Ekim 2008’den sonra memur olduğunuzdan, 4/1-c sigortalılık statüsünden emekli olacaksınız. Bu Emekli Sandığı Kanunu’na tabi olmadığınız anlamına geliyor.</p>
      <p>Yani 5434 sayılı Emekli Sandığı Kanunu’na göre değil, 5510 sayılı Sosyal Sigortalar ve Genel Sağlık Sigortası Kanunu’na göre emekli olacaksınız. Dolayısıyla emekli olmak için 9000 gün prim ödeme ve 60 yaş şartlarına tabisiniz. Toplam prim ödemenizi 9000 güne tamamlamanız şartıyla, 60 yaşınızı dolduracağınız tarihte emekli olabilirsiniz.</p>
      <p>
        <b>OCAK 2021’DE EMEKLİ OLABİLİRSİNİZ</b>
      </p>
      <p><b>Soru:</b> 15 Mayıs 1968 doğumluyum. İlk SSK başlangıç tarihim 1 Temmuz 1985 olup 28 Ağustos 2011’de Bağkur’lu oldum, 1 Temmuz 2017’den itibaren tekrar sigortalı olarak çalışmaya başladım. Ne zaman emekli olabilirim? ● Adnan SANCAKTUTAN</p>
      <p><b>Cevap:</b> 1 Temmuz 2017’de başlayan sigortalı çalışmanızı 1 Ocak 2021’e kadar devam ettirmeniz halinde, SSK’dan emekli olmak için; 25 yıl sigortalılık süresi, 5300 gün prim ödeme ve 49 yaş şartlarına tabi olursunuz. Priminizi 1260 güne tamamlayacağınız 1 Ocak 2021’de emekli olabilirsiniz.</p>
      <p>
        <b>35 GÜN SSK PRİMİ ÖDEMESİ 20 YIL HİZMET SÜRESİNE TABİ OLMANIZI SAĞLIYOR</b>
      </p>
      <p><b>SORU: </b>1978 doğumluyum. Mart 1999 SSK girişimle 35 gün prim ödemem var. 2005 yılında memur oldum. Hâlâ çalışıyorum. Ne zaman emekli olabilirim? ● Ayşe KUZEY</p>
      <p><b>CEVAP:</b> 35 gün SSK hizmetiniz Emekli Sandığı’nda emekli olmak için; 20 tam yıl fiili hizmet süresi ve 58 yaş şartlarına tabi olmanızı sağlıyor. Hizmet sürenizi 20 tam yıla tamamlamanız şartıyla, 58 yaşı dolduracağınız tarihte emekli olabilirsiniz.</p>
      <p>
        <b>DÜŞÜK OLANIN YARISI YÜKSEK OLANIN TAMAMI</b>
      </p>
      <p><b>SORU:</b> 1969 doğumluyum. 1985 SSK girişimle 2826 gün prim ödemem var. İş kazası geçirdim. Yüzde 40.2 oranında raporum var. Ne zaman emekli olabilirim? ● Ertaş AKEL</p>
      <p><b>CEVAP: </b>Vergi indirim hakkı da alırsanız 6 Ağustos 2003 itibarıyla 12 yıldan fazla süredir sigortalı olan, vergi indirim hakkı almış 3’üncü derecede engelli olarak, emekli olmak için; 15 yıl sigortalılık süresi, 3600 gün prim ödeme şartlarına tabi olursunuz ve 774 gün daha prim ödeyerek priminizi 3600 güne tamamlayacağınız tarihte emekli olabilirsiniz.</p>
      <p>İş kazası sonunda geçici iş göremezlik geliri bağlanmıştır. Emekli olduğunuzda geçici iş görmezlik geliri ile emekli aylığınızdan yüksek olanın tamamını, düşük olanın yarısını alırsınız.</p>
      <p>
        <b>PRİMİNİZ YETERLİ EKİM 2020’DE EMEKLİ OLABİLİRSİNİZ</b>
      </p>
      <p><b>Soru: </b>24 Ekim 1969 doğumluyum. SSK başlangıç tarihim 1 Haziran 1988 olup 6700 gün prim ödemem var. Ne zaman emekli olabilirim? ● Mustafa ÇALIŞKAN</p>
      <p><b>Cevap: </b>Emekli olmak için; 25 yıl sigortalılık süresi, 5450 gün prim ödeme ve 51 yaş şartlarına tabisiniz. Priminiz yeterli olduğundan bundan sonra prim ödemeseniz de 51 yaşınızı dolduracağınız 24 Ekim 2020 tarihinde emekli olabilirsiniz.</p>
    </article>
  </body>
</html>