<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/lettera-non-sara-solo-lilva-a-chiudere-litalia-andra-in-ginocchio/1950155/"/>
    <meta property="og:site_name" content="IlSussidiario"/>
    <meta property="article:published_time" content="2019-11-17T05:06:43+00:00"/>
    <meta property="og:title" content="LETTERA/ Non sarà solo l’Ilva a chiudere: l’Italia andrà in ginocchio"/>
    <meta property="og:description" content="Se ArcelorMittal chiude l’Ilva una intera Regione salta e l’Italia andrà in ginocchio. L’appello di un tarantino ai suoi concittadini"/>
  </head>
  <body>
    <article>
      <h1>LETTERA/ Non sarà solo l’Ilva a chiudere: l’Italia andrà in ginocchio</h1>
      <h2>Se ArcelorMittal chiude l’Ilva l’Italia andrà in ginocchio. L’appello di un tarantino ai suoi concittadini</h2>
      <address><time datetime="2019-11-17T05:06:43+00:00">17 Nov 2019, 05:06</time> by <a rel="author" href="https://www.ilsussidiario.net/autori/francesco-sisci/" target="_blank">Francesco Sisci</a></address>
      <p>Caro direttore,<br/>da tarantino all’estero da più di trent’anni vorrei fare un breve ragionamento e lanciare un appello per la città.</p>
      <p><a href="https://www.ilsussidiario.net/news/ilva-linchiesta-che-ricorda-un-male-dellindustria-italiana/1949983/">Se ArcelorMittal chiude l’Ilva</a>, come ora appare deciso, una Regione salta e l’Italia andrà in ginocchio. Citazioni, condanne e sentenze, se mai, arriveranno a Taranto morta.</p>
      <p>Le polemiche e le minacce giudiziarie sul contratto Mittal a Taranto a che servono? In questi casi l’investitore ragiona così: prima prendo il mio e poi si vede. Questo perché il governo italiano è debolissimo, e con le lentezze della burocrazia e della giustizia, chi verrà tra 10-20 anni a esigere penali?</p>
      <p>Quando si fanno grandi investimenti contano solo tre cose: la politica, la convenienza delle parti e i rapporti di forza. Questo governo o i governi precedenti non lo sapevano e/o hanno fatto finta di non saperlo? Oppure, che è peggio, ignorano le leggi basilari della politica?</p>
      <p>Infine la città. Taranto sostanzialmente dai tempi dell’impero romano ha smesso di esistere. Da due secoli è stata solo un ricettacolo di idee altrui. Fu riscoperta da Napoleone che ne voleva fare il ponte tra l’Europa, unificata sotto il suo dominio, l’Asia e l’Africa. Il Regno d’Italia, appena dopo l’unificazione, ripescò il progetto e ne fece il suo porto militare principale.</p>
      <p>La prima Repubblica, nel suo nobile afflato di sviluppare il Sud, ci fece l’Italsider, la più grande e sofisticata industria dell’acciaio d’Europa. Dopo non c’è stato altro. Agli inizi del 2000 Romano Prodi avrebbe voluto farne il più grande porto commerciale dell’Europa, ma di nuovo governo centrale e locale non risposero.</p>
      <p>Ora il governo ha qualche idea? Ce l’ha la città? Se il governo di Roma è debole, quello di Taranto forse è peggio. In città ci sono solo due forze che in questi anni si sono battute per una soluzione: l’arcivescovo Santoro e la Marina militare, che oggi rimane il maggiore singolo datore di lavoro locale. Si può ripartire da lì? Possono promuovere almeno un tavolo di discussione per il futuro della città?</p>
      <p>Ci sono anche i tarantini andati via che chiamerei a mettersi insieme per pensare alla città. I primi concittadini illustri che mi vengono in mente, perché amici d’infanzia, sono lo scrittore Giancarlo De Cataldo e il direttore generale per l’Ambiente presso la Commissione europea Mauro Petriccione.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-supermedia-lega-335-m5s-al-165-centrodestra-al-506/1950266/"/>
        <a href="https://www.ilsussidiario.net/news/pd-a-bologna-tutta-unaltra-storia-3-giorni-dem-zingaretti-una-nuova-italia/1949759/"/>
        <a href="https://www.ilsussidiario.net/news/caos-ue-il-piano-di-macron-per-prendersi-tutta-leuropa/1949893/"/>
        <a href="https://www.ilsussidiario.net/news/dietro-le-quinte-m5s-morente-consegna-di-nuovo-pd-e-governo-ai-pm-dietro/1950206/"/>
        <a href="https://www.ilsussidiario.net/news/visti-da-sinistra-usa-ilva-e-sardine-niente-voto-lultima-virata-di-zingaretti/1950202/"/>
        <a href="https://www.ilsussidiario.net/news/elisabetta-trenta-voleva-diventare-una-spia-bocciata-al-test-psicoattitudinale/1950104/"/>
      </related>
    </article>
  </body>
</html>