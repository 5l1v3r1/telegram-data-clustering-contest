<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/candas-tolga-isik/bir-ibret-vesikasi-olarak-zeytinyagi-2219938"/>
    <meta property="og:site_name" content="Posta"/>
    <meta property="article:published_time" content="2019-11-17T05:01:29+00:00"/>
    <meta property="og:title" content="Bir ibret vesikası olarak zeytinyağı"/>
    <meta property="og:description" content="Özcan Kadıoğlu’ndan öğrendim. Dünya zeytin üretiminde Türkiye beşinci sıradaymış. Gel gör ki üretimdeki bu başarının ekonomiye katkısı maalesef benzer oranda değil."/>
  </head>
  <body>
    <article>
      <h1>Bir ibret vesikası olarak zeytinyağı</h1>
      <address><time datetime="2019-11-17T05:01:29+00:00">17 Nov 2019, 05:01</time> by <a rel="author">Candaş Tolga Işık</a></address>
      <p>Özcan Kadıoğlu’ndan öğrendim. Dünya zeytin üretiminde Türkiye beşinci sıradaymış. Gel gör ki üretimdeki bu başarının ekonomiye katkısı maalesef benzer oranda değil. En iyi zeytinyağı markası sıralamasında bırak ilk üçü, beşi, onu, ilk yirmi beşte İspanyol var, Portekizli var, İtalyan var ama ne yazık ki tek bir Türk markası yok.</p>
      <p>Fındıkta durum farklı mı? Dünyanın en büyük fındık üreticisiyiz ama bir tane Nutella’mız yok. Tekstil sektörünün bu topraklardaki geçmişi 200 yılı aşıyor. Peki bana uluslararası anlamda bir tane tekstil markamızı söyler misiniz? Üretim şüphesiz çok önemli ama üretimi teknolojiyle, inovasyonla destekleyip katma değeri yüksek ürünler, markalar yaratamazsanız bunun hiçbir anlamı yok.</p>
      <p>Dünyanın süper gücü Amerika bunun belki de en büyük örneği. Amerika’da üretim falan kalmadı, üretim dünyanın başka yerlerinde yapılıyor. Ve haliyle Amerika bugün dünyayı üretimle değil finansla yönetiyor. Türkiye televizyonlarında bunların konuşulması gerek. Türkiye’yi yönetenlerin bunları tartışması gerek. Unutmayın, bir ülke sadece düşman orduları tarafından işgal edildiğinde ya da sömürge olunca gitmez!</p>
      <p>
        <b>BİR KALE DAHA YIKILIRKEN...</b>
      </p>
      <p>Dünya tarihinde Amerika’nın kanlı emperyalizmine karşı durabilmiş birkaç anıt isimden biriydi Evo Morales. 14 yıl gibi uzun bir süre her türlü CIA tezgahına rağmen iktidarda kalmayı başararak Latin Amerika tarihine geçti. Ama öyle ya da böyle Amerika’nın istediği oldu ve geçtiğimiz günlerde Morales istifa etmek zorunda bırakıldı.</p>
      <p>Gelen haberler muhtemelen yeniden aday olmayacağı yönünde... Amerikan emperyalizmine karşı bir kale daha yıkılırken Evo Morales’i tarihe geçen şu sözleriyle hatırlayacağız: Dünyada faşist bir Amerikancı darbe olmayacak tek ülke ABD, çünkü bir tek orada ABD Büyükelçiliği yok.</p>
      <p>
        <b>ATATÜRK TİCARETİ</b>
      </p>
      <p>Bizim gazetede nefis bir haber vardı, Atatürk’e benzeyen ve bu işi ticarete çeviren isimlerle konuşmuş arkadaşlar. Atatürk gibi bir lider, bir dâhi bu topraklara bir daha gelmedi.</p>
      <p>Gelecek gibi de görünmüyor. Halkımızdaki bu özlem çok normal. Ama inanın bana, şayet Ulu Önder yaşasaydı milletimizin Ata’sına olan özlemini paraya çevirme yarışına giren bu şaklabanları odunla kovalardı.</p>
      <p>
        <b>NEFİS LAF!</b>
      </p>
      <p>“İnsanlar söylediklerinizi ve yaptıklarınızı unuturlar ama onlara neler hissettirdiğinizi asla unutmazlar.” Maya Angelou</p>
    </article>
  </body>
</html>