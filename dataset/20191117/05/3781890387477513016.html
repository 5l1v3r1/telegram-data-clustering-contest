<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742070"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T05:32:00+00:00"/>
    <meta property="og:title" content="ประชาชนร้อง'บิ๊กตู่'ช่วยแก้ด่วน เศรษฐกิจแย่-ของแพง"/>
    <meta property="og:description" content="“สวนดุสิตโพล”คนโอดของแพง เศรษฐกิจแย่ คนตกงานไม่มีงานทำ หวัง “บิ๊กตู”ช่วยเหลือ"/>
  </head>
  <body>
    <article>
      <h1>ประชาชนร้อง'บิ๊กตู่'ช่วยแก้ด่วน เศรษฐกิจแย่-ของแพง</h1>
      <address>
        <time datetime="2019-11-17T05:32:00+00:00">17 Nov 2019, 05:32</time>
      </address>
      <p>
        <b>“สวนดุสิตโพล”คนโอดของแพง เศรษฐกิจแย่ คนตกงานไม่มีงานทำ หวัง “บิ๊กตู”ช่วยเหลือ</b>
      </p>
      <p>เมื่อวันที่ 17 พ.ย. สวนดุสิตโพล มหาวิทยาลัยสวนดุสิต เปิดเผยผลสำรวจความคิดเห็นของประชาชนทั่วประเทศ จำนวน 1,207 คน เรื่อง “การแก้ปัญหาเศรษฐกิจของรัฐบาล ในสายตาประชาชน” ทำการสำรวจระหว่างวันที่ 12-16 พ.ย.2562 โดยเมื่อถามถึงความคิดเห็น 5 อันดับปัญหาเศรษฐกิจ ที่รุมเร้าประชาชน พบว่าร้อยละ 65.54 ระบุ ข้าวของแพง ค่าครองชีพสูง เพราะ สินค้ามีต้นทุนสูง ทุกอย่างปรับขึ้นราคา รัฐขึ้นภาษีสินค้าต่างๆ ทำให้มีราคาแพงขึ้น นายทุนเอารัดเอาเปรียบ ฯลฯ  รองลงมา ร้องละ 39.19 ระบุ ภาวะเศรษฐกิจของประเทศแย่ เพราะรัฐบาลแก้ปัญหาเศรษฐกิจไม่ได้มาตรการกระตุ้นเศรษฐกิจยังไม่ค่อยได้ผล เงินบาทแข็ง ท่องเที่ยวซบเซาเศรษฐกิจโลกตกต่ำ ฯลฯ  ขณะที่ร้อยละ 31.76 ระบุ การว่างงาน ตกงาน เพราะ เศรษฐกิจไม่ดี ไม่มีงานทำ สถานประกอบการขาดทุนต้องปิดตัวลง ไม่มีเงินจ่ายค่าจ้าง คนงานถูกเลิกจ้าง ฯลฯ ร้อยละ 25.68 ระบุ รายได้ลดลง เงินไม่พอใช้ เพราะ องค์กร สถานประกอบการมีกำไรลดลง ต้องลดรายจ่าย ให้ค่าตอบแทนลดลง ข้าวของแพง รายจ่ายสูง ฯลฯ ร้อยละ 17.48 ระบุ การส่งออก การค้าและการลงทุน เพราะ เศรษฐกิจโลกซบเซา ต่างชาติ ภาคเอกชนไม่กล้าลงทุน ส่งออก-นำเข้ามีปัญหา ค่าเงินบาทแข็งทำให้ได้กำไรลดลง ฯลฯ<br/><br/>เมื่อถามถึงเรื่องที่ประชาชนอยากให้รัฐบาลเข้ามาช่วยเหลือมากที่สุด พบว่า ส่วนใหญ่ ร้อยละ 54.34 ระบุ ควบคุมราคาสินค้า ลดค่าครองชีพ ไม่ขึ้นภาษี รองลงมา ร้อยละ 38.41 ระบุ แก้ปัญหาเศรษฐกิจโดยเร่งด่วน สร้างงานสร้างรายได้ ขึ้นเงินเดือน ร้อยละ 31.15 ระบุ พัฒนาคุณภาพชีวิตของประชาชนให้ดีขึ้น อย่างไรก็ตาม สุดท้ายเมื่อถามถึงบุคคลใดหรือหน่วยงานใดที่ประชาชนคาดหวังให้เข้าช่วยเหลือ พบว่า ร้อยละ 47.90 ระบุ พล.อ.ประยุทธ์ จันทร์โอชา ในฐานะนายกรัฐมนตรีและผู้นำฝ่ายรัฐบาล รองลงมา ร้อยละ 32.84 ระบุ กระทรวงต่าง ๆ เช่น กระทรวงการคลัง พาณิชย์ แรงงาน อุตสาหกรรม เกษตรฯ ร้อยละ 24.94 ระบุ ฝ่ายค้าน พรรคเพื่อไทย พรรคอนาคตใหม่.</p>
    </article>
  </body>
</html>