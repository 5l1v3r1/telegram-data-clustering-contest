<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-kohli-fan-sneaks-onto-field-during-indore-test-virat-reaction-priceless-see-pics-2853713.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T05:25:38+00:00"/>
    <meta property="og:title" content="PICS: शरीर पर 'VK' लिख मैदान में घुसा फैन, विराट कोहली ने किया कुछ ऐसा"/>
    <meta property="og:description" content="India vs Bangladesh 1st Test at Indore: भारत-बांग्लादेश टेस्ट मैच के दौरान यहां शनिवार को सुरक्षा व्यवस्था को धता बताते हुए होलकर स्टेडियम के मैदान में घुसे 22 वर्षीय युवक को गिरफ्तार कर लिया गया। वह..."/>
  </head>
  <body>
    <article>
      <h1>PICS: शरीर पर 'VK' लिख मैदान में घुसा फैन, विराट कोहली ने किया कुछ ऐसा</h1>
      <address><time datetime="2019-11-17T05:25:38+00:00">17 Nov 2019, 05:25</time> by <a rel="author">एजेंसी,इंदौर</a></address>
      <p><b>India vs Bangladesh 1st Test at Indore: </b>भारत-बांग्लादेश टेस्ट मैच के दौरान यहां शनिवार को सुरक्षा व्यवस्था को धता बताते हुए होलकर स्टेडियम के मैदान में घुसे 22 वर्षीय युवक को गिरफ्तार कर लिया गया। वह भारतीय कप्तान विराट कोहली का बड़ा प्रशंसक है और उन्हीं से मिलने की ख्वाहिश पूरी करने के लिए उसने यह हरकत की थी। हालांकि, विराट कोहली ने भी इस मामले को काफी अच्छे से संभाला। विराट कोहली इस फैन के कंधे पर हाथ रखकर उससे कुछ समझाते हुए नजर आए। </p>
      <p>युवक ने विराट कोहली का नाम छपी टी-शर्ट पहन रखी थी। हालांकि, जब वह मैदान में घुसा, तब उसने टी-शर्ट उतार दी थी। इस युवक ने रंगों से अपने चेहरे और शरीर पर जगह-जगह विराट कोहली और वीके (कोहली के नाम का शॉर्ट नेम) लिख रखा था। उसने अपने हाथ पर कोहली के नाम का टैटू भी बनवा रखा था। यही नहीं, उसने अपने बाल खास तरीके से कटवाए थे, जिससे उसके सिर पर भी "वीके" लिखा दिखाई दे रहा था।</p>
      <figure>
        <img src="https://images1.livehindustan.com/uploadimage/library/2019/11/17/16_9/16_9_1/virat_kohli_with_fan_at_indore_test_ani__1573968075.jpg"/>
      </figure>
      <p>जब वह सुरक्षा घेरा तोड़कर मैदान में घुसा, तब भारतीय टीम बांग्लादेश के खिलाफ फील्डिंग कर रही थी। उसे तेजी से खिलाड़ियों की ओर बढ़ता देख सुरक्षा कर्मियों की सांसें फूल गईं जबकि खिलाड़ी उसे अचानक मैदान में देखकर सकपका गए।</p>
      <p>बहरहाल, वह दौड़ते हुए विराट कोहली के पास पहुंचने में कामयाब हो गया। भारतीय कप्तान उसके कंधे पर हाथ रखकर सुरक्षाकर्मियों से सारा माजरा समझने का प्रयास करते देखे गए। इस दौरान कोहली को सुरक्षाकर्मियों को यह इशारा करते भी देखा गया कि वे उनके प्रशंसक के साथ नर्मी से पेश आएं। इन पलों की तस्वीरें सोशल मीडिया पर वायरल हो रही हैं।</p>
      <figure>
        <img src="https://images1.livehindustan.com/uploadimage/library/2019/11/17/16_9/16_9_1/virat_kohli_with_fan_at_indore_test_pti__1573968134.jpg"/>
      </figure>
      <p>विराट कोहली के प्रशंसक की मैदान पर मौजूदगी के कारण कुछ मिनट तक खेल रुका रहा। बाद में इस फैन को तुकोगंज पुलिस थाने ले जाया गया, जहां उसके खिलाफ कानूनी कार्रवाई की गई। पुलिस अधिकारियों ने बताया कि अंतरराष्ट्रीय मैच के दौरान मैदान में घुसे युवक पर नजर पड़ते ही उसे पकड़कर हिरासत में ले लिया गया। बाद में मध्यप्रदेश क्रिकेट संघ (एमपीसीए) की शिकायत पर उसे भारतीय दंड विधान की धारा 448 (किसी स्थान पर अनधिकृत प्रवेश) के तहत गिरफ्तार कर लिया गया।</p>
      <figure>
        <img src="https://images1.livehindustan.com/uploadimage/library/2019/11/17/16_9/16_9_1/virat_kohli_fan_at_indore_test_pti__1573968010.jpg"/>
      </figure>
      <p>उन्होंने बताया कि गिरफ्तार युवक की पहचान सूरज सिंह बिष्ट (22) के रूप में हुई है। वह मूलत: उत्तराखंड का रहने वाला है। वह इंदौर के भंवरकुआं इलाके के एक होटल में कुक है। अधिकारियों के मुताबिक पूछताछ में बिष्ट ने बताया कि वह कोहली का बड़ा प्रशंसक है और भारतीय कप्तान से मिलने की पुरानी ख्वाहिश के कारण दर्शक दीर्घा की जाली फांदकर मैदान में घुसा था।</p>
    </article>
  </body>
</html>