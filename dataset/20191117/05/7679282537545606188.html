<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-stefanos-tsitsipas-beats-roger-federer-and-faces-dominic-thiem-for-title-at-atp-finals-2853717.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T05:42:46+00:00"/>
    <meta property="og:title" content="ATP Finals: फेडरर का सपना तोड़ सितसिपास पहली बार फाइनल में, डोमिनिक थीम से होगा मुकाबला"/>
    <meta property="og:description" content="यूनान के स्टेफानोस सितसिपास ने सनसनीखेज प्रदर्शन करते हुए टेनिस लीजेंड स्विटजरलैंड के रोजर फेडरर को लगातार सेटों में 6-3, 6-4 से हराकर पहली बार सत्र के आखिरी टूर्नामेंट एटीपी वर्ल्ड टूर फाइनल्स के..."/>
  </head>
  <body>
    <article>
      <h1>ATP Finals: फेडरर का सपना तोड़ सितसिपास पहली बार फाइनल में, डोमिनिक थीम से होगा मुकाबला</h1>
      <address><time datetime="2019-11-17T05:42:46+00:00">17 Nov 2019, 05:42</time> by <a rel="author">एजेंसी,लंदन</a></address>
      <p>यूनान के स्टेफानोस सितसिपास ने सनसनीखेज प्रदर्शन करते हुए टेनिस लीजेंड स्विटजरलैंड के रोजर फेडरर को लगातार सेटों में 6-3, 6-4 से हराकर पहली बार सत्र के आखिरी टूर्नामेंट एटीपी वर्ल्ड टूर फाइनल्स के खिताबी मुकाबले में प्रवेश कर लिया। फेडरर से 17 वर्ष छोटे सितसिपास ने इस 38 वर्षीय दिग्गज की सातवीं बार चैंपियन बनने की उम्मीदों पर पानी फेरा। वहीं, डोमिनिक थीम ने मौजूदा चैंपियन अलेक्सांद्र ज्वेरेव को हराकर एटीपी फाइनल्स टेनिस टूर्नामेंट के फाइनल में प्रवेश किया। उनका मुकाबला रोजर फेडरर को हराने वाले स्टेफानोस सितसिपास से होगा। ऑस्ट्रिया के पांचवीं वरीयता प्राप्त थीम ने सेमीफाइनल में जर्मनी के ज्वेरेव को 7-5, 6-3 से हराया। थीम चौथी बार एटीपी फाइनल्स खेल रहे हैं, लेकिन पिछले तीन अवसरों पर वह केवल तीन मैच जीत पाये थे और कभी ग्रुप चरण से आगे नहीं बढ़ पाए थे।  </p>
      <p>छठी सीड सितसिपास का फेडरर के खिलाफ यह चौथा मुकाबला था। 38 साल के फेडरर ने इस वर्ष सितसिपास को दुबई और बासेल में 6-4, 6-4 के स्कोर से हराया था। लेकिन सितसिपास ने यह मुकाबला जीतकर फेडरर से करियर में 2-2 से बराबरी कर ली। 20 बार के ग्रैंड स्लेम विजेता फेडरर इस टूर्नामेंट में 17वीं बार सेमीफाइनल खेल रहे थे और 11वें फाइनल की तलाश में थे। लेकिन पहले सेट में स्विस मार्स्ट 1-4 से पिछड़ने के बाद वापसी नहीं कर पाए और लगातार सेटों में मुकाबला हार गए। </p>
      <h3>
        <a href="https://www.livehindustan.com/sports/story-rafael-nadal-bows-out-on-top-of-the-world-despite-lose-first-atp-finals-title-2853618.html">राफेल नडाल फिर पहले फाइनल्स खिताब से चूके, पर मिली नंबर वन ट्रॉफी</a>
      </h3>
      <p>इससे पहले स्पेन के राफेल नडाल का करियर में पहली बार एटीपी फाइनल्स टेनिस टूर्नामेंट खिताब जीतने का सपना इस वर्ष भी चकनाचूर हो गया, जहां ग्रुप में बचा आखिरी सेमीफाइनल स्थान गत चैंपियन जर्मनी के एलेक्सांद्र ज्वेरेव ने अपने नाम कर लिया। इस हार के बावजूद नडाल ने इस साल का समापन दुनिया के नंबर एक खिलाड़ी के रूप में किया जिसके लिए उन्हें नंबर वन की ट्रॉफी प्रदान की गई।</p>
      <p>नडाल ने लंदन के ओ2 एरेना में अपने मुकाबले में स्तेफानोस सितसिपास को 6-7 (4-7) 6-4 7-5 से पराजित किया था, लेकिन ग्रुप से अंतिम-चार में पहुंचने के एकमात्र स्थान के लिए दानिल मेदवेदेव और ज्वेरेव के बीच हुये मुकाबले में जर्मन खिलाड़ी की हार ज़रूरी थी। गत चैंपियन ज्वेरेव ने मेदवेदेव को 6-4 7-6 (7-4) से पराजित कर यह स्थान अपने नाम किया और स्पेनिश स्टार को बाहर होना पड़ गया।</p>
      <p>इस हार के बावजूद 33 साल के नडाल ने पांचवीं बार साल का समापन नंबर एक खिलाड़ी के रूप में किया जिसके लिए एटीपी के अध्यक्ष क्रिस केरमोड ने उन्हें ट्रॉफी प्रदान की। नडाल ने इस तरह सर्बिया के नोवाक जोकोविच और स्विट्जरलैंड के रोजर फेडरर की बराबरी कर ली जिन्होंने पांच बार यह उपलब्धि हासिल की है। अमेरिका के पीट सम्प्रास के नाम छह बार साल का समापन नंबर एक खिलाड़ी के रूप में करने का रिकॉर्ड है। नडाल ने चार नवम्बर को जोकोविच को नंबर एक स्थान से अपदस्थ किया था।</p>
      <h3>
        <a href="https://www.livehindustan.com/sports/story-kidambi-srikanth-knocked-out-of-hong-kong-open-2853609.html">हांगकांग ओपन में श्रीकांत की हार से चुनौती खत्म</a>
      </h3>
      <p>19 बार के ग्रैंड स्लेम चैंपियन नडाल अब फेडरर से एक कदम पीछे हैं। उन्होंने इस वर्ष रिकार्ड 12वीं बार फ्रेंच ओपन और चौथी बार यूएस ओपन खिताब जीता था। नडाल नेकहा,“ग्रैंड स्लेम  जीतने के लिए आपको निरंतर अच्छा खेलने की जरूरत होती है लेकिन आप किसी से तुलना नहीं कर सकते हैं। ग्रैंड स्लेम जीतने का अहसास ही अलग होता है। लेकिन वर्ष का समापन दुनिया के नंबर एक खिलाड़ी के तौर पर करना भी खास अहसास है।”</p>
      <p>नडाल के लिए यह वर्ष काफी सफल रहा है, जिसमें उन्होंने दो ग्रैंड स्लेम और दो मास्टर्स खिताब अपने नाम किये। वह करियर में दूसरी बार किसी सत्र के चारों ग्रैंड स्लेम टूर्नामेंटों के सेमीफाइनल में भी पहुंचे। हालांकि जांघ और घुटने की चोट के कारण उन्हें काफी परेशानी भी झेलनी पड़ी और वह शंघाई मास्टर्स में उतर नहीं सके जबकि पेरिस मास्टर्स से बीच में ही उन्हें हटना पड़ा।<br/> </p>
    </article>
  </body>
</html>