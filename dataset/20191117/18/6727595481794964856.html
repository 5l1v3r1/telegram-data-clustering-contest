<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/we-miss-shiv-sena-dwindling-nda-alliances-a-concern-ljp-chirag-paswan343.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T18:59:00+00:00"/>
    <meta property="og:title" content="ആദ്യം ടി.ഡി.പി, പിന്നെ ആര്‍.എല്‍.എസ്.പി, ഇപ്പോള്‍ ശിവസേന; എന്‍.ഡി.എയില്‍ കക്ഷികളുടെ എണ്ണം കുറഞ്ഞുവരുന്ന കാര്യം ചൂണ്ടിക്കാട്ടി എല്‍.ജെ.പി നേതാവ്"/>
    <meta property="og:description" content="Amit Shah Bjp LJP Maharashtra National News PM Narendra Modi RLSP Shivsena TDP V Muraleedaran India ന്യൂദല്‍ഹി: ദല്‍ഹിയില്‍ നടന്ന എന്‍.ഡി.എ യോഗത്തില്‍ ശിവസേനയുടെ അസാന്നിധ"/>
  </head>
  <body>
    <article>
      <h1>ആദ്യം ടി.ഡി.പി, പിന്നെ ആര്‍.എല്‍.എസ്.പി, ഇപ്പോള്‍ ശിവസേന; എന്‍.ഡി.എയില്‍ കക്ഷികളുടെ എണ്ണം കുറഞ്ഞുവരുന്ന കാര്യം ചൂണ്ടിക്കാട്ടി എല്‍.ജെ.പി നേതാവ്</h1>
      <address><time datetime="2019-11-17T18:59:00+00:00">17 Nov 2019, 18:59</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ദല്‍ഹിയില്‍ നടന്ന എന്‍.ഡി.എ യോഗത്തില്‍ ശിവസേനയുടെ അസാന്നിധ്യം പ്രകടമായതായി എല്‍.ജെ.പി നേതാവ് ചിരാഗ് പസ്വാന്‍. എന്‍.ഡി.എ സഖ്യകക്ഷികളുടെ എണ്ണം കുറഞ്ഞുവരുന്നതില്‍ അദ്ദേഹം ആശങ്കയും പ്രകടിപ്പിച്ചു.</p>
      <p>നേരത്തേ ടി.ഡി.പിയും പിന്നീട് ആര്‍.എല്‍.എസ്.പിയും സഖ്യം വിട്ടതായി മാധ്യമപ്രവര്‍ത്തകരോടു സംസാരിക്കവെ ചിരാഗ് ചൂണ്ടിക്കാട്ടി.</p>
      <p>എന്‍.ഡി.എയ്ക്ക് ഒരു ഏകോപന സമിതിയുണ്ടാക്കുകയോ കണ്‍വീനറെ നിയോഗിക്കുകയോ ചെയ്യണമെന്നു പ്രധാനമന്ത്രി നരേന്ദ്രമോദിയോടു താന്‍ അഭ്യര്‍ഥിച്ചതായി അദ്ദേഹം വ്യക്തമാക്കി. സഖ്യകക്ഷികളുടെ അഭിപ്രായങ്ങള്‍ പങ്കുവെയ്ക്കാനും മെച്ചപ്പെട്ട ഏകോപനത്തിനും ഇതു സഹായകരമാകുമെന്ന് അദ്ദേഹം പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>പാര്‍ലമെന്റിന്റെ ശീതകാല സമ്മേളനത്തില്‍ എന്‍.ഡി.എയിലെ കക്ഷികളെല്ലാവരും ഒരുമിച്ചു തന്നെ പ്രവര്‍ത്തിക്കുമെന്നും അതിനായി കൂടുതല്‍ യോഗങ്ങള്‍ ആവശ്യമുണ്ടെന്നും അദ്ദേഹം പറഞ്ഞു. ഈ മാസം ആദ്യമാണ് എല്‍.ജെ.പി അധ്യക്ഷനായി ചിരാഗ് പസ്വാനെ നിയമിച്ചത്.</p>
      <related>
        <a href="https://www.doolnews.com/ncp-extends-support-to-shiv-sena-for-mumbai-s-mayor-elections5676.html?utm_source=doolnews&amp;utm_medium=related"/>
      </related>
      <p>പാര്‍ലമെന്ററി കാര്യമന്ത്രി പ്രഹ്ലാദ് ജോഷിയുടെ നേതൃത്വത്തിലാണ് എന്‍.ഡി.എ യോഗം ചേര്‍ന്നത്. മോദിക്കു പുറമേ കേന്ദ്രമന്ത്രിമാരായ അമിത് ഷാ, തവര്‍ചന്ദ് ഗെഹ്‌ലോട്ട്, വി. മുരളീധരന്‍, അര്‍ജുന്‍ റാം മേഘ്‌വാള്‍ തുടങ്ങിയവര്‍ പങ്കെടുത്തു.</p>
      <p>എന്‍.ഡി.എ കക്ഷികളുടെ യോഗത്തില്‍ പങ്കെടുക്കില്ലെന്ന് ശിവസേനാ നേതാവ് സഞ്ജയ് റാവത്ത് നേരത്തേതന്നെ വ്യക്തമാക്കിയിരുന്നു. മഹാരാഷ്ട്രയിലെ സര്‍ക്കാര്‍ രൂപീകരണവുമായി ബന്ധപ്പെട്ട് ബി.ജെ.പിയും ശിവസേനയും തമ്മിലുണ്ടായ പോരാണ് ഇതിനു കാരണം.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>അടുത്തിടെ ശിവസേനയുടെ ഏക കേന്ദ്രമന്ത്രി അരവിന്ദ് സാവന്ത് തത്സ്ഥാനത്തു നിന്നു രാജിവെച്ചിരുന്നു. എന്‍.ഡി.എയുമായുള്ള എല്ലാ ബന്ധവും ഉപേക്ഷിച്ചാല്‍ മാത്രമേ സര്‍ക്കാരുണ്ടാക്കാന്‍ കൂടെ നില്‍ക്കൂവെന്ന എന്‍.സി.പിയുടെ ആവശ്യം പരിഗണിച്ചായിരുന്നു ഇത്.</p>
      <p>
        <b>ചിത്രത്തിന് കടപ്പാട്: ഇന്ത്യ ടുഡേ</b>
      </p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>