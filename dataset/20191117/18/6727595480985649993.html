<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/gaurav-vallab-against-raghubar-das-jharkhand-election.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T18:53:00+00:00"/>
    <meta property="og:title" content="നേര്‍ക്കുനേര്‍ മുട്ടാന്‍ തീരുമാനിച്ച് കോണ്‍ഗ്രസ്; ജാര്‍ഖണ്ഡ് മുഖ്യമന്ത്രിക്കെതിരെ മത്സരിക്കുക കോണ്‍ഗ്രസ് മുഖ്യമന്ത്രി സ്ഥാനാര്‍ത്ഥി"/>
    <meta property="og:description" content="Congress Gourav Vallabh Jharkhand National News Raghubar Das India മഹാരാഷ്ട്രയില്‍ നിന്നും ഹരിയാനയില്‍ നിന്നും ആത്മവിശ്വാസം ഉള്‍ക്കൊണ്ടാണ് കോണ്‍ഗ്രസ് ജാര്‍ഖണ്ഡ് മത്സരത്തി"/>
  </head>
  <body>
    <article>
      <h1>നേര്‍ക്കുനേര്‍ മുട്ടാന്‍ തീരുമാനിച്ച് കോണ്‍ഗ്രസ്; ജാര്‍ഖണ്ഡ് മുഖ്യമന്ത്രിക്കെതിരെ മത്സരിക്കുക കോണ്‍ഗ്രസ് മുഖ്യമന്ത്രി സ്ഥാനാര്‍ത്ഥി</h1>
      <address><time datetime="2019-11-17T18:53:00+00:00">17 Nov 2019, 18:53</time> by <a rel="author">ന്യൂസ് ഡെസ്‌ക്</a></address>
      <p>മഹാരാഷ്ട്രയില്‍ നിന്നും ഹരിയാനയില്‍ നിന്നും ആത്മവിശ്വാസം ഉള്‍ക്കൊണ്ടാണ് കോണ്‍ഗ്രസ് ജാര്‍ഖണ്ഡ് മത്സരത്തിനിറങ്ങുന്നത്. ബി.ജെ.പിയുമായുള്ള പോരാട്ടം എല്ലാവിധത്തിലും ശക്തമാക്കാനാണ് കോണ്‍ഗ്രസ് തീരുമാനം. അതിന്റെ ഭാഗമായി രാജ്യം ശ്രദ്ധിക്കുന്ന ഒരു പോരാട്ടത്തിനാണ് ജംഷഡ്പൂര് സാക്ഷ്യം വഹിക്കാനൊരുങ്ങുന്നത്.</p>
      <p>ജാര്‍ഖണ്ഡ് മുഖ്യമന്ത്രിയും മുതിര്‍ന്ന ബി.ജെ.പി നേതാവുമായ രഘുബര്‍ ദാസിനെതിരെയാണ് ആ പോരാട്ടം കഴിഞ്ഞ അഞ്ച് തവണയായി ജംഷഡ്പൂര്‍ ഈസ്റ്റ് മണ്ഡലത്തില്‍ നിന്ന് വിജയിക്കുന്ന രഘുബര്‍ ദാസിനെതിരെ കോണ്‍ഗ്രസ് രംഗത്തിറക്കുന്നത് മുഖ്യമന്ത്രി സ്ഥാനാര്‍ത്ഥിയായ ഗൗരവ് വല്ലഭിനെയാണ്.</p>
      <p>സാധാരണഗതിയില്‍ മുഖ്യമന്ത്രി സ്ഥാനാര്‍ത്ഥിയായ വ്യക്തിയെ തങ്ങളുടെ ശക്തികേന്ദ്രത്തില്‍ നിന്ന് വിജയിപ്പിച്ചെടുക്കാനാണ് കോണ്‍ഗ്രസായാലും ബിജെ.പിയായാലും ശ്രമിക്കാറുള്ളത്. എന്നാല്‍ ഇക്കുറി ആ ധാരണകള്‍ തിരുത്തിയെഴുതാനാണ് കോണ്‍ഗ്രസ് ശ്രമം. മാത്രമല്ല രഘുബര്‍ ദാസും ഗൗരവ് വല്ലഭും നേരിട്ട് ഏറ്റുമുട്ടുമ്പോള്‍ അതിന്റെ ഗുണം സംസ്ഥാനത്തെ മറ്റ് സ്ഥാനാര്‍ത്ഥികള്‍ക്കും ലഭിക്കുമെന്നാണ് കോണ്‍ഗ്രസ് കരുതുന്നത്.</p>
      <related>
        <a href="https://www.doolnews.com/mea-brief-on-ayodhya-verdict-skips-mention-of-1992-mosque-demolition345.html?utm_source=doolnews&amp;utm_medium=related"/>
      </related>
      <p>ജംഷഡ്പൂരിലെ എക്‌സ്.എല്‍.ആര്‍.ഐ മാനേജ്‌മെന്റ് ഇന്‍സ്റ്റിറ്റ്യൂട്ടിലെ ധനകാര്യ പ്രൊഫസറായിരുന്നു ഗൗരവ് വല്ലഭ്. ക്രെഡിറ്റ് റിസ്‌ക് മാനേജ്‌മെന്റില്‍ ഡോക്ടറേറ്റും ഗൗരവ് കരസ്ഥമാക്കിയിട്ടുണ്ട്. നിരവധി ബാങ്കുകളുമായി സഹകരിക്കുകയും പുസ്തകങ്ങള്‍ രചിക്കുകയും ചെയ്തിട്ടുണ്ട്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>അക്കാദമിക പാരമ്പര്യമുള്ളവരുടെ കുടുംബത്തിലാണ് ഗൗരവ് ജനിച്ചത്. കുടുംബത്തില്‍ നിന്ന് രാഷ്ട്രീയത്തിലേക്ക് വന്ന ആദ്യത്തെയാളാണ് ഗൗരവ് വല്ലഭ്. ഈ വര്‍ഷം ആദ്യമാണ് കോണ്‍ഗ്രസിന്റെ 10 വക്താക്കളില്‍ ഒരാളായി ഗൗരവിനെ തെരഞ്ഞെടുത്തത്.</p>
      <related>
        <a href="https://www.doolnews.com/pc-vishnunath-against-dyfi-program-in-koothuparambu-day892.html?utm_source=doolnews&amp;utm_medium=related"/>
      </related>
      <p>ബി.ജെ.പിയുടെ പ്രമുഖ വക്താവായ സംബിത് പത്രയോട് ചര്‍ച്ചകളില്‍ വിട്ടുവീഴ്ചയില്ലാതെ ഏറ്റുമുട്ടിയതോടെയാണ് ഗൗരവ് ജനശ്രദ്ധ നേടിയത്. സംസ്ഥാനത്ത് അഞ്ച് ഘട്ടങ്ങളിലായായാണ് തെരഞ്ഞെടുപ്പ് നടക്കുന്നത്.</p>
      <related>
        <a href="https://www.doolnews.com/cpim-pb-against-minister-kadakampally-surendran-on-activist-comment823.html?utm_source=doolnews&amp;utm_medium=related"/>
      </related>
      <p>നിലവില്‍ ബി.ജെ.പി ഭരിക്കുന്ന ജാര്‍ഖണ്ഡില്‍ ഏതുവിധേനയും ഭരണം പിടിക്കാനാണ് കോണ്‍ഗ്രസ് ശ്രമം.നവംബര്‍ 23ന് ആരംഭിക്കുന്ന തെരഞ്ഞെടുപ്പ് ഡിസംബര്‍ 20ന് അവസാനിക്കും. ഡിസംബര്‍ 23ന് വോട്ടെണ്ണല്‍ നടക്കും.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/WOHPLaovcuQ" width="560" height="315" data-service="Youtube" scrolling="no"/>
      </figure>
    </article>
  </body>
</html>