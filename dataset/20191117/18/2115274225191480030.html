<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/proteste_iran_bloccato_internet_caro_benzina-6567662/news/2019-11-17/"/>
    <meta property="og:site_name" content="Agi"/>
    <meta property="article:published_time" content="2019-11-17T18:57:00+00:00"/>
    <meta property="og:title" content="In Iran infuria la protesta contro il caro benzina"/>
    <meta property="og:description" content="Ancora ignoto il numero delle vittime degli scontri, tra le quali c'è un poliziotto. Almeno un migliaio gli arresti. Banche e negozi incendiati e saccheggiati. Le autorità bloccano internet. "/>
  </head>
  <body>
    <article>
      <h1>In Iran infuria la protesta contro il caro benzina</h1>
      <h2>Ancora ignoto il numero delle vittime degli scontri, tra le quali c'è un poliziotto. Almeno un migliaio gli arresti. Banche e negozi incendiati e saccheggiati. Le autorità bloccano internet. </h2>
      <address><time datetime="2019-11-17T18:57:00+00:00">17 Nov 2019, 18:57</time> by <a rel="author" href="https://www.agi.it/authors/nuccia-bianchini/" target="_blank">N. Bianchini, F. Greco</a></address>
      <p>L'aumento del prezzo della benzina riempie le piazze della protesta in Iran dove le autorità, nel tentativo di soffocare la voce dei manifestanti, hanno bloccato Internet. Trapela poco dall'Iran sulle <a href="https://www.agi.it/estero/proteste_iran_aumento_benzina-6565596/news/2019-11-16/">proteste in corso</a> contro l'aumento del prezzo della benzina e il razionamento del carburante, ma è ormai un dato certo che le violenze in cui quelle sono sfociate hanno fatto "diversi morti", e tra loro un poliziotto.</p>
      <p>Sono <b>almeno un migliaio le persone arrestate</b> in due giorni di rivolte. I maggiori danni alla proprietà pubblica e privata si sono verificati nelle province di Khuzestan, Teheran, Fars e Kerman. In tutto il Paese sono state incendiati o saccheggiati cento agenzie bancarie e 57 negozi; una succursale della Maskan Bank è stata data alle fiamme in piazza Sadegian, nella parte occidentale di Teheran, isolata da un ampio dispiegamento di mezzi antisommossa, presenti anche in altre zone della città. I disordini hanno anche causato la parziale chiusura del Gran Bazaar nella capitale, ha confermato l'Associazione islamica delle corporazioni e dei mercati.</p>
      <p>Secondo l'agenzia iraniana Mehr, alle proteste hanno partecipato circa 87 mila lpersone, principalmente uomini, in un centinaio di diverse località; un bilancio esatto delle vittime non è ancora chiaro ma la maggior parte è stata registrata durante attacchi ai distributori di benzina e al quartier generale delle forze di sicurezza. Finora, le autorità hanno confermato la morte di un poliziotto nella città di Kermanshah e di un manifestante a Sirjan.</p>
      <p>Tuttavia, <b>la stessa televisione di Stato ha riferito di "diversi" morti</b> e la Guida Suprema, <b>Ali Khamenei</b>, ha confermato che "alcune persone hanno perso la vita". Khamenei si è schierato con il governo iraniano. "Non sono un esperto - ha detto - ma se queste decisioni vengono prese dai vertici delle istituzioni, io le sostengo". Poco dopo ha parlato al Paese il presidente, <b>Hassan Rohani</b>: "Le manifestazioni sono un diritto del popolo, ma i disordini devono cessare. Non permetteremo di mettere a rischio la stabilità dello Stato".</p>
      <p>La rabbia della popolazione è esplosa dopo che le autorità hanno annunciato provvedimenti da cui si attendono proventi - stimati tra i 300 e i 310 mila miliardi di rial (2,55 miliardi di dollari l'anno) - che saranno ridistribuiti alle famiglie in difficoltà. La misura appare volta a contrastare i contraccolpi delle <b>sanzioni reintrodotte dagli Usa</b>, dopo il ritiro dall'accordo sul nucleare iraniano, del 2015.</p>
      <p>"Danneggiare e bruciare (i beni pubblici, ndr) non è qualcosa che la gente dovrebbe fare, è teppismo", ha aggiunto Khamenei. Dagli Stati Uniti è anche intervenuto il segretario di Stato, <b>Mike Pompeo</b>: "Gli Usa vi ascoltano, vi sostengono, sono con voi". Ma il ministro dell'Interno, <b>Abdolreza Rahmani Fazli</b>, ha già minacciato il possibile intervento delle forze di sicurezza per ristabilire l'ordine: "Finora le forze di sicurezza hanno mostrato moderazione e tollerato le proteste. Ma poiché la sicurezza delle persone è la nostra priorità, adempiranno al loro dovere di ristabilire la calma" se le proteste continueranno.</p>
    </article>
  </body>
</html>