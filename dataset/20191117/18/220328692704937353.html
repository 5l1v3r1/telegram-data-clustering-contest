<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/opozitsiyata-v-gruziya-iska-predsrochni-izbori-406986.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T18:31:11+00:00"/>
    <meta property="og:title" content="Опозицията в Грузия иска предсрочни избори"/>
    <meta property="og:description" content="Над 10 000 души се събраха следобед пред парламента в Тбилиси"/>
  </head>
  <body>
    <article>
      <h1>Опозицията в Грузия иска предсрочни избори</h1>
      <address><time datetime="2019-11-17T18:31:11+00:00">17 Nov 2019, 18:31</time> by <a rel="author">Стандарт</a></address>
      <p>Хиляди демонстранти протестираха днес в Грузия по призив на опозицията и поискаха предсрочни избори, след като управляващото мнозинство отхвърли реформата в избирателната система, обещана, за да се сложи край на предишна вълна от протести,съобщава БТА.</p>
      <p>Над 10 000 души се събраха следобед пред парламента в Тбилиси. Те развяваха грузински и европейски знамена и издигаха гигантски лозунг "Всички срещу един", отправен срещу Бидзина Иванишвили, председател на управляващата партия "Грузинска мечта".</p>
      <p>Десетки хиляди грузинци протестираха през юни срещу Иванишвили, когото подозират, че управлява задкулисно страната, и нейното правителство. В началото демонстрациите бяха предизвикани от присъствието на руски депутати в грузинския парламент, и то след конфликта между двете страни по време на кратката война през 2008 година. Полицията потуши този протест, при което мнозина от демонстрантите бяха ранени. Вълната от протести в крайна сметка се успокои след обещанието за избирателна реформа.</p>
    </article>
  </body>
</html>