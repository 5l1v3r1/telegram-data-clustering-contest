<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportanalytic.com/blog/248212na-mazhornii-noti_-yak-ukraina-zavershila-vidbir-na-evro.html"/>
    <meta property="og:site_name" content="SPORTanalytic"/>
    <meta property="article:published_time" content="2019-11-17T18:22:00+00:00"/>
    <meta property="og:title" content="На мажорній ноті. Як Україна завершила відбір на Євро"/>
    <meta property="og:description" content="Мабуть, любителі АПЛ завжди будуть згадувати історію непереможного &quot;Арсеналу&quot;, котрий не програв жодного матчу в сезоні. Тепер ми теж маємо таку історію, котрою можемо пишатися. Повідомляє сайт Sportanalytic.com. Сьогодні збірна України з футболу завершила відбір на чемпіонат Європи, так і не зазнавши жодної поразки у вісьмох поєдинках. Ми пройшли цей турнір із двома нічиїми, котрі здобули на полі Португалії та Сербії. У всіх інших матчах Україна святкувала перемогу, що є абсолютно нерядовою подією у нашому футболі. Так, збірна Бельгії, наприклад, взагалі не втратила поки жодного очка, але поки у нас немає команди такого рівня, хоч до цього варто йти. Якщо пригадуєте, то славнозвісна збірна Блохіна програла вдома Туреччині, вже вирішивши питання виходу на чемпіонат світу 2006 року. Матч у Сербії був для нас важливим лише з точки зору посіву на чемпіонат Європи. Нічия сьогодні відчиняла перед нами двері першого кошика, а це у перспективі давало право зустрічі зі слабшими командами. На самому старті матчу могло…"/>
  </head>
  <body>
    <article>
      <h1>На мажорній ноті. Як Україна завершила відбір на Євро</h1>
      <address>
        <time datetime="2019-11-17T18:22:00+00:00">17 Nov 2019, 18:22</time>
      </address>
      <figure>
        <img src="http://sportanalytic.com/uploads/images/default/7010_se.jpeg"/>
      </figure>
      <p>Мабуть, любителі АПЛ завжди будуть згадувати історію непереможного "Арсеналу", котрий не програв жодного матчу в сезоні. Тепер ми теж маємо таку історію, котрою можемо пишатися. Повідомляє сайт <a href="http://sportanalytic.com/">Sportanalytic.com.</a> <br/><br/>Сьогодні збірна України з футболу завершила відбір на чемпіонат Європи, так і не зазнавши жодної поразки у вісьмох поєдинках. Ми пройшли цей турнір із двома нічиїми, котрі здобули на полі Португалії та Сербії. У всіх інших матчах Україна святкувала перемогу, що є абсолютно нерядовою подією у нашому футболі. Так, збірна Бельгії, наприклад, взагалі не втратила поки жодного очка, але поки у нас немає команди такого рівня, хоч до цього варто йти. Якщо пригадуєте, то славнозвісна збірна Блохіна програла вдома Туреччині, вже вирішивши питання виходу на чемпіонат світу 2006 року. <br/><br/>Матч у Сербії був для нас важливим лише з точки зору посіву на чемпіонат Європи. Нічия сьогодні відчиняла перед нами двері першого кошика, а це у перспективі давало право зустрічі зі слабшими командами. На самому старті матчу могло з'явитися враження, що Сербія грає за порожніх трибун, адже ще перед грою було продано всього 9 тисяч квитків. І це хвалений сербський фанатизм? Повертаючись до матчу, було помітно, що обидві команди грають не на повних обертах. Сербам для виходу на Євро потрібно було не лише перемагати Україну, але й чекати осічки Португалії проти Люксембургу, що відверто смішно. Саме тому ми побачили товариський матч із підвищеною відповідальністю на очах у малої кількості вболівальників.<br/><br/>Тим не менш вже вкотре цієї осені українська команда проявила свій характер. Мабуть, багато хто вже засмутився сьогодні через поразку, поки своє слово не сказав Артем Бесєдін, котрого ще називають "опорним форвардом". Він розібрався з суперниками у чужому штрафному майданчику, поставив свій могутній корпус і легко, але точно покотив м'яч повз воротаря сербів. Оскільки це сталося вже у компенсований час, так засвітився остаточний рахунок на табло. Відбір, котрий ми розпочали нічиєю проти Португалії, завершився нічиєю проти Сербії, котра була здобута на останніх секундах. Браво, хлопці, браво, тренере, і тепер чекаємо жеребкування.<br/><br/><b>Ігор Цвик, головний редактор Sportanalytic.com</b><br/><br/>Сайт <a href="http://sportanalytic.com/">Sportanalytic.com</a>, читай новини про спорт українською!</p>
    </article>
  </body>
</html>