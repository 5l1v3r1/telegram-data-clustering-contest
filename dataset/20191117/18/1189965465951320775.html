<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259582/polytexneio-poreies-sti-thessaloniki-isxyres-astynomikes-dynameis-sto-kentro"/>
    <meta property="og:site_name" content="LiFO"/>
    <meta property="article:published_time" content="2019-11-17T18:08:00+00:00"/>
    <meta property="og:title" content="Πολυτεχνείο: Πορείες στη Θεσσαλονίκη - Ισχυρές αστυνομικές δυνάμεις στο κέντρο"/>
    <meta property="og:description" content="Ξεκίνησε η πρώτη πορεία για την επέτειο του Πολυτεχνείου στη Θεσσαλονίκη"/>
  </head>
  <body>
    <article>
      <h1>Πολυτεχνείο: Πορείες στη Θεσσαλονίκη - Ισχυρές αστυνομικές δυνάμεις στο κέντρο</h1>
      <h2>Ξεκίνησε η πρώτη πορεία για την επέτειο του Πολυτεχνείου στη Θεσσαλονίκη</h2>
      <address><time datetime="2019-11-17T18:08:00+00:00">17 Nov 2019, 18:08</time> by <a rel="author">NEWSROOM</a></address>
      <p>
        <b>Με τις καθιερωμένες πορείες σε εξέλιξη κορυφώνονται και στην <a href="https://www.lifo.gr/tags/%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7">Θεσσαλονίκη </a>οι εκδηλώσεις για την 46η επέτειο από την εξέγερση του Πολυτεχνείου.</b>
      </p>
      <p>Στο επίκεντρο των επετειακών εκδηλώσεων στη Θεσσαλονίκη βρίσκεται η Πολυτεχνική Σχολή του ΑΠΘ, όπου νωρίτερα κατατέθηκαν στεφάνια στο μνημείο των Ηρώων του Πολυτεχνείου, από εκπροσώπους φορέων, φοιτητές, εργαζόμενους, συνταξιούχους και απλούς πολίτες. Από το σημείο αυτό ξεκίνησαν οι πορείες προς το αμερικανικό προξενείο επί της οδού Τσιμσική.</p>
      <p>Η πρώτη συγκέντρωση ξεκίνησε στις 5 το απόγευμα, για την οποία απηύθυναν κάλεσμα ο Σύνδεσμος Φυλακισθέντων και Εξορισθέντων Αντιστασιακών 1967 - 1974 (Σ.Φ.Ε.Α.), το ΠΑΜΕ, όπως επίσης φοιτητές και σπουδαστές που πρόσκεινται στο ΚΚΕ. Μισή ώρα αργότερα ξεκίνησε και η δεύτερη συγκέντρωση στην οποία καλούν φοιτητικοί σύλλογοι του Αριστοτελείου Πανεπιστημίου, το Εργατοϋπαλληλικό Κέντρο Θεσσαλονίκης, η νεολαία του ΣΥΡΙΖΑ, κόμματα και οργανώσεις της εξωκοινοβουλευτικής Αριστεράς, κινήσεις κατά του ρατσισμού και φασισμού, συλλογικότητες του ευρύτερου αντιεξουσιαστικού χώρου κ.ά.</p>
      <p>Με δική του ξεχωριστή πορεία συμμετέχει στις επετειακές εκδηλώσεις ο ΣΥΡΙΖΑ, με βουλευτές του κόμματος και μέλη της Νεολαίας.</p>
      <p>Στο μεταξύ, αποκλεισμένο είναι από νωρίς το απόγευμα το κέντρο της Θεσσαλονίκης, λόγω των προγραμματισμένων κινητοποιήσεων. Όπως ανακοίνωσε η διεύθυνση Τροχαίας από τις 14:30 σταδιακά, κι ανάλογα με την εξέλιξη των εκδηλώσεων, δεν θα επιτρέπεται η κίνηση των οχημάτων στο κέντρο της πόλης, ενώ θα υπάρξουν αλλαγές στα δρομολόγια των αστικών λεωφορείων.</p>
      <p>Ισχυρές δυνάμεις της ΕΛ.ΑΣ. βρίσκονται σε κεντρικούς δρόμους, ενώ αστυνομικοί φραγμοί θα αναπτυχθούν σε καίρια σημεία της πόλης. Στο πλαίσιο των μέτρων έχουν επιστρατευτεί και δύο εισαγγελείς πλημμελειοδικών που θα επιβλέπουν τα αστυνομικά μέτρα.</p>
    </article>
  </body>
</html>