<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/mea-brief-on-ayodhya-verdict-skips-mention-of-1992-mosque-demolition345.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T18:40:00+00:00"/>
    <meta property="og:title" content="ബാബ്‌റി മസ്ജിദ് എങ്ങനെയാണു തകര്‍ന്നത്? ഉത്തരമില്ലാതെ അയോധ്യാ വിധിയെപ്പറ്റി വാര്‍ത്താക്കുറിപ്പുമായി ഇന്ത്യന്‍ സ്ഥാനപതി കാര്യാലയം; അതില്‍ പറയുന്നതിങ്ങനെ"/>
    <meta property="og:description" content="Ayodhya Verdict Babri Masjid Demolition Bhutan India ന്യൂദല്‍ഹി: അയോധ്യാ വിധിയുമായി ബന്ധപ്പെട്ട് ഇന്ത്യന്‍ സ്ഥാനപതി കാര്യാലയം പുറത്തിറക്കിയ വാര്‍ത്താക്കുറിപ്പില്‍ ബാബ്‌റി"/>
  </head>
  <body>
    <article>
      <h1>ബാബ്‌റി മസ്ജിദ് എങ്ങനെയാണു തകര്‍ന്നത്? ഉത്തരമില്ലാതെ അയോധ്യാ വിധിയെപ്പറ്റി വാര്‍ത്താക്കുറിപ്പുമായി ഇന്ത്യന്‍ സ്ഥാനപതി കാര്യാലയം; അതില്‍ പറയുന്നതിങ്ങനെ</h1>
      <address><time datetime="2019-11-17T18:40:00+00:00">17 Nov 2019, 18:40</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യാ വിധിയുമായി ബന്ധപ്പെട്ട് ഇന്ത്യന്‍ സ്ഥാനപതി കാര്യാലയം പുറത്തിറക്കിയ വാര്‍ത്താക്കുറിപ്പില്‍ ബാബ്‌റി മസ്ജിദ് എങ്ങനെയാണു തകര്‍ന്നത് എന്നതിനെപ്പറ്റി പരാമര്‍ശമില്ല. ഭൂട്ടാനീസ് ദിനപത്രമായ ‘ദ ഭൂട്ടാനീസി’ന്റെ എഡിറ്ററും ഭൂട്ടാന്‍ മീഡിയാ അസോസിയേഷന്‍ പ്രസിഡന്റുമായ ടെന്‍സിങ് ലംസാങ്ങാണ് ഇക്കാര്യം പുറത്തുവിട്ടത്.</p>
      <p>നവംബര്‍ പത്തിനു പുറത്തിറക്കിയ വാര്‍ത്താക്കുറിപ്പ് കണ്ട് തന്റെ റിപ്പോര്‍ട്ടര്‍ ആശങ്കാകുലനായെന്നും ഒരുദിവസത്തിനു ശേഷമാണ് തനിക്കതു നല്‍കിയതെന്നും അദ്ദേഹം ട്വീറ്റ് ചെയ്തു. 1992-ല്‍ എങ്ങനെയാണ് ബാബ്‌റി മസ്ജിദ് തകര്‍ക്കപ്പെട്ടത് എന്നതിനെക്കുറിച്ച് ഒരു പരാമര്‍ശവും അതിലില്ലെന്ന് അദ്ദേഹം വ്യക്തമാക്കി.</p>
      <p>വാര്‍ത്താക്കുറിപ്പിലെ എട്ട്, ഒമ്പത് പോയിന്റുകള്‍ വളരെ കൗതുകകരമാണെന്നു ചൂണ്ടിക്കാട്ടിയായിരുന്നു ട്വീറ്റ്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>എട്ടാമത്തെ പോയിന്റ് ഇങ്ങനെ: ‘ഇന്ത്യന്‍ ഭരണഘടന എല്ലാ മതവിഭാഗത്തില്‍പ്പെട്ടവര്‍ക്കും വിശ്വാസത്തിനും അഭിപ്രായത്തിനും ആരാധനയ്ക്കുമുള്ള സ്വാതന്ത്ര്യം നല്‍കുന്നുണ്ട്. എല്ലാ സമുദായങ്ങളും തമ്മിലുള്ള ഐക്യം ഉറപ്പുവരുത്താന്‍ സര്‍ക്കാരിനു ബാധ്യതയുണ്ട്. അത് ഇന്ത്യയുടെ പാരമ്പര്യമാണ്. അതുപോലെ ആരാധനയ്ക്കുള്ള എല്ലാ സ്ഥലങ്ങളും സംരക്ഷിക്കാനും സര്‍ക്കാരിനു ബാധ്യതയുണ്ട്.’</p>
      <related>
        <a href="https://www.doolnews.com/leaders-are-not-in-limelight-who-were-behind-babri-masjid-demolition928.html?utm_source=doolnews&amp;utm_medium=related"/>
      </related>
      <p>ഒമ്പതാമത്തെ പോയിന്റ് ഇങ്ങനെ: ‘ഇന്ത്യക്കൊരു ശക്തവും സ്വതന്ത്രവുമായ ജുഡീഷ്യറിയുണ്ട്. ഈ സ്വാതന്ത്ര്യം ഭരണഘടനയുടെ അടിസ്ഥാന ഭാഗമാണ്.’</p>
      <p>ഈ വിധി നിയമപ്രകാരമുള്ളതാണെന്നും വിശ്വാസത്തെ അടിസ്ഥാനപ്പെടുത്തിയുള്ളതല്ലെന്നും അതില്‍ പറയുന്നുണ്ട്. 17-ാം നൂറ്റാണ്ടിന്റെ ആദ്യം മുതല്‍ ഭൂമിതര്‍ക്കം അയോധ്യയിലുണ്ടായിരുന്നെന്നു പറയുന്ന വാര്‍ത്താക്കുറിപ്പില്‍ പക്ഷേ ബാബ്‌റി മസ്ജിദ് തകര്‍ത്തതിനെക്കുറിച്ചു പരാമര്‍ശമില്ല.</p>
      <p>അയോധ്യാക്കേസ് അടക്കമുള്ള വിഷയങ്ങളില്‍ ഇന്ത്യക്കെതിരെ വിവിധ രാഷ്ട്രനേതാക്കള്‍ കഴിഞ്ഞദിവസങ്ങളില്‍ വിമര്‍ശനം ഉന്നയിച്ചിരുന്നു. ഭൂരിപക്ഷ-ന്യൂനപക്ഷ മനോഭാവത്തില്‍ നിന്നു മുന്നോട്ടുപോകണമെന്നും ബഹുസ്വരതയാണു ദക്ഷിണേഷ്യന്‍ രാജ്യങ്ങളുടെ ശക്തിയെന്നും കഴിഞ്ഞ ദിവസം ബംഗ്ലാദേശ് പ്രധാനമന്ത്രി ഷെയ്ഖ് ഹസീന ദല്‍ഹിയില്‍ ഒരു യോഗത്തില്‍ പറഞ്ഞിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>കശ്മീര്‍ പ്രശ്‌നത്തിനെതിരെ ജര്‍മന്‍ ചാന്‍സലര്‍ ആഞ്ജല മെര്‍ക്കലും രംഗത്തെത്തിയിരുന്നു. കശ്മീരിലെ ജനങ്ങളുടെ അവസ്ഥ നല്ല രീതിയിലല്ലെന്നും ഇതു മെച്ചപ്പെടേണ്ടതുണ്ടെന്നുമായിരുന്നു ഇന്ത്യന്‍ സന്ദര്‍ശനത്തിനിടെ അവര്‍ പറഞ്ഞത്.</p>
      <related>
        <a href="https://www.doolnews.com/the-muslim-personal-law-board-will-file-a-review-petition-against-the-ayodhya-verdict546.html?utm_source=doolnews&amp;utm_medium=related"/>
      </related>
      <p>ഐക്യരാഷ്ട്രസഭയുടെ നിരീക്ഷകരെയും നയതന്ത്ര സമൂഹത്തെയും കശ്മീര്‍ സന്ദര്‍ശിക്കാന്‍ അനുവദിക്കണമെന്നായിരുന്നു ഇന്ത്യയിലെത്തിയപ്പോള്‍ ഫിന്‍ലന്‍ഡ് വിദേശകാര്യ മന്ത്രി പെക്കാ ഹാവിസ്‌തോയുടെ പരാമര്‍ശം.</p>
      <figure>
        <iframe data-src="https://twitter.com/TenzingLamsang/status/1195279168981716992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>