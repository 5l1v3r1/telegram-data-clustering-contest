<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23496540-doar-opt-persoane-vor-pune-intrebari-lui-klaus-iohannis-dezbaterea-marti-surse.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T18:52:00+00:00"/>
    <meta property="og:title" content="Noi detalii despre dezbaterea de marți a președintelui Klaus Iohannis (surse)"/>
    <meta property="og:description" content="La dezbaterea de marți anunțată de Klaus Iohannis, care va începe la ora 19.00, doar nouă persoane, din rândul politologilor, jurnaliștilor și formatorilor de opinie, îi vor adresa"/>
  </head>
  <body>
    <article>
      <h1>Noi detalii despre dezbaterea de marți a președintelui Klaus Iohannis (surse)</h1>
      <address><time datetime="2019-11-17T18:52:00+00:00">17 Nov 2019, 18:52</time> by <a rel="author">V.M.</a></address>
      <p><b>La dezbaterea de marți anunțată de Klaus Iohannis, care va începe la ora 19.00, doar nouă persoane, din rândul politologilor, jurnaliștilor și formatorilor de opinie, îi vor adresa întrebări șefului statului.</b><br/><br/>„Va fi o dezbatere cu număr limitat de invitați care să pună întrebări. Nu e conferință de presă. E o dezbatere în care vor pune întrebări cei care sunt invitați să participe”, au explicat sursele din PNL pentru Mediafax.<br/><br/>Prin urmare, restul jurnaliștilor care se vor acredita la dezbatere ar putea doar să relateze despre evenimentul de marți.<br/><br/>Potrivit surselor menționate, nu este nicio temă prestabilită a discuției cu președintele, cei nouă putând pune întrebările pe care le doresc.<br/><br/>Klaus Iohannis a anunțat, într-o conferință de presă susținută miercuri la sediul PNL, că marți va organiza o dezbatere cu politologi și formatori de opinie. Șeful statului a precizat că nu va participa la o dezbatere cu Viorica Dăncilă, deoarece aceasta „a fost parte activă a mârlăniilor pesediste și a sprijinit activ încercările de acaparare a Justiției”.<br/><br/>La conferința de presă care a durat peste o oră, președintele Iohannis a luat câte două întrebări de la fiecare jurnalist prezent la eveniment.<br/><br/>Școala Națională de Studii Politice și Administrative (SNSPA) a anunțat că va găzdui dezbaterea de marți a lui Klaus Iohannis cu politologii și formatorii de opinie, care va avea loc în Aula Bibliotecii Centrale Universitare „Carol I”, potrivit unui comunicat de presă.</p>
      <related>
        <h4>REFERINTE</h4>
        <a href="https://www.hotnews.ro/stiri-politic-23494882-dezbaterea-lui-klaus-iohannis-jurnalisti-politologi-avea-loc-biblioteca-centrala-universitara.htm"/>
        <a href="https://www.hotnews.ro/stiri-politic-23495092-iohannis-despre-lipsa-dezbaterii-dancila-nu-cred-influentata-negativ-prezenta-urne.htm"/>
        <a href="https://www.hotnews.ro/stiri-politic-23493864-iohannis-despre-invitatia-dezbatere-adresata-dancila-merg-intalnirea-marti.htm"/>
        <a href="https://www.hotnews.ro/stiri-esential-23494003-viorica-dancila-despre-klaus-iohannis-vedem-nou-ceausescu-avem-guvernul-ludovic-din-dinastia-iohannis.htm"/>
        <a href="https://www.hotnews.ro/stiri-politic-23492192-intrebari-pune-dancila-lui-iohannis-simte-gandeste-romaneste-flutura-catusele.htm"/>
      </related>
    </article>
  </body>
</html>