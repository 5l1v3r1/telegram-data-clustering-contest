<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zi_lvova_do_polshchi_na_reabilitatsiyu_vidpravylys_viyskovi_330961.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-17T18:37:00+00:00"/>
    <meta property="og:title" content="Зі Львова до Польщі на реабілітацію відправились військові"/>
    <meta property="og:description" content="Сьогодні вранці ще 23 поранені військовослужбовці відбули до Республіки Польща для проходження курсу реабілітації та відновлення за програмою благодійного фонду ʺДобрий братʺ. Про це проінформували у прес-службі МОУ."/>
  </head>
  <body>
    <article>
      <h1>Зі Львова до Польщі на реабілітацію відправились військові</h1>
      <h2>Сьогодні вранці ще 23 поранені військовослужбовці відбули до Республіки Польща для проходження курсу реабілітації та відновлення за програмою благодійного фонду ʺДобрий братʺ. Про це проінформували у прес-службі МОУ.</h2>
      <address>
        <time datetime="2019-11-17T18:37:00+00:00">17 Nov 2019, 18:37</time>
      </address>
      <figure>
        <img src="https://galinfo.com.ua/media/gallery/intxt/r/e/reabilitatsiapolshcha.jpg"/>
        <figcaption>Зі Львова до Польщі на реабілітацію відправились військові</figcaption>
      </figure>
      <p>— Найбільш важких поранених ми доправили за кордон літаками, — розповів Родіон Морозов. — Зокрема 5 листопада з Києва полетіли п’ять воїнів, а сьогодні ввечері зі Львова — ще чотири захисники України.</p>
      <p>Це вже дванадцята група військовослужбовців, які проходять реабілітацію за програмою ʺДобрий братʺ. Загалом, починаючи з 2014 року польська сторона на оздоровлення прийняла близько 300 важкопоранених воїнів. Більшості з них вітчизняні цивільні та військові медики ставили страшний вирок — бути навічно прикутими до ліжка. Проте, за досить короткий термін, іноземні реабілітологи у буквальному сенсі ставлять хлопців на ноги. А дехто з воїнів навіть повертається до строю.</p>
      <p>— Після поранення мене навчили ходити наші військові медики, але це виявилось, так би мовити, трішки неправильно, — розповів слухач Національного університету оборони України імені Івана Черняховського підполковник Ігор Чупрун . — Бо я не міг виконувати своїх професійних обов’язків, а дистанція, скажімо, більше ніж кілометр вже була для мене проблемою. Та незважаючи на те, що моя права нога є повністю залізною, а на лівій відсутні близько 75% сухожиль та 50% м’язів, польські реабілітологи навчили мене, як правильно володіти своїм тілом. І я не лише повернувся у більш-менш нормальне життя, але й навіть виконував завдання в районі проведення ООС.</p>
      <p>Для того, щоб потрапити до програми реабітації, потрібно зателефонувати або відправити листа до благодійного фонду ʺДобрий братʺ. Всі контактні дані є у вільному доступі на офіційній сторінці фонду в мережі ʺІнтернетʺ.</p>
      <p>Довідково: Благодійний фонд ʺДобрий братʺ був створений на початку 2015 року для реалізації українсько-польської громадської ініціативи щодо допомоги українським військовослужбовцям, які зазнали поранень під час бойових дій на сході України.</p>
      <p>Ідея прийняти на реабілітацію українських військових виникла в польського бізнесмена Маріуша Марковського восени 2014 року, коли на сході України точилися запеклі бої за Донецький аеропорт, а українські шпиталі були переповнені пораненими бійцями. Патріотично налаштовані громадяни гуртувалися, намагаючись усіляко допомогти своїм захисникам. Маріуша Марковського підтримали його друзі-однодумці — і за кілька днів були зібрані потрібні на реабілітацію кошти. Командування ДШВ ЗСУ склало список військових, що потребували реабілітації, а командування Збройних сил Польщі забезпечило транспортування бійців до місцезнаходження реабілітаційного центру на півночі Польщі. Українська громада Польщі активно підтримує ініціативу і також долучається до її реалізації.</p>
    </article>
  </body>
</html>