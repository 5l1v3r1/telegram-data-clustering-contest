<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/ellada/125466/epithesi-toy-roybikona-me-mpogies-sto-dimarheio-toy-byrona"/>
    <meta property="og:site_name" content="Insider"/>
    <meta property="article:published_time" content="2019-11-17T18:20:00+00:00"/>
    <meta property="og:title" content="Επίθεση του Ρουβίκωνα με μπογιές στο δημαρχείο του Βύρωνα"/>
    <meta property="og:description" content="Είχε προηγηθεί η «παρέμβαση» με τρικάκια στο σπίτι του υπουργού Ανάπτυξης, Άδωνι Γεωργιάδη."/>
  </head>
  <body>
    <article>
      <h1>Επίθεση του Ρουβίκωνα με μπογιές στο δημαρχείο του Βύρωνα</h1>
      <h2>Είχε προηγηθεί η «παρέμβαση» με τρικάκια στο σπίτι του υπουργού Ανάπτυξης, Άδωνι Γεωργιάδη.</h2>
      <address>
        <time datetime="2019-11-17T18:20:00+00:00">17 Nov 2019, 18:20</time>
      </address>
      <p>Δεύτερη καταδρομική επίθεση, μέσα σε λίγες ώρες, <b>από την αναρχική ομάδα «Ρουβίκωνας»</b> καθώς το απόγευμα της Κυριακής<b> πέταξε μπογιές στο δημαρχείο του Βύρωνα.</b></p>
      <p>Είχε προηγηθεί η<a href="https://www.insider.gr/eidiseis/politiki/125460/georgiadis-gia-roybikona-den-toys-fobomaste"> «παρέμβαση» με τρικάκια, στο σπίτι του υπουργού Ανάπτυξης, Άδωνι Γεωργιάδη.</a></p>
      <p>Σε κείμενο που αναρτήθηκε σε ιστοσελίδα του αντιεξουσιαστικού χώρου, ο «Ρουβίκωνας» εξαπολύει προσωπική επίθεση στον δήμαρχο Βύρωνα, γράφοντας μεταξύ άλλων: «Ο Γρηγόρης Κατωπόδης εκλέχτηκε δήμαρχος Βύρωνα στις δημοτικές εκλογές του 2014. Προερχόμενος από το χώρο της Αριστεράς, με «γεμάτο» κομματικό βιογραφικό στο ΚΚΕ, το Συνασπισμό και τα τελευταία χρόνια μέλος της κεντρικής επιτροπής του ΣΥΡΙΖΑ και πλούσια συνδικαλιστική δράση, στρογγυλοκάθισε στην καρέκλα του δημάρχου, υποσχόμενος πολλά και διάφορα.</p>
      <p>Το πόση αξία είχαν οι υποσχέσεις του αυτές, φάνηκε λίγο μετά την εκλογή του, όταν σε κάποια συνεδρίαση του δημοτικου συμβουλίου του καταλογίστηκε από την αντιπολίτευση ασυνέπεια προεκλογικών υποσχέσεων και μετεκλογικών έργων. Η απάντηση που έδωσε ανερυθρίαστα ο καινούριος, τότε, δήμαρχος ήταν αποστομωτική: "Έ, πάντα λές κάτι παραπάνω όταν είσαι στην αντιπολίτευση"».</p>
      <p>(...)</p>
      <p>«Στη νέα του θητεία λοιπόν ο Γρηγόρης Κατωπόδης ξέρει ότι τα δεδομένα έχουν αλλάξει. Ενώ προσπαθεί να διατηρήσει το κοινωνικό και προοδευτικό του προφίλ με νύχια και με δόντια, η εικόνα του ξεφτίζει μέρα τη μέρα. Πρόσφατα, έσπευσε να εκμεταλλευτεί νόμο που πέρασε η κυβέρνηση της ΝΔ περί ανάθεσης της ανακύκλωσης σε ιδιωτικές εταιρείες. Αγνοώντας επιδεικτικά τις προτάσεις του σωματείου εργαζομένων για ένα σχέδιο ολοκληρωμένης διαχείρισης της καθαριότητας του Δήμου, ο δήμαρχος Βύρωνα έφερε προς επικύρωση στο δημοτικό συμβούλιο την ανάθεση της ανακύκλωσης του δήμου σε τρεις ιδιωτικές εταιρείες, ανοίγοντας με αυτό τον τρόπο το χορό σε μία μπίζνα εκατομμυρίων.</p>
      <p>Οι εργαζόμενοι του δήμου, μέσα από τις κινητοποιήσεις του σωματείου τους ανέδειξαν το θέμα και για την ώρα έβαλαν φρένο στους σχεδιασμούς του δημάρχου και απαιτούν να παγώσει η διαδικασία με σκοπό να υπάρξει διαβούλευση με το σωματείο των εργαζομένων και τις υπόλοιπες δημοτικές παρατάξεις, ενώ θέτουν επάνω στο τραπέζι του διαλόγου και τη δική τους πρόταση γύρω από το ζήτημα, πέρα από τα υπόλοιπα προβλήματα που έχουν καταγγείλει κατά καιρούς μέχρι σήμερα. Ο δήμαρχος από την πλευρά του υπεραμύνεται των επιλογών του και καταλογίζει σε όσους αντιδρούν ότι το κάνουν για λόγους στείρας μικροπολιτικής σκοπιμότητας.</p>
      <p>Η δική μας θέση δε θα μπορούσε παρά να είναι στο πλευρό των ανθρώπων που λένε "φτάνει πια!" με την αυθαιρεσία και με τη λήψη των αποφάσεων πίσω από κλειστές πόρτες. Καλούμε την τοπική κοινωνία του Βύρωνα να ενημερωθεί για τα ζητήματα που την αφορούν, να σκεφτεί, να κρίνει, να δράσει. Εμείς από την πλευρά μας θα στεκόμαστε πάντα στο πλευρό όσων αγωνίζονται για τα αυτονόητα και προσδοκούμε ότι μέρα με την ημέρα τα παραδείγματα αυτά θα αυξάνονται. Ήρθε ο καιρός να καταλάβουν οι κατωπόδηδες αυτού του κόσμου ότι οι αυθαιρεσίες τους δεν θα περνάνε πλέον στα ψιλά».</p>
      <p>
        <a href="https://www.reader.gr/news/koinonia/311833/epithesi-toy-royvikona-me-mpogies-sto-dimarheio-vyrona">Πηγή: Reader.gr</a>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/ellada/125476/seismos-4-rihter-stin-udra-egine-aisthitos-kai-stin-athina"/>
        <a href="https://www.insider.gr/eidiseis/ellada/125480/entasi-sta-exarheia-petres-kai-dakrygona-stin-plateia"/>
        <a href="https://www.insider.gr/eidiseis/ellada/125472/oloklirothike-i-poreia-gia-polytehneio-anoixan-oi-stathmoi-toy-metro"/>
      </related>
    </article>
  </body>
</html>