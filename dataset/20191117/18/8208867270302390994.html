<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/17/news/anticipazione_report_inchiesta_occhionero-241280751/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T18:19:00+00:00"/>
    <meta property="og:title" content="Cyberspionaggio, parla Occhionero: &quot;Volevano incastrarmi nel Russiagate&quot;"/>
    <meta property="og:description" content="Nell'inchiesta di Report, &quot;Infiltrato Speciale&quot;, in onda domani sera, parla l'ingegnere informatico condannato in primo grado per"/>
  </head>
  <body>
    <article>
      <h1>Cyberspionaggio, parla Occhionero: "Volevano incastrarmi nel Russiagate"</h1>
      <h2>Nell'inchiesta di Report, "Infiltrato Speciale", in onda domani sera, parla l'ingegnere informatico condannato in primo grado per cyberspionaggio ed evoca il complotto internazionale. "Sospetto che ci sia il coinvolgimento del governo italiano"</h2>
      <address>
        <time datetime="2019-11-17T18:19:00+00:00">17 Nov 2019, 18:19</time>
      </address>
      <p>Giulio Occhionero ha una spiegazione, per il ginepraio in cui è finito. Il complotto internazionale. Sostiene che lo volevano coinvolgere nientemeno che nel Russiagate, nella storia delle email trafugate a Hillary Clinton allora candidata alla presidenza americana, nel tentativo, dunque, di incastrare Donald Trump. "Nel gennaio 2017 trovare le email avrebbe automaticamente definito trovare il ladro delle email, e ricondurre quel ladro all’amministrazione Trump sarebbe stato uno strumento di pressione fortissimo o per farlo dimettere o per avviare una procedura di impeachment", dichiara l'enigmatico Occhionero, arrestato nel gennaio del 2017 per cyberspionaggio, e per tale reato condannato a Roma (in primo grado) a cinque anni di carcere. "Noi riteniamo che questa fosse la materia in discussione tra la procura di Roma, l’Fbi, e il Dipartimento di giustizia. Io sospetto che ci sia un coinvolgimento del governo italiano".<br/><br/>L'intervista a Giulio Occhionero fa parte della lunga inchiesta di Report, "Infiltrato speciale", firmata da Paolo Mondani e in onda domani sera su Rai Tre. Il servizio televisivo ruota tutto attorno ai captatori informatici: malware, spyware, virus e trojan che, grazie alla riforma voluta dal ministro della Giustizia Bonafede, possono essere impiegati non più solo nelle indagini su mafia e terrorismo, ma anche in quelle sulla corruzione nella pubblica amminstrazione.<br/><br/>Report intervista Luca Palamara, il magistrato al centro dello scandalo estivo che ha travolto il Consiglio Superiore della Magistratura, il quale, accusato di corruzione, è stato intercettato con un trojan dalla procura di Perugia. "Ritengo - dice Palamara - che nei miei confronti ci fosse un particolare interesse investigativo per comprendere la mia attività con riferimento al versante delle nomine degli uffici giudiziari".<br/><br/>Nell'inchiesta si approfondisce anche un altro scandalo tuttora aperto, che riguarda il trojan Exodus, di fabbricazione italiana, creato da un'azienda calabrese il cui titolare, Diego Fasano, è stato arrestato a maggio con l'accusa di aver realizzato intercettazioni illegali su decine di cittadini inconsapevoli, agganciati quando scaricavano sul cellulare app innocue. Exodus è stato venduto anche al ministro dell'Interno e ai nostri servizi segreti finiti, per questo, sotto indagine a Roma.<br/><br/>"Il filtro che noi utilizzavamo per evitare che qualcuno scaricasse l’app preparata per l’indagato - si difende Fusaro - era basato sul numero IMEI (la targa del telefonino, ndr) . La Polizia giudiziaria inseriva la targa del telefono intercettato, lo prendeva l’app, l’app veniva scaricata, lo confrontava col telefono e se combaciava scaricava il virus, altrimenti no. Questo filtro, in alcune decine di casi, non ha funzionato. Non abbiamo intercettato abusivamente nessuno e non abbiamo fatto dossieraggio di nessuno".<br/><br/> </p>
    </article>
  </body>
</html>