<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/rosiya-ne-pidtverdzhuye-datu-normandskogo-samitu-329971_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T18:09:00+00:00"/>
    <meta property="og:title" content="Росія не підтверджує дату нормандського саміту"/>
    <meta property="og:description" content="Його проведення безпосередньо не пов'язане з прийняттям закону про особливий статус ОРДЛО, стверджують в Кремлі."/>
  </head>
  <body>
    <article>
      <h1>Росія не підтверджує дату нормандського саміту</h1>
      <h2>Його проведення безпосередньо не пов'язане з прийняттям закону про особливий статус ОРДЛО, стверджують в Кремлі.</h2>
      <address>
        <time datetime="2019-11-17T18:09:00+00:00">17 Nov 2019, 18:09</time>
      </address>
      <p>У президента Росії Володимира Путіна відмовилися підтвердити узгоджені лідерами "нормандської четвірки" <b><a href="https://dt.ua/POLITICS/u-berlini-i-parizhi-pidtverdili-datu-normandskogo-samitu-329867_.html">час і місце проведення саміту</a></b>.</p>
      <p>У п'ятницю в офісах президента Франції Еммануеля Макрона і федеральної канцлерки Німеччини Ангели Меркель повідомили, що "нормандський" саміт запланований на 9 грудня і проходитиме в Парижі. Дату та місце проведення зустрічі також підтвердила Україна.</p>
      <p>Однак речник Путіна Дмитро Пєсков в етері телеканалу "Росія-1" заявив, що строків її проведення на разі немає: "Швидше ми сповнені оптимізму щодо того, що відбудеться до кінця року – ред.), тому що конкретних строків поки немає", - сказав він.</p>
      <p>Заяву Пєскова підтримав радник президента РФ Юрій Ушаков. Відповідаючи на уточнююче питання про строки зустрічі "нормандської четвірки", він сказав: "Якщо мене питати, то до кінця року буде проведена, так... Я думаю, що цьогоріч цілком можливо провести. Я не можу сказати конкретні строки, тому що вони ще поки обговорюються, але очевидно цьогоріч".</p>
      <p>При цьому у Путіна не бачать прямого зв'язку між прийняттям закону про особливий статус ОРДЛО та проведенням саміту в "нормандському форматі". Але вважають це питання "наріжним".</p>
      <p>"Ні, прямого тут немає взаємозв'язку, але, безумовно, всі розраховують на те, що українська сторона розуміє, як вони далі поводитимуться, і те, що вони робитимуть з цим законом. Тому що закон, звичайно, такий наріжний. Ми не знаємо, яким може бути інший закон, а головне, його треба узгодити з "ДНР" і "ЛНР", - цитує Пєскова "Інтерфакс-Україна".</p>
      <p>Речник президента РФ традиційно поскаржився на відмову офіційного Києва проводити прямі переговори з маріонетковими лідерами підконтрольних Кремлю терористичних організацій.</p>
      <p>"А досі Київ виключає (можливість) прямих контактів. Як вони узгоджуватимуть, в якому форматі, тобто, тоді з'явиться більше знаків питання", - додав він.</p>
      <p>Президенти України і Франції Еммануель Макрон і Володимир Зеленський під час телефонної розмови 15 листопада обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "нормандської четвірки", який має відбутися 9 грудня</a></b> в Парижі. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <b><a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html">"нормандської четвірки" було заплановано на 17 вересня</a></b>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>