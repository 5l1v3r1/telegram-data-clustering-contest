<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kane-historisk-da-england-banket-kosovo/71830541"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T18:52:51+00:00"/>
    <meta property="og:title" content="Kane historisk da England banket Kosovo"/>
    <meta property="og:description" content="Scoret i EM-kvalifiseringen - igjen."/>
  </head>
  <body>
    <article>
      <h1>Kane historisk da England banket Kosovo</h1>
      <h2>Scoret i EM-kvalifiseringen - igjen.</h2>
      <address><time datetime="2019-11-17T18:52:51+00:00">17 Nov 2019, 18:52</time> by <a rel="author">NTB / Redaksjonen</a></address>
      <ul>
        <li>
          <b>Kosovo - England 0-4</b>
        </li>
      </ul>
      <p>Tottenham-stjerna Harry Kane har nå scoret i samtlige kamper i denne EM-kvalifiseringen. Det har ingen engelskmann gjort før ham.</p>
      <p>Det tok sin tid, men når det først løsnet for allerede EM-klare England mot Kosovo, løsnet det for alvor.</p>
      <p>
        <b>Harry Winks åpnet scoringsballet etter en liten halvtime. Så fortsatte målfesten først med ti minutter igjen å spille.</b>
      </p>
      <p>Da scoret Kane, Marcus Rashford og Mason Mount én etter én, og gjorde det hele til en marerittkveld for vertene.</p>
      <h3>Sjanser</h3>
      <p>Dermed endte det som har vært en turbulent uke, med en god opplevelse. Uka startet nemlig med den mye omtalte <a href="https://www.dagbladet.no/sport/sterling-reagerer-kraftig/71822014">krangelen</a> mellom Manchester Citys Raheem Sterling og Liverpools Joe Gomez.</p>
      <p>Kosovo yppet seg både før og etter scoringen til Winks og var nære utligning da den tidligere Viking-spilleren Valon Berisha klinte til mot lagkamerat Amir Rrahmani, som styrte ballen like utenfor stolpen til Nick Pope i England-målet.</p>
      <h3>Fire ganger England</h3>
      <p>Rrahmani fikk ny sjanse like etter, men feilet da han skulle heade ballen inn på bakre stolpe. Isteden var det Harry Kane som igjen kunne score for England etter 79 minutter.</p>
      <p>Et innlegg fra Sterling klarte ikke midtstopper Fidan Aliti å klarere ordentlig og da endte ballen opp hos Harry Kane som på sikkert vis doblet ledelsen for engelskmennene. Like etter var Sterling på farten igjen og spilte ballen ut til Rashford som skrudde inn 3-0 til England.</p>
      <p>Like før slutt fikk Mason Mount også sin første scoring for England, etter at Kosovos Ibrahim Dresevic skle og ga England en enkel mulighet.</p>
    </article>
  </body>
</html>