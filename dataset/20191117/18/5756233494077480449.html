<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622030/%D9%85%D9%82%D8%A7%D9%85-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AA%D8%B1%D8%A7%D9%85%D9%BE-%D8%AA%D8%B5%D9%85%DB%8C%D9%85-%DA%AF%D8%B1%D9%81%D8%AA%D9%87-%D8%A7%D8%B2-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%81%D8%A7%D8%B5%D9%84%D9%87-%D8%A8%DA%AF%DB%8C%D8%B1%D8%AF%D9%88%DB%8C-%D8%A8%D8%A7%D8%B2%D9%86%D8%AF%D9%87-%D9%87%D8%A7-%D8%B1%D8%A7-%D8%AF%D9%88%D8%B3%D8%AA-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T18:17:00+00:00"/>
    <meta property="og:title" content="مقام آمریکایی: ترامپ تصمیم گرفته از نتانیاهو فاصله بگیرد/وی بازنده ها را دوست ندارد"/>
    <meta property="og:description" content="یک مقام ارشد کاخ سفید خبر داد که رئیس جمهور آمریکا تصمیم گرفته تا از نخست وزیر رژیم صهیونیستی فاصله بگیرد چون وی بازنده‌ها را دوست ندارد."/>
  </head>
  <body>
    <article>
      <h1>مقام آمریکایی: ترامپ تصمیم گرفته از نتانیاهو فاصله بگیرد/وی بازنده ها را دوست ندارد</h1>
      <address>
        <time datetime="2019-11-17T18:17:00+00:00">17 Nov 2019, 18:17</time>
      </address>
      <p>
        <i>یک مقام ارشد کاخ سفید خبر داد که رئیس جمهور آمریکا تصمیم گرفته تا از نخست وزیر رژیم صهیونیستی فاصله بگیرد چون وی بازنده‌ها را دوست ندارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>یک مقام ارشد کاخ سفید که خواسته نامش فاش نشود در گفت‌وگو با همتای صهیونیستی خود گفته که دولت آمریکا در کل از سیاست‌های اسرائیل و به ویژه از شخص «بنیامین نتانیاهو» نخست وزیر رژیم صهیونیستی ناامید و مایوس شده است.</p>
      <p>این مقام کاخ سفید اضافه کرد: «آمریکایی‌ها از سیاست‌های اسرائیل و بحران کنونی آن که مانع از رونمایی از بخش سیاسی معامله قرن شده، دلسرد و ناامید شده اند.»</p>
      <p>وی افزود که «دونالد ترامپ» رئیس جمهور آمریکا نیز از نتانیاهو بسیار ناامید شده و به شیوه‌های منفی با وی صحبت کرده است.</p>
      <p>بر اساس گفته این منبع کاخ سفید، ترامپ تصمیم گرفته پس از شکست دوباره نتانیاهو در تشکیل کابینه،‌ از وی فاصله بگیرد چون رئیس جمهور آمریکا بازنده‌ها را دوست ندارد.</p>
      <p>دولت آمریکا ماه‌هاست که قصد دارد از طرح معامله قرن رونمایی کند، اما اختلافات مکرر میان احزب رژیم صهیونیستی و دو انتخابات بی‌نتیجه پارلمانی، چندین بار موجب به تعویق افتادن رونمایی از این طرح شده است.</p>
      <p>«جرد کوشنر» مشاور ارشد رئیس‌جمهور آمریکا اعلام کرده اگر شرایط فراهم باشد، احتمال دارد که رئیس‌جمهور آمریکا تا پیش از آغاز سال جدید میلادی، از طرح معامله قرن رونمایی کند.</p>
    </article>
  </body>
</html>