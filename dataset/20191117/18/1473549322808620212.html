<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/bertold-kittel-odpowiada-beacie-szydlo-po-reportazu-superwizjera-kibol-naziol-bandyta,986125.html"/>
    <meta property="og:site_name" content="TVN24"/>
    <meta property="article:published_time" content="2019-11-17T18:15:45+00:00"/>
    <meta property="og:title" content="&quot;Wiedziano, kto jest w środku&quot;. Bertold Kittel odpowiada Beacie Szydło"/>
    <meta property="og:description" content="Nie mam wątpliwości, że Beata Szydło nie ma żadnych kontaktów z ludźmi pokroju Olgierda L. - zapewnił w niedzielę w TVN24 Bertold Kittel, jeden z autorów reportażu Superwizjera o liderze trójmiejsk..."/>
  </head>
  <body>
    <article>
      <h1>"Wiedziano, kto jest w środku". Bertold Kittel odpowiada Beacie Szydło</h1>
      <address><time datetime="2019-11-17T18:15:45+00:00">17 Nov 2019, 18:15</time> by <a rel="author">akw//rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/07e7c535-e59c-45aa-9de5-c9a85d280ad3-480p.mp4"/>
        <figcaption>Kittel: nie mam żadnych wątpliwości, że Beata Szydło nie ma żadnych kontaktów z ludźmi pokroju Olgierda L.<cite>Foto: tvn24 | Video: tvn24</cite></figcaption>
      </figure>
      <h3>Nie mam wątpliwości, że Beata Szydło nie ma żadnych kontaktów z ludźmi pokroju Olgierda L. - zapewnił w niedzielę w TVN24 Bertold Kittel, jeden z autorów reportażu "Superwizjera" o liderze trójmiejskiego przestępczego półświatka. W materiale pokazano między innymi przypadkowe spotkanie przestępców z członkami ówczesnego rządu. Reporter zauważył jednak, że "siły zaangażowane w ochronę bezpieczeństwa najważniejszych osób państwie są ogromne". - Zakładam, że po stronie aparatu, który zajmował się bezpieczeństwem pani premier, była świadomość tego, kto tam jest - dodał.</h3>
      <p>Olgierd L. jest jednym z przywódców klubu motocyklowego o nazwie Bad Company, do którego należą między innymi recydywiści i neonaziści. Wiele lat spędził w areszcie i więzieniu, między innymi za pobicia, sutenerstwo i kierowanie zorganizowaną grupą przestępczą.</p>
      <related>
        <a href="https://www.tvn24.pl/superwizjer-w-tvn24,149,m/posluszenstwo-wymusza-uzywajac-maczet-i-tasakow-kariera-olgierda-l-z-trojmiasta,985640.html"/>
      </related>
      <p>Reporterzy "Superwizjera" podejrzewają, że organizacja zajmuje się sutenerstwem, handlem narkotykami i wymuszaniem haraczy.</p>
      <p>
        <a href="https://www.tvn24.pl/superwizjer-w-tvn24,149,m/naziol-kibol-bandyta-olgierd-l-szef-gangow-z-trojmiasta-reportaz-superwizjera,985640.html">
          <b>ZOBACZ CAŁY REPORTAŻ "SUPERWIZJERA" - "KIBOL, NAZIOL, BANDYTA"</b>
        </a>
      </p>
      <p>Liderzy "Bad Company" starają się docierać do osób z różnych środowisk, w tym polityków. W 2017 roku pojechali do zniszczonej przez wichurę pomorskiej miejscowości Rytel. Tam przypadkowo - co zaznaczono w materiale "Superwizjera" TVN - spotkali ówczesnych członków rządu: premier Beatę Szydło, ministra obrony Antoniego Macierewicza i ministra środowiska Jana Szyszkę. Film z tego spotkania umieszczono w internecie. Został on przytoczony w reportażu "Superwizjera".</p>
      <p>Beata Szydło, komentując to nagranie, napisała w niedzielę na Twitterze, iż "sugerowanie, że przypadkowe spotkanie z ludźmi, podającymi się w Rytlu za wolontariuszy, było 'kontaktami polityków PiS z gangsterami' jest szczególnie obrzydliwym kłamstwem".</p>
      <h3>"Wiedziano, kto jest w środku"</h3>
      <p>Do słów byłej premier odniósł się w niedzielę w TVN24 Bertold Kittel, jeden z autorów reportażu. Zapewnił, że nie ma żadnych wątpliwości, iż "Beata Szydło nie ma żadnych kontaktów z ludźmi pokroju Olgierda L.". Zwrócił jednak uwagę na pracę służb ochraniających najważniejsze osoby w państwie.</p>
      <related>
        <a href="https://www.tvn24.pl/superwizjer-w-tvn24,149,m/zaglebie-metamfetaminy-szczegolne-miejsce-na-narkotykowej-mapie-polski,983954.html"/>
      </related>
      <p>- Chciałbym, żeby urzędnicy rządowi, którzy odpowiadają za bezpieczeństwo, albo pan premier (Mateusz Morawiecki), powiedzieli to jasno: tak, za bezpieczeństwo w państwie odpowiadają amatorzy i nie wiemy, jak to się stało, że do tego doszło - zaznaczył.</p>
      <p>Kittel podkreślił, że wyjazd w teren premiera z ministrami, "gdzie jest osłona, służby, policja i sprawdzenie odwiedzonego miejsca, zwłaszcza jeżeli jest to wnętrze budynku, to ogromna logistyczna operacja".</p>
      <p>- Wiedziano, kto jest w środku i kogo pani premier może napotkać w budynku. Wiedział to być może ktoś z gabinetu politycznego, być może któryś z doradców, na pewno ludzie od ochrony - wymieniał.<br/><br/>- Co się takiego stało, że pani premier została postawiona w takiej sytuacji? - pytał reporter. <br/><br/>Kittel zaznaczył, że byli to "naprawdę groźni bandyci" i "ludzie którzy uczestniczyli w najgroźniejszych zajściach bandyckich porachunków w ostatnich latach".</p>
      <p>Dodał, że film pokazany w reportażu był publicznie dostępny na Facebooku dla każdego użytkownika.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/v/1f71e393b3809197ed66df836fe833e5/3062320e-82e3-4866-9a7c-29317b06164c/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Kibol, naziol, bandyta. Druga część reportażu<cite>Wideo: Superwizjer TVN</cite></figcaption>
      </figure>
      <h3>"Siły zaangażowane w ochronę bezpieczeństwa najważniejszych osób państwie są ogromne"</h3>
      <p>Dziennikarz "Superwizjera" zaznaczył, że nie chce spekulować, kto zawiódł przy przygotowywaniu tamtego spotkania z udziałem ówczesnej premier, ale dodał, że nie wierzy w przypadek.</p>
      <related>
        <a href="https://www.tvn24.pl/wiadomosci-z-kraju,3/decyzja-sadu-w-sprawie-kiboli-wisly-sharksi-uznani-za-grupe-przestepcza,976199.html"/>
      </related>
      <p>- Wiem, że siły zaangażowane w ochronę bezpieczeństwa najważniejszych osób państwie, a zwłaszcza urzędującego premiera, są ogromne - zwrócił uwagę Kittel. - Zakładam, że po stronie aparatu, który zajmował się bezpieczeństwem pani premier, była świadomość tego, kto tam jest i co tam robi - dodał.<br/><br/>- Bardzo chciałbym zobaczyć oświadczenie ze strony osób, odpowiadających za bezpieczeństwo najważniejszych osób w państwie, co tak naprawdę wynika z notatek z zabezpieczenia tego wyjazdu i z analiz tej sytuacji, co się działo przed i po tej sprawie - mówił reporter.<br/><br/>Kittel zwrócił uwagę, że "wszystkie służby podlegały wtedy pani premier". - To są ludzie wyspecjalizowani, którzy mają instrumenty i aparat do tego, żeby sprawdzać, z kim i do kogo wchodzi pani premier - podkreślił.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/v/1f71e393b3809197ed66df836fe833e5/b12adbf3-6619-4b07-bf94-fe3f389fa133/S/019.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Bertlod Kittel o spotkaniu Beaty Szydło z bandytami. Cała rozmowa<cite>Wideo: tvn24</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/superwizjer-w-tvn24,149,m/posluszenstwo-wymusza-uzywajac-maczet-i-tasakow-kariera-olgierda-l-z-trojmiasta,985640.html"/>
      </related>
    </article>
  </body>
</html>