<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-41/muzeul-tarii-crisurilor-in-folosul-comunitatii-152846.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-17T18:58:00+00:00"/>
    <meta property="og:title" content="Muzeul Ţării Crişurilor, în folosul comunităţii"/>
    <meta property="og:description" content="Proiectele iniţiate sunt un exemplu de ceea ce înseamnă dorinţa noastră de a implica comunitatea la recuperarea memoriei înaintaşilor, a obiceiurilor tradiţionale etc. Un astfel de proiect este 'Adoptă o vietate de la Muzeul Ţării Crişurilor', prin care ne propunem să implicăm şcolile, părinţii şi pe copiii lor în responsabilizarea faţă de protecţia animalelor."/>
  </head>
  <body>
    <article>
      <h1>Muzeul Ţării Crişurilor, în folosul comunităţii</h1>
      <address>
        <time datetime="2019-11-17T18:58:00+00:00">17 Nov 2019, 18:58</time>
      </address>
      <figure>
        <img src="https://cdn.ebihoreanul.ro/static/gallery_big/01-aurel-chiriac.jpg"/>
      </figure>
      <p>Între funcţiile unui muzeu, cele de educaţie şi recreere sunt foarte importante. Conştientizând aceste adevăruri, Muzeul Ţării Crişurior îşi construieşte un program muzeal, expoziţional şi cultural care să stea sub semnul durabilităţii în timp. La un an de la mutarea în noul sediu, instituţia noastră şi-a intensificat activităţile de pedagogie muzeală, de fapt le-a reluat după 10 ani în care a fost obligată să îşi restrângă mereu spaţiile.</p>
      <p>Proiectele iniţiate sunt un exemplu de ceea ce înseamnă dorinţa noastră de a implica comunitatea la recuperarea memoriei înaintaşilor, a obiceiurilor tradiţionale etc. Punem bazele unui calendar anual de activităţi cu publicul, cu scopul de a asigura generaţiilor actuale şansa de-a nu uita viaţa de altădată.</p>
      <p>Un astfel de proiect este "Adoptă o vietate de la Muzeul Ţării Crişurilor", prin care ne propunem să implicăm şcolile, părinţii şi pe copiii lor în responsabilizarea faţă de protecţia animalelor. Un alt program este "La muzeu, la poveşti cu iz de altădată", care se adresează persoanelor cu vârsta de peste 50 de ani dispuse ca, într-un cadru amical, să împărtăşească poveşti despre Oradea şi Bihorul de altădată.</p>
      <p>Muzeul derulează şi proiectul "Practici creative de descoperire a Secţiei de artă a Muzeului Ţării Crişurilor", un parteneriat cu Universitatea din Oradea, şcoli gimnaziale, Asociaţia Prietenii Muzeului Ţării Crişurilor şi Asociaţia pentru Promovarea Cooperării în Educaţie.<i> </i>Scopul acestuia este de a familiariza participanţii cu "citirea" unui tablou.</p>
      <p>Nu mai puţin interesant este şi programul "Blending Arts: Reading a sculpture proiect cultural mixt", derulat cu scopul de a oferi cunoştinţe din domeniul artelor plastice celor doritori să se formeze intelectual.</p>
      <p>În primăvara anului 2020 vor fi terminate o parte din expoziţiile de bază şi, firesc, vom dezvolta noi programe de pedagogie muzeală, astfel încât Muzeul Ţării Crişurilor să îşi justifice menirea de a fi în slujba societăţii orădene şi bihorene.</p>
      <p>
        <b>
          <i>Aurel Chiriac<br/>Director Muzeul Ţării Crişurilor</i>
        </b>
      </p>
    </article>
  </body>
</html>