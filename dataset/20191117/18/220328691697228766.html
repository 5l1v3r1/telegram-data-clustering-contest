<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/dzhonsn-grazhdanite-na-es-shche-se-tretirat-ednakvo-s-ostanalite-406984.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T18:18:51+00:00"/>
    <meta property="og:title" content="Джонсън: Гражданите на ЕС ще се третират еднакво с останалите"/>
    <meta property="og:description" content="От януари 2021 те ще трябва да изчакват, както и всички останали, 5 години, преди да получат достъп до социални помощи"/>
  </head>
  <body>
    <article>
      <h1>Джонсън: Гражданите на ЕС ще се третират еднакво с останалите</h1>
      <address><time datetime="2019-11-17T18:18:51+00:00">17 Nov 2019, 18:18</time> by <a rel="author">Стандарт</a></address>
      <p>Управляващата във Великобритания Консервативна партия обяви днес, че ще третира гражданите на Европейския съюз по същия начин, както имигрантите от останалите страни в света, когато свободното движение на хора приключи през януари 2021 г., съобщава БТА. Излагайки в навечерието на парламентарните избори в страната на 12 декември подробности за имиграционната си политика след Брекзит, консерваторите казаха, че гражданите на страните от ЕС ще трябва да изчакват, както и всички останали, 5 години, преди да получат достъп до социални помощи и ще трябва да плащат допълнителна такса, за да получат достъп до британската национална здравна система. "Напускайки ЕС, ние получаваме нова възможност за честно отношение и за да гарантираме, че всички, които пристигат тук, ще бъдат третирани еднакво. В нашата имиграционна система всички ще се подчиняват на еднакви правила", се казва в изявление на премиера Борис Джонсън, цитирано от Ройтерс.</p>
    </article>
  </body>
</html>