<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/davis-cup-vstupuje-do-nove-ery-v-pondeli-startuje-tydenni-turnaj-27384/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-17T18:49:00+00:00"/>
    <meta property="og:title" content="Davis Cup vstupuje do nové éry, v pondělí startuje týdenní turnaj"/>
    <meta property="og:description" content="Z nového modelu vzejde nový daviscupový vítěz. V Madridu se od pondělí do neděle uskuteční týdenní finálový turnaj za účasti 18 týmů, ale bez českých tenistů. V domácí sestavě by neměl chybět první hráč žebříčku Rafael Nadal a Srbsku přislíbila účast světová dvojka Novak Djokovič."/>
  </head>
  <body>
    <article>
      <h1>Davis Cup vstupuje do nové éry, v pondělí startuje týdenní turnaj</h1>
      <address><time datetime="2019-11-17T18:49:00+00:00">17 Nov 2019, 18:49</time> by <a rel="author">Luboš Zabloudil, TenisPortal.cz, ČTK</a></address>
      <p>
        <b>Z nového modelu vzejde nový daviscupový vítěz. V Madridu se od pondělí do neděle uskuteční týdenní finálový turnaj za účasti 18 týmů, ale bez českých tenistů. V domácí sestavě by neměl chybět první hráč žebříčku Rafael Nadal a Srbsku přislíbila účast světová dvojka Novak Djokovič.</b>
      </p>
      <p>Titul obhajují Chorvati, kteří jsou v tříčlenné skupině se Španěly a Rusy. Z každé ze šesti skupin postoupí vítězové plus dva nejlepší týmy z druhých míst do čtvrtfinále, pak se už bude hrát vyřazovacím způsobem. Zápasy na finálovém turnaji budou tvořit dvě dvouhry a jedna čtyřhra, jež se odehrají v jeden den.</p>
      <p>Britové mají v nominaci Andyho Murrayho, v australském týmu je Nick Kyrgios, ale hrát mimo jiné nepřijede semifinalista Turnaje mistrů Němec Alexander Zverev. Omluvil se i Rus Daniil Medveděv a Kanaďan Milos Raonic je zraněný.</p>
      <p>Kritici nového modelu soutěže tvrdí, že se zápasy budou většinou hrát bez tradiční atmosféry. "Ta mi bude chybět, ale jsem rád součástí týmu a jsem zvědavý, jak to bude vypadat. Doufám, že i atmosféra bude brilantní," řekl Murray.</p>
      <p>Jelikož se hraje ve Španělsku, měl by po neúspěšném vystoupení na Masters nastoupit Nadal, i když měl zdravotní problémy. "Je to něco speciálního, nového a je třeba být připraven na neočekávané," řekl král Roland Garros.</p>
      <p>Davis Cup financuje investiční skupina Kosmos španělského fotbalisty Gerarda Piquého, která by měla do soutěže vložit během 25 let tři miliardy dolarů (68 miliard korun). Na odměny hráčům ve finálovém turnaji půjde 20 milionů dolarů. Jedním z investorů je i slavný argentinský fotbalista Lionel Messi.</p>
      <p>Čeští tenisté bojovali o finálovou skupinu v únoru proti Nizozemsku a v Ostravě prohráli.</p>
    </article>
  </body>
</html>