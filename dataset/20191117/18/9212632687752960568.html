<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/518096/buaya-biasalah"/>
    <meta property="og:site_name" content="HM Online"/>
    <meta property="article:published_time" content="2019-11-17T18:21:36+00:00"/>
    <meta property="og:title" content="Buaya? Biasalah..."/>
    <meta property="og:description" content="KELIBAT buaya di Sungai Kuantan berdekatan Medan Warisan di Tanah Putih, Kuantan, bukanlah perkara luar biasa memandangkan sungai berkenaan pernah menjadi habitat reptilia berkenaan."/>
  </head>
  <body>
    <article>
      <h1>Buaya? Biasalah...</h1>
      <address><time datetime="2019-11-17T18:21:36+00:00">17 Nov 2019, 18:21</time> by <a rel="author">Raja Norain Hidayah Raja Abdul Aziz</a></address>
      <p>KELIBAT buaya di Sungai Kuantan berdekatan Medan Warisan di Tanah Putih, Kuantan, bukanlah perkara luar biasa memandangkan sungai berkenaan pernah menjadi habitat reptilia berkenaan.</p>
      <p>Pengarah Jabatan Perlindungan Hidupan Liar dan Taman Negara (PERHILITAN) Pahang, Rozidan Md Yasin berkata, pihaknya ada menerima aduan daripada orang awam mengenai kelibat sang bedal.</p>
      <p>Katanya, berdasarkan maklumat dan semakan yang dibuat, reptilia itu sering kelihatan di sungai berkenaan namun tidak pernah menimbulkan ancaman kepada manusia.</p>
      <p>“Kehadiran buaya di tebing sungai adalah sesuatu yang biasa namun setakat ini kita tidak pernah lagi menerima aduan berkenaan kes serangan buaya.</p>
      <p>“Cuma saya mahu menasihati orang ramai terutamanya kaki pancing supaya tidak mengganggu buaya berkenaan apabila terserempak dengannya,” katanya, di sini, hari ini.</p>
      <p>Beberapa keping gambar serta video berdurasi 48 saat tular sejak hari ini yang memaparkan beberapa lelaki yang sedang memancing sambil ‘ditemani’ sang bedal itu.</p>
      <p>Rozidan berkata, berdasarkan pemerhatiannya menerusi gambar serta video berkenaan, reptilia berkenaan adalah jenis buaya tembaga.</p>
      <p>Dalam pada itu, beliau turut menasihati orang awam supaya berhati-hati ketika melakukan sebarang aktiviti di sungai berkenaan dan jangan bertindak sesuka hati dan mengancam buaya apabila terlihat reptilia itu.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/01/409324/tamparan-berbisa"/>
        <a href="https://www.hmetro.com.my/mutakhir/2019/10/508190/ku-sangkakan-biawak-rupanya"/>
        <a href="https://www.hmetro.com.my/node/211905"/>
        <a href="https://www.hmetro.com.my/utama/2019/01/409072/dendam-tak-sudah-si-bedal"/>
        <a href="https://www.hmetro.com.my/node/110575"/>
        <a href="https://www.hmetro.com.my/mutakhir/2018/08/365688/sang-bedal-buat-show"/>
        <a href="https://www.hmetro.com.my/mutakhir/2016/01/111443/sang-bedal-kenyang"/>
        <a href="https://www.hmetro.com.my/utama/2019/01/407772/dah-30-tahun-tak-muncul-metrotv"/>
      </related>
    </article>
  </body>
</html>