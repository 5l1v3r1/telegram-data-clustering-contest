<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vidbir_do_yevro2020_ukraina_vnichyyu_zigrala_z_serbiieyu_330963.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-17T18:58:00+00:00"/>
    <meta property="og:title" content="Відбір до Євро-2020: Україна внічию зіграла з Сербією"/>
    <meta property="og:description" content="17 листопада, у рамках 10-го туру кваліфікації Чемпіонату Європи 2020 року збірні України та Сербії зіграли у Белграді з рахунком 2:2."/>
  </head>
  <body>
    <article>
      <h1>Відбір до Євро-2020: Україна внічию зіграла з Сербією</h1>
      <h2>17 листопада, у рамках 10-го туру кваліфікації Чемпіонату Європи 2020 року збірні України та Сербії зіграли у Белграді з рахунком 2:2.</h2>
      <address>
        <time datetime="2019-11-17T18:58:00+00:00">17 Nov 2019, 18:58</time>
      </address>
      <slideshow>
        <figure>
          <img src="https://galinfo.com.ua/media/gallery/full/u/k/ukr_serb.jpg"/>
          <figcaption>Фото Павла Кубанова</figcaption>
        </figure>
        <figure>
          <img src="https://galinfo.com.ua/media/gallery/full/u/k/ukr_serb1.jpg"/>
          <figcaption>Фото Павла Кубанова</figcaption>
        </figure>
      </slideshow>
      <p>За інформацією <a href="https://ffu.ua/">Української асоціації футболу</a>, свій останній поєдинок кваліфікації Євро-2020 національна збірна України проводила, заздалегідь гарантувавши собі перше місце у групі.</p>
      <p>Утім, результат матчу мав певне практичне значення й для синьо-жовтих, оскільки перемога або нічия гарантували їм посів із першого кошика під час жеребкування основної стадії чемпіонату Європи.</p>
      <p>Склад, у якому підопічні Андрія Шевченка вийшли на гру, дещо відрізнявся від звичного. Найбільших змін зазнала лінія півзахисту, де з різних причин випали з обойми Степаненко, Марлос та Зінченко, а стан Коноплянки дозволив йому опинитися лише серед запасних. Тож для Сидорчука, Коваленка та якоюсь мірою й для Циганкова матч із Сербією був нагодою довести, що вони заслуговують на більшу кількість ігрового часу в головній команді країни.</p>
      <p>Гра в Белграді не викликала великого інтересу в місцевої публіки. Трибуни стадіону, які вміщують понад 50 тис. глядачів, були заповнені менш ніж на п’яту частину. Поєдинок розпочався з атак господарів, утім, відкрити рахунок їм допоміг випадок. Тадич завдавав удар з-за меж штрафного, Пятов контролював ситуацію, але м’яч влучив у руку Матвієнку. Арбітр призначив 11-метровий, з якого той-таки Тадич не схибив.</p>
      <p>Ближче до середини тайму українці зуміли перевести гру до воріт сербської збірної і створили кілька моментів. Циганков непогано пробив низом, але голкіпер обрав вірну позицію. Гарний шанс відзначитися мав Ярмоленко, який діяв ближче до центру, у той час як Яремчук, як і в матчі з Португалією, часто зміщувався ліворуч: Андрій завершував атаку другим темпом, Райкович був відіграний та не міг допомогти своїй команді, але удар прийшовся у стійку.</p>
      <p>Перевага синьо-жовтих у ці хвилини зрештою втілилася в гол Яремчука. Роман бездоганно пробив головою з флангової передачі Циганкова та із чотирма м’ячами став одноосібним кращим бомбардиром нашої збірної в поточному циклі. Незадовго до перерви Яремчук мав ще один шанс, проте цього разу Райкович у стрибку парирував його удар з лінії штрафного.</p>
      <p>На початку другого тайму господарі реалізували одну зі своїх позиційних атак: Мітрович, який після флангової передачі Тадича опинився за спиною Караваєва, переграв Пятова ударом з близької відстані. Поступаючись у рахунку, українці заволоділи територіальною перевагою, але могли пропустити ще. Знову Мітрович завдавав завершального удару після сербської контратаки, але Пятов завадив йому оформити дубль.</p>
      <p>На 87-й хвилині Шепелєв, який вийшов на заміну, мав шанс зрівняти рахунок, але з перспективної позиції пробив вище воріт. Утім, у компенсований час синьо-жовті влаштували навалу на ворота сербів та вирвали нічию. Ще один джокер Андрія Шевченка, Бєсєдін, забив із передачі Ярмоленка. 2:2.  </p>
      <p>Євро-2020. Кваліфікаційний турнір. Група B</p>
      <p>Сербія — Україна — 2:2 (1:1)</p>
      <p>Голи: Тадич (9, з пенальті), Мітрович (56) — Яремчук (33), Бєсєдін (90+3).</p>
      <p>Сербія: Райкович, Родич, Коларов (к), Міленкович, Нік. Максимович, Нем. Максимович (Мілівоєвич, 76), Гудель, Радоньїч (Мілінкович-Савич, 82), Льяїч (Гачинович, 69), Тадич, Мітрович.</p>
      <p>Запасні: Дмитрович, Роцков, Мілетич, Младенович, Спахич, Мілунович, Лукич, Джуричич, Павлович.</p>
      <p>Тренер: Любиша Тумбакович.</p>
      <p>Україна: Пятов (к), Миколенко, Кривцов, Матвієнко, Караваєв, Сидорчук, Маліновський (Шахов, 88), Коваленко (Шепелєв, 77), Циганков (Бєсєдін, 77), Ярмоленко, Яремчук.  </p>
      <p>Запасні: Паньків, Соболь, Пластун, Шабанов, Коноплянка, Буяльський, Безус, Болбат, Лунін.</p>
      <p>Тренер: Андрій Шевченко.</p>
      <p>Арбітр: Боббі Мадден (Шотландія).</p>
      <p>Попереджені: Радоньїч (34), Коларов (84) — Матвієнко (8).</p>
      <p>17 листопада. Белград. Стадіон «Райко Мітич».</p>
      <p>Люксембург — Португалія — 0:2 (0:1)</p>
      <p>Підсумкова таблиця</p>
      <table bordered="">
        <tr>
          <td/>
          <td/>
          <td>І</td>
          <td>В</td>
          <td>Н</td>
          <td>П</td>
          <td>М</td>
          <td>О</td>
        </tr>
        <tr>
          <td> 1.</td>
          <td>Україна</td>
          <td>8</td>
          <td>6</td>
          <td>2</td>
          <td>0</td>
          <td>17—4</td>
          <td>20</td>
        </tr>
        <tr>
          <td> 2.</td>
          <td>Португалія</td>
          <td>8</td>
          <td>5</td>
          <td>2</td>
          <td>1</td>
          <td>22—6</td>
          <td>17</td>
        </tr>
        <tr>
          <td> 3.</td>
          <td>Сербія</td>
          <td>8</td>
          <td>4</td>
          <td>2</td>
          <td>2</td>
          <td>17—17</td>
          <td>14</td>
        </tr>
        <tr>
          <td> 4.</td>
          <td>Люксембург</td>
          <td>8</td>
          <td>1</td>
          <td>1</td>
          <td>6</td>
          <td>7—16</td>
          <td>4</td>
        </tr>
        <tr>
          <td> 5.</td>
          <td>Литва</td>
          <td>8</td>
          <td>0</td>
          <td>1</td>
          <td>7</td>
          <td>5—25</td>
          <td>1</td>
        </tr>
      </table>
      <p>Нагадаємо, як писало Гал-інфо, на сьогоднішній зустрічі працюватиме бригада <a href="https://galinfo.com.ua/news/na_matchi_serbiya__ukraina_pratsyuvatyme_shotlandska_brygada_arbitriv_330732.html">арбітрів</a><a href="https://galinfo.com.ua/news/na_matchi_serbiya__ukraina_pratsyuvatyme_shotlandska_brygada_arbitriv_330732.html"> із Шотландії</a> на чолі з Боббі Мадденом.</p>
    </article>
  </body>
</html>