<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200342/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-17T18:29:00+00:00"/>
    <meta property="og:title" content="הוטל ללא רחמים"/>
    <meta property="og:description" content="מחמד אבו סנינה התמוטט במהלך עבודתו במפעל &quot;מיה תעשיות מזון&quot; שבאזור התעשייה במישור אדומים | לטענתו, במקום לפנותו לטיפול רפואי, מנהל העבודה הסיע אותו למחסום הכניסה לאזור התעשייה, משך אותו בחוזקה מהרכב והותיר אותו על המדרכה | תגובת החברה: מדובר בטענות שקריות, נגיש תביעת לשון הרע"/>
  </head>
  <body>
    <article>
      <h6 class="kicker">בחצר האחורית</h6>
      <h1>הוטל ללא רחמים</h1>
      <h2>העובד סבל מכאבים עזים בגבו וברגליו, המנהל הפקירו על הרצפה בתחנת הדלק. <br/>מחמד אבו סנינה התמוטט במהלך עבודתו במפעל "מיה תעשיות מזון" שבאזור התעשייה במישור אדומים | לטענתו, במקום לפנותו לטיפול רפואי, מנהל העבודה הסיע אותו למחסום הכניסה לאזור התעשייה, משך אותו בחוזקה מהרכב והותיר אותו על המדרכה | תגובת החברה: מדובר בטענות שקריות, נגיש תביעת לשון הרע</h2>
      <address><time datetime="2019-11-17T18:29:00+00:00">17 Nov 2019, 18:29</time> by <a rel="author">ניצן צבי כהן</a></address>
      <p>מנהל במפעל 'מיה תעשיות מזון' שבמישור אדומים הותיר עובד פלסטיני שהתמוטט וחש ברע כשהוא שרוע על הקרקע בכניסה לאזור התעשייה – כך עולה מעדותם של אבו סנינה ועובדים נוספים במפעל שנמסרו לארגון 'מען' בו התארגנו. בחברה הכחישו לחלוטין את הטענות ואיימו בהגשת תביעת לשון הרע, אך לא מסרו את גרסתם או את גרסתו של מנהל העבודה לאירוע.</p>
      <p>האירוע התרחש לפני כשבועיים, ה-4 בנובמבר, במפעל שמרבית עובדיו הם פלסטינים תושבי יהודה ושומרון. לדברי העובדים, כשהתמוטט אבו סנינה במהלך עבודתו במפעל ואמר שהוא סובל מכאבים חריפים בגבו וברגליו, קראו חבריו לעבודה למנהלי המפעל ודרשו שיוזמן עבורו אמבולנס. אחד ממנהלי המפעל טען כי בעייתו הבריאותית של אבו סנינה אינה קשורה למקום העבודה, ולכן עליו ללכת הביתה ולחזור כשיבריא. משנוכח המנהל כי אבו סנינה אינו מתרומם על רגליו, הוא החליט לפנות אותו באמצעות מכוניתו. במקום להביא אותו לבית החולים, הוא הסיע אותו עד לתחנת הדלק הצמודה למחסום הכניסה לאזור התעשייה, עצר את הרכב, והורה לו לצאת. אבו סנינה מחה והסביר כי בשל הכאבים, אינו יכול לעזוב את המכונית – ואז הוא הוצא מהרכב בכוח והושלך על הקרקע, מחוץ לרכב.</p>
      <figure>
        <img src="https://www.davar1.co.il/wp-content/uploads/2019/11/141119_worker1.jpg"/>
        <figcaption>אבו סנינה על ריצפת המפעל לאחר שהתמוטט, צולם על ידי עובדי המפעל. (באדיבות מען)</figcaption>
      </figure>
      <p>אבו סנינה מתאר בעדותו לארגון את ההתרחשות לאחר שאמר למנהל ולעוזרו כי אינו יכול לצאת מהרכב: "בתגובה החלו המנהל ועוזרו לצעוק עלי בעברית ולא הבנתי מה בדיוק הם אמרו. אחרי דקה העוזר יצא מהרכב, פתח את הדלת הסמוכה אלי והורה לי לצאת. כאשר המשכתי לשבת הוא אחז בידי בכח, משך אותי החוצה, והותיר אותי שוכב על המדרכה בכניסה לתחנת הדלק של מישור אדומים. ראיתי את מכוניתו של מנהל האגף מסתובבת וחוזרת למפעל, תוך התעלמות ממצבי". למזלו של אבו סנינה, לאחר מספר דקות עברו במקום תושבים פלסטינים שראו אותו שוכב על המדרכה, לקחו אותו במכוניתם למרפאה בעיירה ענאתה, ושילמו עבורו את הוצאות הטיפול הרפואי. לדבריו, הוא אינו מכיר את האנשים שסייעו לו, אך הוא אסיר תודה להם.</p>
      <p>בארגון 'מען', פנו לחברת "מיה" בעקבות המקרה, ואף ציינו כי הגיעו לידיעתם מקרים נוספים בהם לא כיבדה החברה תעודות רפואיות שהציגו בפניה עובדים. במקרה אחר, שהוזכר בפניית 'מען', איבד עובד שלוש אצבעות במהלך עבודתו במפעל ובמקום שיפונה באמבולנס או ברכב של החברה, הוא נשלח לנהוג הביתה ברכבו הפרטי, לאחר חבישה חיצונית בלבד של הפציעה. העובד ניסה לנהוג אולם חש שלא בטוב ונאלץ לקרוא לבני משפחתו שיאספו אותו לביתו. לטענת הארגון, עובד זה, כמו עובדים נוספים שפנו לארגון, לא קיבל דמי מחלה בגין הימים שנעדר בהם מהעבודה בעקבות התאונה.</p>
      <figure>
        <img src="https://www.davar1.co.il/wp-content/uploads/2019/11/171119_maya1.jpg"/>
        <figcaption>מוצרי חברת מיה על מדף סופרמרקט (צילום: דבר)</figcaption>
      </figure>
      <p>במכתב עליו חתום מנכ"ל 'מען' אסף אדיב, הדגיש כי לצד החובה החוקית לשלם דמי מחלה, ההתנהלות המתוארת במקרים אלו, עשויה להוות עבירה לכאורה גם על חוק 'לא תעמוד על דם רעך', ודרשו מהחברה לבצע חקירה של המקרה ואף לפעול כנגד המנהל שהותיר את אבו סנינה לבדו על הכביש, זאת לצד הבהרה מה הוא נוהל החברה באשר לטיפול בעובדים שנפגעו בעבודתם, דיווח לביטוח הלאומי באשר לתאונה וסיוע לעובד בקבלת גמלת הפגיעה בעבודה.</p>
      <p>חברת 'מיה תעשיות מזון' טרם הגיבה לפניית ארגון 'מען' המוזכרת לעיל. עובדי המפעל, רובם פלסטינים, התאגדו במסגרת הארגון באוגוסט האחרון במטרה לשפר את תנאי עבודתם ולהגן על זכויותיהם. בספטמבר הורה בית הדין האזורי לעבודה בירושלים להנהלת החברה שלא לפעול כנגד התארגנות העובדים, ואף הטיל צו מניעה על פיטוריהם של חמישה עובדים, שנטען כי הם מובילים בהתארגנות. עם זאת, הנהלת חברת 'מיה' אינה מכירה ביציגות של 'מען' במפעל, ונושא זה תלוי עדיין ועומד בפני בית הדין.</p>
      <figure>
        <img src="https://www.davar1.co.il/wp-content/uploads/2019/11/171119_mishor1.jpg"/>
        <figcaption>מישור אדומים. (wikimedia)</figcaption>
      </figure>
      <p>'מיה תעשיות מזון בע"מ' היא חברה לייצור, ייבוא ושיווק של מזון: תבלינים, דגנים וקטניות, מוצרי עזר לאפיה, ממתקים וחטיפים. בעלי החברה הם מויש ויסמן, ישראל גנזל, הודי (יהודה) ורטהיימר, שמוליק ריבלין ועמי ורטהיימר. מפעלי החברה נמצאים במישור אדומים, הסמוך למעלה אדומים.</p>
      <p>יצוין כי מרבית חוקי העבודה בישראל אינם נאכפים על ידי משרד העבודה והרווחה מעבר לקו הירוק. בעבר <a href="https://www.davar1.co.il/134315/">הסביר המשרד</a> ל'דבר' כי "המצב החוקי כיום מאפשר אכיפה באיו"ש לגבי ארבעה חוקים המוזכרים בנספח 6 לתקנון המועצות המקומיות (יהודה ושומרון), התשמ"א – 1981, והם: חוק שכר מינימום, חוק עבודת נשים, חוק עובדים זרים וחוק שרות התעסוקה. המדובר בארבעה חוקים מתוך כלל החוקים אותם אוכף המשרד".</p>
      <p>בין החוקים, התקנות והזכויות שאינן נאכפות על ידי המדינה מעבר לקו הירוק: תקנות הבטיחות, חוק שעות עבודה ומנוחה, צו ההרחבה המחייב הפרשת פנסיה חובה והחוקים המגנים על זכויות סוציאליות נוספות כגון ימי מחלה, חופשות, דמי הבראה ועוד.</p>
      <h3>חברת 'מיה': "טענות שקריות"</h3>
      <p>בחברת 'מיה תעשיות מזון' הכחישו את הטענות לגבי העובד מחמד אבו סנינה, ומסרו ל'דבר' כי "מדובר בטענות שקריות וכי בכוונת החברה להגיש תביעת לשון הרע בימים הקרובים כנגד כל המעורבים בפרסום השקרי של האירוע הנ"ל".</p>
      <p>עוד נמסר מהחברה כי "מזה מספר חודשים מנהלים ארגון מען והעומד בראשו, מסע הסתה והכפשה פרוע ושקרי כנגד חברת מיה. הארגון מפרסם באופן שיטתי מידע שקרי והכפשות כנגד החברה ומנהליה בניסיון להציג את החברה באור שלילי. פרסומים אלו נועדו ככל הנראה כדי לנסות להשפיע על ההליך המשפטי המתנהל בין הצדדים בימים אלו בבית הדין לעבודה". עוד נמסר כי "בחברת מיה מועסקים מזה שנים מאות עובדים, הן ישראלים והן פלסטינאים, כאשר לכל אורך השנים הללו התנהלו יחסי העבודה במפעל על מי מנוחות ודו קיום אמיתי עד ליום הגעת ארגון מען".</p>
    </article>
  </body>
</html>