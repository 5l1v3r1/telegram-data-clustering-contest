<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42842_Zavod-na-Khmelnichchini-vihotovlya-shturmovi-hvintivki-Malyuk-FOTO-VIDEO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-17T18:38:00+00:00"/>
    <meta property="og:title" content="Завод на Хмельниччині виготовляє штурмові гвинтівки «Малюк» (ФОТО, ВІДЕО)"/>
    <meta property="og:description" content="5,45/7,62-мм штурмова гвинтівка (автомат) «Малюк» – глибока модернізація автомату Калашникова за схемою булпап, що дозволяє значно с"/>
  </head>
  <body>
    <article>
      <h1>Завод на Хмельниччині виготовляє штурмові гвинтівки «Малюк» (ФОТО, ВІДЕО)</h1>
      <address>
        <time datetime="2019-11-17T18:38:00+00:00">17 Nov 2019, 18:38</time>
      </address>
      <p>
        <b>5,45/7,62-мм штурмова гвинтівка (автомат) «Малюк» – глибока модернізація автомату Калашникова за схемою булпап, що дозволяє значно скоротити довжину зброї, зробивши її компактнішою, та змістити центр ваги у більш зручну точку, що покращує точність вогню.</b>
      </p>
      <figure>
        <img src="http://press-centr.com/images/ump-malyuk_650x300.png"/>
      </figure>
      <p>Розробником зброї стала приватна компанія ТОВ «Інтерпроінвест» (Київ). Серійне виробництво організоване на ДП «Красилівський агрегатний завод» на Хмельниччині/ Автомат був представлений на спеціалізованій виставці «Зброя та безпека – 2015» у Києві.</p>
      <blockquote>
        <i>Робота над створенням «Малюка» була розпочата в 2005 р. На цей момент в Україні вже робилися спроби розробити автомат на базі АК за схемою «булл-пап», зокрема, автомат «Вепр». Уважно вивчивши помилки і прорахунки наших попередників, ми пішли своїм шляхом при створенні «Малюка». У результаті був розроблений нашими конструкторами автомат «Вулкан-М». Він же має шифр «Малюк». На сьогодні в модифікації реалізовано більше 10 наших патентів. Фактично від старого «АК» залишився тільки ствол і ствольна коробка, - </i>
        <b>
          <i><a href="https://www.ukrmilitary.com/2017/02/malyuk.html">розповів</a> Сергій Луговський, заступник генерального директора ТОВ «Інтерпроінвест».</i>
        </b>
      </blockquote>
      <p>Конструкція автомата така, що при здійсненні процедури його розбирання (складання) зі зняттям прицілу зберігається точка прицілювання. Зброю оснащено трьома рейками Пікатіні (англ. Picatinny rail) - для установки додаткових оптичних і механічних пристроїв, зокрема прицілу, рукоятки, сошок тощо. Також на «Малюк» кріпиться і швидкознімний глушник.</p>
      <figure>
        <img src="http://press-centr.com/images/12374980_954094847989209_5331944116063994047_o.jpg"/>
      </figure>
      <p>Стандартні магазини від АК вставляються в спеціальну шахту, яка допомагає краще фіксувати магазин, а також полегшує його примикання, однак конструкція не дозволяє використовувати багаторядні і дискові магазини. Запобіжник розташований над спусковим гачком. В автоматі застосована конвекційна система відводу тепла від ствола, завдяки чого його ресурс збільшений більш ніж в два рази в порівнянні з автоматом Калашникова.</p>
      <related>
        <h4>Читайте також:</h4>
        <a href="http://press-centr.com/ua/news/33968_U-Shepetivtsi-na-Khmelnichchini-rozrobili-novu-ukransku-zbroyu---RSZV--Berest-FOTO"/>
      </related>
      <p>Передбачена можливість використання зброї, як лівою, так і правою рукою. При цьому ергономічна ручка зведення затвору при стрільбі не рухається. У порівнянні з автоматом Калашникова в «Малюка» значно менша віддача. Ним можна керувати однією рукою: знімати з запобіжника, вести вогонь, міняти магазин і перезаряджати.</p>
      <figure>
        <img src="http://press-centr.com/images/12371142_954095017989192_8526459607730611345_o.jpg"/>
      </figure>
      <p>У 2015-2016 рр. пройшов комплекс державних випробувань та дослідну експлуатацію у військах (зокрема у частинах Сил спеціальних операцій), в тому числі в умовах антитерористичній операції. Мав суперечливі відгуки, як позитивні так і негативні, що також стало джерелом різноманітних <a href="https://defence-ua.com/index.php/statti/1227-malyuk-malen-kij-avtomat-v-tsentre-bol-shoj-zrady">матеріалів та дискусій</a>.</p>
      <related>
        <h4>Читайте також:</h4>
        <a href="http://press-centr.com/ua/news/33412_Na-Skhodi-Ukrani-vorohi-vikoristovuyut-zbroyu-yaka-viklika-slipotu-VIDEO"/>
      </related>
      <p>Крім того була виготовлена та проходила випробування версія у калібрі 5,56х45 мм (стандартний патрон країн НАТО). Як повідомляють розробники, завдяки використанню патрону 5,56х45 мм суттєво поліпшено основні тактико-технічні характеристики зброї. Зокрема, завдяки більш високій початковій швидкості пулі, що забезпечується «натовським» патроном, збільшено дальність прямого пострілу та поліпшено показники по кучності та точності стрільби.</p>
      <figure>
        <img src="http://press-centr.com/images/%D0%BC%D0%B0%D0%BB%D1%8E%D0%BA.png"/>
      </figure>
      <p>Зрештою, 3 жовтня 2017 року на брифінгу в Українському кризовому медіа-центрі, речник Міністерства оборони Дмитро Гуцуляк повідомив, що спеціальні автомати «Вулкан» прийнято на озброєння Збройних Сил України. Декілька тисяч екземплярів придбали для українських військових, перш за все - спецпідрозділів.</p>
      <blockquote>
        <i>Штурмова гвинтівка не боїться води та стріляє у багнюці. Розробили зброю українські конструктори ще у 2005 році, але зібрали перший зразок лише 2014. Зробила це приватна компанія на базі заводу у Красилові. На заводі до того часу активно випускали ракетні тримачі для винищувачів. Продукція найбільше цікавила лише одну країну – Росію. З початком війни на сході тут почали переоснащення – замість тримачів вирішили збирати стрілецьку зброю. «Малюк» запустили в серійне виробництво», - </i>
        <b>
          <i>йдеться у сюжеті «2+2».</i>
        </b>
      </blockquote>
      <figure>
        <img src="http://press-centr.com/images/ump-malyuk-vulkan_580x250.png"/>
      </figure>
      <p>Ще одна назва автомату «Вулкан». Спочатку це була модернізована версія Калашникова. Згодом повністю відійшли від такого методу і тепер жодної деталі немає від нього. Загалом за чотири роки красилівські конструктори випустили три модифікації «Малюка». Остання версія активно тестується.</p>
      <blockquote>
        <i>Автомат комплектований коліматорним прицілом, механічним прицілом, калібр звичний - 5,45 та 7,62. Темп стрільби значно вищий – 700 пострілів за хвилину. На красилівському заводі готові повністю озброїти наше військо, але на наступний рік від Генштабу поки замовлень немає, - </i>
        <b>
          <i>зазначають у сюжеті.</i>
        </b>
      </blockquote>
      <p>Попри це, завод підписав контракт на декілька мільйонів гривень з Індонезією. Азіатська країна планує повністю озброїти свою армію українськими автоматами.</p>
      <p>
        <i>Фото Ukrainian military page</i>
      </p>
      <p> </p>
      <figure>
        <iframe src="https://www.youtube.com/embed/Ud2B4VqPsLk" width="560" height="315" data-service="Youtube" scrolling="no"/>
      </figure>
    </article>
  </body>
</html>