<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/914466.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T18:52:00+00:00"/>
    <meta property="og:title" content="Чудо! България най-после спечели мач, макар и без значение!"/>
    <meta property="og:description" content="България победи Чехия с 1:0 в последната си квалификация за Евро 2020 от група &quot;А&quot;. Васил Божиков бе..."/>
  </head>
  <body>
    <article>
      <h1>Чудо! България най-после спечели мач, макар и без значение!</h1>
      <address>
        <time datetime="2019-11-17T18:52:00+00:00">17 Nov 2019, 18:52</time>
      </address>
      <p>България победи Чехия с 1:0 в последната си квалификация за Евро 2020 от група "А". <a href="https://www.plovdiv24.bg/sport/persons/2805.html">Васил Божиков</a> беше точен за нашите в 56-ата минута с глава.</p>
      <p>Двубоят се игра пред празните трибуни на националния стадион "Васил Левски" заради наказанието за расизъм от УЕФА след мача с Англия (0:6). Всъщност освен официалните лица, сред зрителите бяха около 300 български деца и агитка от 100-ина души от Чехия.</p>
      <p>Това бе и последен двубой с националната фланелка за капитана <a href="https://www.plovdiv24.bg/sport/persons/550.html">Ивелин Попов</a>, който сам обяви оттеглянето си след общо 90 срещи и 16 гола за страната ни.</p>
      <p>Успехът бе първи за нашите в тези квалификации, завършвайки цикъла с победа, три равенствата и четири поражения. Освен това България най-после сложи край на негативната си серия на 12 поредни мача без победа.</p>
      <p>В 56-ата минута нашите откриха резултата след статично положение и при първия ни точен удар към вратата. Кирил Десподов центрира от фаул в наказателното поле, където <a href="https://www.plovdiv24.bg/sport/persons/2805.html">Васил Божиков</a> засече с глава покрай вратаря Колар за 1:0. При ситуацията останаха леки съмнения за засада на голмайстора, но такава така или иначе не бе отсъдена.</p>
      <p>Така България завърши на предпоследното 4-то място в групата с актив от 6 точки, като изпреварихме само Черна гора, която остана с 3 т.</p>
      <p>
        <b>България игра в състав:</b>
      </p>
      <p><a href="https://www.plovdiv24.bg/sport/persons/2518.html">Георги Георгиев</a>, <a href="https://www.plovdiv24.bg/sport/persons/2755.html">Страхил Попов</a>, <a href="https://www.plovdiv24.bg/sport/persons/2114.html">Георги Терзиев</a>, <a href="https://www.plovdiv24.bg/sport/persons/2805.html">Васил Божиков</a>, <a href="https://www.plovdiv24.bg/sport/persons/1608.html">Петър Занев</a>, <a href="https://www.plovdiv24.bg/sport/persons/862.html">Георги Костадинов</a>, Кристиян Малинов, <a href="https://www.plovdiv24.bg/sport/persons/550.html">Ивелин Попов</a>, Вандерсон (72- <a href="https://www.plovdiv24.bg/sport/persons/4311.html">Тодор Неделев</a>), Кирил Десподов (69- Божидар Краев), Марселиньо.</p>
    </article>
  </body>
</html>