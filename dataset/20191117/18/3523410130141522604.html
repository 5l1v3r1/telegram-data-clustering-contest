<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640373/%D9%86%D8%AA%DB%8C%D8%AC%D9%87-%D8%AE%D8%B4%D9%88%D9%86%D8%AA%E2%80%8C%D9%87%D8%A7-%D9%88-%D8%AE%D8%B3%D8%A7%D8%B1%D8%AA%E2%80%8C%D9%87%D8%A7-%D8%A8%DB%8C%D8%B4-%D8%A7%D8%B2-%DB%B1%DB%B0%DB%B0-%D8%A8%D8%A7%D9%86%DA%A9-%D9%88-%D9%81%D8%B1%D9%88%D8%B4%DA%AF%D8%A7%D9%87-%D8%BA%D8%A7%D8%B1%D8%AA-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T18:19:00+00:00"/>
    <meta property="og:title" content="نتیجه خشونت‌ها و خسارت‌ها: بیش از ۱۰۰ بانک و فروشگاه غارت شد"/>
    <meta property="og:description" content="اولین برآوردهای یک نهاد امنیتی از میزان اعتراضات بنزینی در روزهای گذشته از حجم خشونت گسترده و سازمان‌دهی‌شده حکایت دارد."/>
  </head>
  <body>
    <article>
      <h1>
        <a href="https://www.bultannews.com/fa/news/640373/%D9%86%D8%AA%DB%8C%D8%AC%D9%87-%D8%AE%D8%B4%D9%88%D9%86%D8%AA%E2%80%8C%D9%87%D8%A7-%D9%88-%D8%AE%D8%B3%D8%A7%D8%B1%D8%AA%E2%80%8C%D9%87%D8%A7-%D8%A8%DB%8C%D8%B4-%D8%A7%D8%B2-%DB%B1%DB%B0%DB%B0-%D8%A8%D8%A7%D9%86%DA%A9-%D9%88-%D9%81%D8%B1%D9%88%D8%B4%DA%AF%D8%A7%D9%87-%D8%BA%D8%A7%D8%B1%D8%AA-%D8%B4%D8%AF">نتیجه خشونت‌ها و خسارت‌ها: بیش از ۱۰۰ بانک و فروشگاه غارت شد</a>
      </h1>
      <h2>اولین برآوردهای یک نهاد امنیتی از میزان اعتراضات بنزینی در روزهای گذشته از حجم خشونت گسترده و سازمان‌دهی‌شده حکایت دارد.</h2>
      <address><time datetime="2019-11-17T18:19:00+00:00">17 Nov 2019, 18:19</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> بر اساس این گزارش، تعداد کل معترضیان و آشوبگران از شب جمعه تاکنون مجموعا <b>87400 نفر</b> برآورد شده که از این میزان حدود<b> 82200 نفر مرد</b> و <b>5200 نفر</b> آنها <b>زن</b> بوده اند.   <br/>به گزارش بولتن نیوز به نقل از فارس، بخش قابل توجهی از معترضان صرفا در محل تجمعات <b>حاضر</b> بوده و با <b>هسته مرکزی اغتشاشات</b> همراهی نداشتند. با این حال برای بسیاری از آنها<b> پیامک هشدار</b> توسط دستگاههای امنیتی ارسال شده است.<br/><br/>شیوه عملکرد هسته اصلی خشونت نشان می‌دهد که این افراد کاملا<b> آموزش دیده</b> بوده و برخلاف بسیاری از مردم که از افزایش ناگهانی بنزین غافلگیر شده‌اند، این افراد مترصد و آماده چنین موقعیتی بوده‌اند.<br/><br/>بر اساس این گزارش، از میان<b> 1080 شهر</b> و <b>شهرستان</b> کشور، اعتراضات و تجمعات کوچک و بزرگ در<b> 100 نقطه</b> کشور صورت گرفته که جمعیت این تجمعات بین<b> 50</b> تا حداکثر <b>1500 نفر</b> تخمین زده شده است.  </p>
      <figure>
        <img src="https://www.bultannews.com/files/fa/news/1398/8/26/1198180_929.png"/>
      </figure>
      <p>حجم خشونت و میزان تخریب آشوبگران نسبت به تجمعات دی ماه 96 <b>گسترده‌تر</b> و <b>مخرب‌تر</b> بوده و در نتیجه <b>آسیب‌های جانی </b>و <b>مالی</b> در مقایسه با آن افزایش داشته است.<br/><br/>در استانهای <b>خوزستان</b>،<b> تهران</b>،<b> فارس</b> و <b>کرمان</b> بیشترین آسیب به اموال عمومی زده شده است.<br/><br/>آمار دقیقی از <b>میزان کشته شده ها</b> در دسترس نیست اما بیشترین تلفات مربوط به <b>حمله اوباش مسلح</b> به انبارهای نفتی و مقرهای نظامی بوده است که در جریان جلوگیری از انفجار انبارهای نفتی و خلع سلاح مقرهای نظامی به وقوع پیوسته است. تعدادی از <b>نیروهای پلیس</b> و <b>مردمی</b> نیز در این حملات به <b>شهادت</b> رسیدند.  </p>
      <figure>
        <img src="https://www.bultannews.com/files/fa/news/1398/8/26/1198178_721.png"/>
      </figure>
      <p>تاکنون حدود<b> 1000 نفر</b> در ناآرامی‌های اخیر در کل کشور <b>بازداشت</b> شده‌اند و بیش از<b> 100 بانک</b> و<b> 57 فروشگاه بزرگ</b> فقط در یک استان به آتش کشیده شده و یا به غارت رفته است.<br/><br/>به عنوان نمونه در یکی از تلخ‌ترین حوادث شب گذشته در<b> استان تهران</b> بعد از حمله اوباش به یک بانک و آتش زدن آن، کل ساختمان و طبقات بالایی آن که مسکونی بوده است، دچار حریق شده و عده‌ای در پشت بام ساختمان محبوس شده‌اند.  </p>
      <figure>
        <img src="https://www.bultannews.com/files/fa/news/1398/8/26/1198177_597.png"/>
      </figure>
      <figure>
        <img src="https://www.bultannews.com/files/fa/news/1398/8/26/1198179_267.png"/>
      </figure>
      <p>  ورود آتش‌نشانی به صحنه به دلیل اجتماع اغتشاشگران و توقف ماشین‌ها با تاخیر قابل توجهی صورت گرفته و در لحظات آخر با تلاش مردم و اقدام پلیس جلوی یک <b>فاجعه انسانی</b> گرفته شده است.<br/><br/>در تهران و شهرستانها کار شناسایی ماشین‌هایی که <b>اقدام به بستن خیابان‌ها</b> می کردند انجام شده است که از امروز مراحل بازداشت آنها اجرایی می شود.</p>
    </article>
  </body>
</html>