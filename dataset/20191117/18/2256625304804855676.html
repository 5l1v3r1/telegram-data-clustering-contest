<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158686_1041.html"/>
    <meta property="og:site_name" content="Novsport"/>
    <meta property="article:published_time" content="2019-11-17T18:25:00+00:00"/>
    <meta property="og:title" content="Павел Колев посочи какво пречи на Левски да бъде хегемон"/>
    <meta property="og:description" content="Шефът в Левски заяви, че се работи по зимната селекция в клуба"/>
  </head>
  <body>
    <article>
      <h1>Павел Колев посочи какво пречи на Левски да бъде хегемон</h1>
      <address><time datetime="2019-11-17T18:25:00+00:00">17 Nov 2019, 18:25</time> by <a rel="author">Николай Георгиев</a></address>
      <p> Изпълнителният директор на Левски Павел Колев говори след прожекцията на филма, посветен на знаменитата победа със 7:2 над ЦСКА. На събитието присъстваха много юноши на "сините", които имаха възможност да се насладят на големия успех над вечния съперник.</p>
      <p> <br/>Колев посочи какво пречи на Левски да бъде хегемон. Той каза, че е крайно време левскарската общност да се обедини.<br/> <br/>Шефът в Левски добави, че се работи по зимната селекция в клуба. Колев изтъкна, че няма проблем в школата на Левски, където треньори проплакаха от директора Йончо Арсов. <br/> <br/>"За да започнем да берем плодовете на това, което треньорите работят в момента, трябва да минат няколко години. Без значение дали ще сме ние, или някой друг. Въпросът е да се спазва посоката. Посоката е не само да възпитаваме добри футболисти, но и хора, които обичат този клуб. Какви ценности се съдържат в името на Левски. Това, от което съм най-много разочарован, е, че левскарската общност все още не е единна. Когато това се случи, мисля, че няма да има кой да ни спре. За съжаление, в момента не е така. Но от гледна точка на резултати и начин на игра се движим лека-полека в правилната посока. Разбира се и там има да подобряваме много неща, но за няколко месеца няма как да оправим всичко с магическа пръчка", каза Колев, цитиран от колегите от "Спортал".<br/> <br/>"Ако Левски е в борбата за титлата в момента, това се дължи на две неща: първо - на финансовата стабилност, която настъпи след януари тази година, и второ - че Левски е нещо уникално за България. Това е много повече от футболен клуб. Ако говорим за спортно-технически стойности, няма как да се опрем на Лудогорец към момента. Трябва да направим подобрения през зимната пауза, което е и нашата идея. Ако някой е очаквал, че за 8 месеца ще направим това, което Лудогорец направи за осем години, значи нищо не разбира от футбол. Но конкуренцията на другите отбори не ме притеснява. Най-големият проблем на Левски е самият Левски. Ако успеем да решим стъпка по стъпка нещата така, че първият отбор да изглежда малко по-добре, ако запазим този курс, по който е тръгнала школата, и може би най-важното - левскарската общност да се обедини, няма да има кой да ни спре и нищо чудно да станем свидетели на някакъв период на хегемония на Левски в България. Но тези условия трябва да се изпълнят. Иначе няма как да стане", продължи Павел Колев.<br/> <br/>"Светът трябва да се научи, че футболисти, израснали в школата на Левски, струват пари”, допълни изпълнителният директор на "сините" по повод евентуална продажба на Станислав Иванов. <br/> <br/>Колев уточни, че Левски вече няма да продава евтино най-добрите си футболисти.</p>
    </article>
  </body>
</html>