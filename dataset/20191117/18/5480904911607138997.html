<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-cesku-dnes-bylo-tepleji-nez-pred-30-lety-padaly-rekordy/1822169?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T18:16:00+00:00"/>
    <meta property="og:title" content="V Česku dnes bylo tepleji než před 30 lety, padaly rekordy"/>
    <meta property="og:description" content="Praha - Letošní 17. listopad je výrazně teplejší než před 30 lety, kdy policejní násilí proti studentům na pražské Národní třídě spustilo sametovou revoluci. Teplotní rekordy dnes padly zhruba na desetině stanic, které měří alespoň 30 let. Na severu Moravy někde naměřili i víc než 18 stupňů Celsia. Vyplývá to z informací, které ČTK řekla Petra Sýkorová z Českého hydrometeorologického ústavu (ČHMÚ)."/>
  </head>
  <body>
    <article>
      <h1>V Česku dnes bylo tepleji než před 30 lety, padaly rekordy</h1>
      <address><time datetime="2019-11-17T18:16:00+00:00">17 Nov 2019, 18:16</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Letošní 17. listopad je výrazně teplejší než před 30 lety, kdy policejní násilí proti studentům na pražské Národní třídě spustilo sametovou revoluci. Teplotní rekordy dnes padly zhruba na desetině stanic, které měří alespoň 30 let. Na severu Moravy někde naměřili i víc než 18 stupňů Celsia. Vyplývá to z informací, které ČTK řekla Petra Sýkorová z Českého hydrometeorologického ústavu (ČHMÚ).</p>
      <p>Pro stanici v pražském Klementinu ČHMÚ k 17. listopadu 1989 udává jako teplotní maximum 3,9 stupně Celsia. Dnes v Klementinu naměřili podle Sýkorové jako průběžnou nejvyšší teplotu 15 stupňů Celsia, údaj se ještě bude upřesňovat v pondělí ráno.</p>
      <p>Většina rekordů dnes byla zaznamenána v Moravskoslezském kraji, další ve Zlínském a Olomouckém kraji. Vůbec nejvyšší údaj teploměr ukázal ve stanici Lučina na Frýdecko-Místecku, dnešních 18,8 stupně Celsia tam o desetinu stupně překonalo dosavadní rekord ze 17. listopadu 2002. V Mošnově na Novojičínsku a v Karviné dnes naměřili 18,7 stupně Celsia, dosavadní maxima ale překonána nebyla.</p>
      <p>Teplo bude podle předpovědi také nadále. V pondělí se teploty mohou dostat přes den až na 15 stupňů Celsia, nad deset stupňů mohou vystoupat i v dalších dnech.</p>
    </article>
  </body>
</html>