<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544624.html/%D8%B9%D8%AF%D9%87-%D8%A7%DB%8C-%D8%A8%D9%87-%D8%AF%D9%86%D8%A8%D8%A7%D9%84-%D8%A8%DB%8C%DA%AF%D8%A7%D9%86%D9%87-%DA%A9%D8%B1%D8%AF%D9%86-%D9%86%D8%B3%D9%84-%D8%AC%D9%88%D8%A7%D9%86-%D8%A8%D8%A7-%D9%81%D8%B1%D9%87%D9%86%DA%AF-%D8%A7%DB%8C%D8%AB%D8%A7%D8%B1-%D9%88-%D8%B4%D9%87%D8%A7%D8%AF%D8%AA-%D9%87%D8%B3%D8%AA%D9%86%D8%AF--%D8%B4%D8%A8%DA%A9%D9%87-%D9%85%D9%84%DB%8C-%D8%A7%D8%B7%D9%84%D8%A7%D8%B9%D8%A7%D8%AA-%D8%A7%D8%B2-%D9%81%D8%B1%D9%87%D9%86%DA%AF-%D8%A7%D8%B5%DB%8C%D9%84-%D8%A7%DB%8C%D8%B1%D8%A7%D9%86%DB%8C-%D9%88-%D8%A7%D8%B3%D9%84%D8%A7%D9%85%DB%8C-%D8%AD%D9%81%D8%A7%D8%B8%D8%AA-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T20:46:00+00:00"/>
    <meta property="og:title" content="عده‌ای به دنبال بیگانه کردن نسل جوان با فرهنگ ایثار و شهادت هستند/ شبکه ملی اطلاعات از فرهنگ اصیل ایرانی و اسلامی حفاظت می‌کند"/>
    <meta property="og:description" content="جانشین فرمانده سپاه سرخس تأکید کرد: امروز در کنار دشمن خارجی، عده‌ای در داخل دست به حرکاتی به‌صورت چراغ خاموش و بعضاً آشکار می‌زنند تا نسل جوان را با فرهنگ ایثار و شهادت بیگانه کنند."/>
  </head>
  <body>
    <article>
      <h1>عده‌ای به دنبال بیگانه کردن نسل جوان با فرهنگ ایثار و شهادت هستند/ شبکه ملی اطلاعات از فرهنگ اصیل ایرانی و اسلامی حفاظت می‌کند</h1>
      <h2>در یادواره شهدای دانش‌آموز سرخس عنوان شد؛</h2>
      <address>
        <time datetime="2019-11-03T20:46:00+00:00">03 Nov 2019, 20:46</time>
      </address>
      <p>جانشین فرمانده سپاه سرخس تأکید کرد: امروز در کنار دشمن خارجی، عده‌ای در داخل دست به حرکاتی به‌صورت چراغ خاموش و بعضاً آشکار می‌زنند تا نسل جوان را با فرهنگ ایثار و شهادت بیگانه کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>، همزمان با هفته بسیج دانش‌آموزی، یادواره شهدای دانش‌آموز شهرستان سرخس امروز با حضور باشکوه دانش‌آموزان، مسئولان و خانواده معظم شهدا و ایثارگران در محل فرهنگسرای امام رضا علیه‌السلام این شهرستان برگزار شد.</p>
      <p>جانشین فرمانده سپاه سرخس در این مراسم با تأکید بر اینکه تسخیر لانه جاسوسی آمریکا در ۱۳ آبان ۵۸ توسط دانشجویان پیرو خط امام، با هدف مخالفت با سیاست‌های استکباری آمریکا، استرداد شاه و محاکمه او در کشور و برگشت اموال به غارت رفته کشور صورت گرفت، اظهار کرد: سفارت آمریکا در آن زمان به مرکزی برای توطئه‌گری علیه انقلاب اسلامی تبدیل شده بود که امام به‌عنوان لانه فساد و جاسوسی از آن یاد کردند.</p>
      <p> </p>
      <figure>
        <img src="http://newsroom.dana.ir/content/upload/1ab5a629-d796-4403-94a3-a5bff45ae672.JPG"/>
      </figure>
      <p>حسین بابائی با بیان اینکه امروز ایران اسلامی به برکت خون شهدا و مجاهدت‌های آنان در اوج عزت و اقتدار است، افزود: امروز اتاق فکرهای آمریکا، منشأ تمامی فتنه‌ها در دنیا هستند.</p>
      <p>وی آمریکا را حامی اصلی منافقین و گروهک‌های تروریستی برای ایجاد ناامنی در منطقه دانست و گفت: آمریکا برای براندازی جمهوری اسلامی دست به فتنه‌های زیادی زده است و در یکی از فتنه‌ها که در سال ۸۸ علیه کشورمان انجام داد، حدود ۷۰۰ اتاق فکر در سراسر دنیا ۸ اتاق فکر در منطقه و ۲۷ سفارت‌خانه کشورهای غربی در تهران برای مدیریت این فتنه و ایجاد آشوب‌های خیابانی پای‌کار آمدند، اما با رهبری خردمندانه رهبر معظم انقلاب و حضور مردم در صحنه با شکست مواجه شدند.</p>
      <p> </p>
      <figure>
        <img src="http://newsroom.dana.ir/content/upload/4bf6abd9-8d91-499e-9226-ec67a06c61dd.JPG"/>
      </figure>
      <p>جانشین فرمانده سپاه سرخس در ادامه با تأکید بر اینکه دشمن به دنبال به ابتذال کشیدن دانش‌آموزان ما است، تصریح کرد: اگر سبک زندگی غربی در جامعه اسلامی حاکم شود و فرهنگ آن‌ها بر ما غالب شود، دیگر دشمن به حمله نظامی نیازی ندارد و می‌تواند از طریق استحاله فرهنگی ما را به یک کشور دست‌نشانده تبدیل کند.</p>
      <p>بابائی یکی از ابزارهای دشمن برای ضربه زدن به نظام اسلامی را «فضای مجازی» عنوان کرد و افزود: مسئولان باید تلاش کنند تا هر چه زودتر شبکه ملی اطلاعات که از مطالبات و دغدغه‌های مهم مقام معظم رهبری است، محقق شود.</p>
      <p> </p>
      <figure>
        <img src="http://newsroom.dana.ir/content/upload/f9f4ee53-cae7-4014-a164-5cb322de2c1d.JPG"/>
      </figure>
      <p>وی با بیان اینکه شبکه ملی اطلاعات می‌تواند از فرهنگ اصیل ایرانی و اسلامی حفاظت کند، اظهار داشت: با راه‌اندازی شبکه ملی اطلاعات می‌توانیم فعالیت امنی در بستر فضای مجازی داشته باشیم.</p>
      <p>جانشین فرمانده سپاه سرخس با اشاره به فعالیت‌های دشمن برای بیگانه کردن نسل جوان با فرهنگ ایثار و شهادت گفت: این فرهنگ ایثار و شهادت بود که ما را در جنگ نابرابر هشت‌ساله پیروز کرد، اما امروز در کنار دشمن خارجی عده‌ای در داخل دست به حرکاتی به‌صورت چراغ خاموش و بعضاً آشکار می‌زنند تا نسل جوان را با این فرهنگ بیگانه کنند.</p>
      <p>در ادامه این مراسم حاج عباس کریمی از روایان و یادگاران هشت دفاع مقدس به بیان خاطراتی از خود و شهدا از آن دوران پرافتخار پرداخت.</p>
      <p> </p>
      <figure>
        <img src="http://newsroom.dana.ir/content/upload/a6104d87-e1b3-4b49-9e35-150b3dd3aca4.JPG"/>
      </figure>
      <p>شهرستان سرخس در طول ۸ سال دفاع مقدس ۱۳۶ شهید، ۳۰۰ جانباز و ۲۶ آزاده تقدیم نظام مقدس جمهوری اسلامی ایران کرده که ۵ نفر از شهدای این شهرستان دانش‌آموز هستند.</p>
      <p>انتهای پیام/</p>
    </article>
  </body>
</html>