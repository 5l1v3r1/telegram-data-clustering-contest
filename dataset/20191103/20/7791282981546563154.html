<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagsavisen.no/debatt/kommentar/kvinnen-som-ble-kledd-naken-av-internett-1.1611827"/>
    <meta property="og:site_name" content="Dagsavisen"/>
    <meta property="article:published_time" content="2019-11-03T20:06:00+00:00"/>
    <meta property="og:title" content="Kvinnen som ble kledd naken av internett"/>
    <meta property="og:description" content="Du har kanskje sett videoen av ekspresident Obama som taler i tunger?"/>
  </head>
  <body>
    <article>
      <h1>Kvinnen som ble kledd naken av internett</h1>
      <h2>Teknologien manipulerer oss. Og vi reagerer ved å sløve foran pc-en med fake porno.</h2>
      <address><time datetime="2019-11-03T20:06:00+00:00">03 Nov 2019, 20:06</time> by <a rel="author">Stian Bromark</a></address>
      <p>Du har kanskje sett videoen av ekspresident Obama som taler i tunger? Der han kaller den sittende presidenten en «total dip shit», og til slutt innrømmer at han ikke har sagt det han har sagt? Det har nemlig skuespilleren Jordan Peele.</p>
      <p>
        <b>Videoen «You Won’t Believe What Obama Says in This Video» ble laget i fjor av nettstedet BuzzFeed for å vise hvor lett moderne teknologi kan brukes til å manipulere oss.</b>
      </p>
      <p>Amerikanske myndigheter frykter nå at denne teknologien kommer til å prege valgkampen neste år. Etter fake news kommer deep fake – «fake news sin onde fetter med anabole steroider i medisinskapet», som statsviter Kim Arne Hammerstad har kalt det. Vi har en tendens til å tro på det vi leser, men vi tror enda mer på det vi ser og hører med egne øyne og ører.</p>
      <p>De har god grunn til å være bekymret. 2016-valget i USA ble besudlet av utenlandsk innblanding og falske nyheter. Samme nettsted, BuzzFeed, har dokumentert at de største falske nyhetssakene i valgkampen fikk større gjennomslag enn de største sakene fra 19 store nyhetsmedier – til sammen.</p>
      <p>
        <b>Vi lever i den beste av alle tiders ytringsfrihetsverdener, men denne gullalderen «forgifter demokratiet» og skaper bare en illusjon av frihet, mener en av verdens fremste teknologieksperter, Zeynep Tufekci.</b>
      </p>
      <p>I en artikkel i magasinet Wired har hun påpekt hvordan logikken til de sosiale mediene er den samme som autoritære regimer tar i bruk: Forretningsmodellen bak de store teknologiplattformene «er altfor kompatibel med autoritære regimer, propaganda, feilinformasjon og polarisering».</p>
      <p>Nå skulle man kanskje tro at disse redskapene er nøytrale i sin natur og at det er vi mennesker som velger hva de skal brukes til. En stekepanne kan som kjent brukes til både å lage mat og denge ulydige ektemenn i hodet.</p>
      <p>
        <b>Men slik er det ikke i dette tilfellet. Noen har så godt som løftet panna for deg og du trenger egentlig bare å slappe av i overarmen, så tar tyngdekraften seg av resten.</b>
      </p>
      <p>De sterkeste kreftene på internett har ikke noe janus-ansikt med gode og onde sider, de er reine møkkaspredere. Internetts anus-ansikt.</p>
      <p>Enn så lenge viser det seg imidlertid at denne nye falske video-teknikken blir brukt til alt annet enn å manipulere deg til å stemme på Trump. Ifølge en ny rapport blir hele 95 prosent av de falske videoene brukt til å sette inn kjente fjes på ukjente, avkledde kropper i heftig bevegelse. Deeptrace Labs har identifisert en fordobling av antall falske pornovideoer laget på denne måten de to siste årene, fra nesten 8000 til nærmere 15. 000.</p>
      <p>De fire mest populære sidene for den slags, har så langt hatt 134 millioner visninger. Ofrene er alltid kvinner, ifølge rapporten.</p>
      <p>
        <b>Det får Aja Romano til å konkludere på nettstedet vox.com med at ja, falske videoer er potensielt en stor trussel mot demokratiet, men så langt blir de brukt til å «nedgradere kvinner».</b>
      </p>
      <p>Appen DeepNude lar deg kle av påkledde kvinner. Den ble fjernet av grunnleggerne etter kort tid i sommer, men finnes fortsatt tilgjengelig i piratversjoner der ute, og vil trolig fortsette å spre seg «som et virus», ifølge rapporten. På slike nettsteder kan du legge inn konkrete bestillinger, og vips, så får du tilgang til en pornohøytid med din favorittkvinne i hovedrollen.</p>
      <p>Nettmagasinet Quartz har gjort den skitne gravejobben og sjekket hvordan en slik bestilling kan lyde. En bruker skriver: «Hei. Jeg ønsker en kvalitetsvideo av en kvinnelig venn av meg», mens en annen ønsker tilsvarende for en kvinnelig eks-kjæreste fra videregående skole. Tenke det, ville det, og så gjøre det? Stønn.</p>
      <p>
        <b>Det er som om alle politiske dystopier går opp i en høyere enhet. Aldous Huxleys roman «Vidunderlige nye verden» og George Orwells roman «1984», er vanligvis blitt betraktet som to motsetninger.</b>
      </p>
      <p>Orwell beskriver et tradisjonelt autoritært samfunn a la Sovjetunionen, der folk er undertrykt, blir overvåket og hjernevasket, mens Huxley beskriver en outrert utgave av et frihetssamfunn av USA-typen, der folk forguder teknologien som undergraver deres tankeevne.</p>
      <p>«Orwell fryktet at sannheten ville skjules for oss. Huxley fryktet at sannheten ville drukne i et hav av likegyldigheter. Orwell fryktet at vi ville bli en fanget kultur. Huxley fryktet at vi ville bli en triviell kultur, som bare var opptatt av føleri, som veltet seg i nytelser, som bare drev med tomt skvalder», som Neil Postman skriver i den moderne klassikeren Vi morer oss til døde.</p>
      <p>Selv om romanene er skrevet i 1932 og 1949, beskriver de to ulike tendenser også i vår samtid, som alt oftere glir over i hverandre, forsterker hverandre og spiller seg ut samtidig; overvåking, undertrykking, forakt for de intellektuelle, manipulasjon, tankekontroll, 2+2 er 5, føleri, nytelse og en hel masse «tomt skvalder».</p>
      <p>
        <b>«Plutselig ser jeg at alt jeg opplevde i Russland, gjentar seg i det vi pleide å kalle Vesten, spesielt i Storbritannia og USA», sa den russiskfødte forfatteren Peter Pomerantsev nylig i danske Weekendavisen.</b>
      </p>
      <p>Det er allerede vanskelig å skille falske nyheter fra «I wish this was fake news». Men nå kommer også falske videoer til å entre den politiske arenaen med full storm. Hvis vi altså ikke foretrekker å bruke internett-tida på ukjente pornoskuespillerkropper med ansiktet til en kjendis. For hvem trenger å manipulere velgere som velger å manipulere seg selv?</p>
      <p>Jepp, vi er i deep shit.</p>
    </article>
  </body>
</html>