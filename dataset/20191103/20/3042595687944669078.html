<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/jorgine-massa-vasstrand-karet-til-arets-influenser/71778392"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T20:17:00+00:00"/>
    <meta property="og:title" content="Jørgine Massa Vasstrand kåret til «Årets influenser»"/>
    <meta property="og:description" content="Folket og juryen har talt. Dette er kveldens vinnere."/>
  </head>
  <body>
    <article>
      <h1>Jørgine Massa Vasstrand kåret til «Årets influenser»</h1>
      <h2>Folket og juryen har talt. Dette er kveldens vinnere.</h2>
      <address><time datetime="2019-11-03T20:17:00+00:00">03 Nov 2019, 20:17</time> by <a rel="author">Vilde Holta Røssland</a></address>
      <p>OSLO SENTRUM (Dagbladet): Søndag kveld er en lang rekke kjente og kjære norske kjendiser <a href="https://www.dagbladet.no/kjendis/en-av-arets-beste-fester/71778127">samlet på Gamle Logen i Oslo for å delta på årets Kjendisgalla</a>. Under den storslåtte gallaen hadde stjernene møtt opp i finstasen, og flere av dem kunne også dra hjem med gjeve priser.</p>
      <p>I løpet av kvelden ble det nemlig delt ut hele sju priser i følgende kategorier: «Årets influenser», «Best kledde mann», «Best kledde kvinne», «Årets kjendis», «Årets kvinne», «Årets forbilde» og «Wenche Foss' ærespris».</p>
      <h3>Årets influenser</h3>
      <p>Den første som kunne slippe jubelen løs og motta sin utmerkelse under Kjendisgallaen var treningsprofil og« Skal vi danse»-deltaker <a href="https://www.dagbladet.no/kjendis/derfor-er-eksmannen-med-pa-tv/71735442">Jørgine «Funkygine» Vasstrand (30</a>). Hun fikk tildelt prisen for «Årets influenser» av Linni Meister (33) og John Christian Elden (52), og tok dermed over stafettpinnen fra fjorårets vinner, Emma Ellingsen (18).</p>
      <p>I kategorien var det ti nominerte, blant dem komiker Herman Flesvig (27), og toppbloggerne Kristin Gjelsvik (31) og Sophie Elise Isachsen (24), men det var altså Vasstrand som stakk av med seieren. Fellesnevneren for de nominerte var at alle har markert seg i sosiale medier, podkaster eller andre nettkanaler gjennom året som er gått.</p>
      <figure>
        <img src="https://dbstatic.no/71778892.jpg?imageId=71778892&amp;x=0&amp;y=10.25641025641&amp;cropw=100&amp;croph=89.74358974359&amp;width=644&amp;height=385"/>
        <figcaption><b>ÅRETS INFLUENSER:</b> Jørgine Massa Vasstrand. Foto: Andreas Fadum Vis mer</figcaption>
      </figure>
      <p>Det er kanskje ikke så rart at Vasstrand mottok prisen da 2019 har vært et kanonbra år for treningsprofilen og trebarnsmoren. Etter at hun startet opp bloggen med navn «Funkygine» har hun for alvor markert seg blant landets mest profilerte treningsbloggere, og har blitt særdeles populær med nesten 600 000 følgere på Instagram.</p>
      <p>30-åringen er svært opptatt av å spre treningsglede, og dette kombinert med solide doser kroppspositivisme og hverdagslige øyeblikk, gjør henne trolig til et forbilde for mange.</p>
      <p>
        <b>- Tusen, tusen takk til de som har stemt på meg. En veldig hyggelig anerkjennelse å få, sa hun fra scenen da hun mottok prisen.</b>
      </p>
      <h3>Best kledde mann</h3>
      <p>I fjor var det hotellkongen<a href="https://www.dagbladet.no/kjendis/apenhjertig-om-farens-dodsfall/71746076"> Petter Stordalen (56)</a> som<a href="https://www.seher.no/kjendis/mitt-beste-skjonnhetstriks-er-a-vaere-forelsket/69366251"> mottok prisen for «Best kledde mann»</a>, men i år gikk prisen til <a href="https://www.dagbladet.no/magasinet/karsten-warholm-liker-ikke-a-gjore-alt-etter-boka---det-ma-vaere-lov-a-skeie-ut/70050614">idrettsstjernen Karsten Warholm (23).</a></p>
      <p>De siste åra er det Se og Hørs motepoliti og kjendisstylist <a href="https://www.dagbladet.no/kjendis/visste-ikke-hva-han-gikk-inn-i/71750754">Jan Thomas (52) </a>som har delt ut den gjeve prisen, men siden han er i full gang med innspilling av nytt tv-program, ble han nødt til å dele ut prisen på video.</p>
      <p>Warholm virket å være svært fornøyd med prisen.</p>
      <p>- De fleste av dere lurer vel på hvorfor jeg har fått den prisen her, og det gjør jeg og, egentlig. Uansett tar jeg alle prisene jeg får, og jeg synes jo selvfølgelig at det er stor stas, fortalte Warholm fra scenen og la til:</p>
      <p>- Jeg må jo få takke Jan Thomas for den prisen her. Jeg begynte å klippe meg hos han for et år siden, og det var ganske revolusjonerende da han fortalte meg at jeg kunne bruke saltvannsspray og hårføner for å få volum.</p>
      <figure>
        <img src="https://dbstatic.no/71779034.jpg?imageId=71779034&amp;x=0&amp;y=0&amp;cropw=100&amp;croph=82.735426008969&amp;width=643&amp;height=739"/>
        <figcaption><b>BRA STIL:</b> Karsten Warholm mottok prisen for «Best kledde mann». Her er han avbildet ved en annen anledning, under fjorårets Idrettsgalla. Foto: NTB Scanpix Vis mer</figcaption>
      </figure>
      <p>Den norske friidrettsutøveren har utmerket seg godt de siste åra når det kommer til idrett, og er velkjent for å stikke av med utrolige seire.</p>
      <p>I 2017 vant han blant annet 400 meter hekk i VM i friidrett i London. Han er også første norske mannlige verdensmester i en løpsøvelse.</p>
      <h3>Best kledde kvinne</h3>
      <p>Prisen for «Best kledde kvinne» gikk kanskje ikke så overraskende til <a href="https://www.dagbladet.no/kjendis/pia-tjelta-viste-frem-kjaeresten-for-den-store-festen/68607142">skuespiller Pia Tjelta (42)</a>. Den norske skuespilleren har de siste åra tatt motebransjen med storm i form av sine feminine blondebluser og romantiske blomsterkjoler.</p>
      <figure>
        <img src="https://dbstatic.no/71778793.jpg?imageId=71778793&amp;x=3.5928143712575&amp;y=0&amp;cropw=96.407185628743&amp;croph=100&amp;width=644&amp;height=1002"/>
        <figcaption><b>PRISVINNER:</b> Pia Tjelta ble kåret til årets best kledde kvinne. Foto: NTB Scanpix Vis mer</figcaption>
      </figure>
      <p>Stadig vekk skinner flere av landets største stjerner på ulike røde løpere i Tjeltas design. Blant dem er selveste<a href="https://www.dagbladet.no/kjendis/jeg-er-ikke-redd-for-doden/71703410"> kronprinsesse Mette-Marit (46)</a>, som flere ganger er blitt fotografert i 42-åringens antrekk, og skuespilleren har tidligere avslørt at noen av de korte kjolene fra kolleksjonene hennes er blitt spesialtilpasset for kronprinsessen, for kongelig bruk.</p>
      <p>
        <b>- Dette er den minst fortjente prisen jeg kommer til å ta imot noensinne. For det er jo ikke tvil om at både Jenny og Vanessa ser 20 ganger bedre ut, for jeg har stort sett på meg tights og dunjakke, fortalte Tjelta i takketalen sin og la til:</b>
      </p>
      <p>- Det finnes bare ett menneske å takke for at jeg ser noenlunde representabel ut, og det er Vanessa Rudjord, bestevenninna mi. Takk!</p>
      <figure>
        <img src="https://dbstatic.no/71778847.jpg?imageId=71778847&amp;width=1024&amp;height=615"/>
        <figcaption><b>BEST KLEDD:</b> Skuespiller Pia Tjelta stakk av med seieren med prisen «Best kledde kvinne». Foto: Andreas Fadum/ Se og Hør Vis mer</figcaption>
      </figure>
      <p>I fjor var det <a href="https://www.dagbladet.no/kjendis/tjente-millioner-pa-boligsalg/71720399">Vendela Kirsebom (52)</a> som stakk av med seieren for «Best kledde kvinne», noe hun selv var veldig overrasket over.</p>
      <p>- Jeg fikk sjokk. «Ok, er du sikker pa det?» spurte jeg Jan Thomas. At dette skulle skje, hadde jeg aldri trodd. Det er en stor ære. Veldig morsomt - og litt rart, innrømmet Kirsebom til<a href="https://www.seher.no/kjendis/mitt-beste-skjonnhetstriks-er-a-vaere-forelsket/69366251"> Se og Hør</a> i fjor.</p>
      <h3>Årets kjendis</h3>
      <p>En av kveldens storslåtte priser er «Årets kjendis», og i år gikk prisen til den <a href="https://www.dagbladet.no/kjendis/far-tusenvis-av-henvendelser-etter-farmen-exiten/70848701">folkekjære tv-profilen Svein Østvik (58)</a>, best kjent som «Charter-Svein».</p>
      <p>58-åringen ble rikskjent i 2006 gjennom sin deltakelse i flere sesonger av TV3s realityserie «Charterfeber». I seinere tid har han bemerket seg på tv-skjermen i form av deltakelse i programmer som «Skal vi danse», «4-stjerners middag», «MasterChef», «71 grader nord - Norges tøffeste kjendis» og «Farmen kjendis» - for å nevne noen.</p>
      <figure>
        <img src="https://dbstatic.no/71778950.jpg?imageId=71778950&amp;width=1024&amp;height=615"/>
        <figcaption><b>- FANTASTISK:</b> Svein Østvik vant prisen for «Årets kjendis», noe han syntes var stor stas. Her avbildet med Linni Meister tidligere i kveld. Foto: NTB Scanpix Vis mer</figcaption>
      </figure>
      <p>I sistnevnte tv-program ble 58-åringen raskt en yndling inne på gården, og mange la sin elsk på den frittalende og artige tv-profilen. Under innspillingen av tv-programmet delte han også åpenhjertig om personlige opplevelser - både knyttet til misbruk av alkohol og piller, i tillegg til å åpne opp om det vanskelige forholdet til faren sin.</p>
      <p>- Fantastisk. Herregud, ass. Jeg visste jo ikke hvem jeg skulle konkurrere med, så er det to av stjernene. Det er jo helt sjukt. Hva skal jeg si? Fantastisk å være her. Jeg satt jo og lurte på om det kunne skje, jeg var verdens største harry for 12-15 år sida, det er jeg fortsatt, fortalte Østvik og la til:</p>
      <p>- Jeg skjønner jo at Farmen traff, at det å vise følelser treffer, og det er jo helt fantastisk å vise at livet ikke bare har gått på skinner.</p>
      <h3>Årets kvinne</h3>
      <p>Hvert år kårer magasinet KK Årets kvinne, blant dem som har inspirert, berørt eller imponert mest i året som gikk. Prisen for «Årets kvinne» mottok <a href="https://www.dagbladet.no/kjendis/ble-sint-og-urimelig/71747447">tv-profil Solveig Kloppen (47)</a> av Mia Gundersen (58).</p>
      <p>Årets vinner besitter noen helt eksepsjonelle medmenneskelige kvaliteter, og har gjennom sitt arbeid vist en beundringsverdig evne til å snakke om vanskelige tema, er noe av det som står i jurybegrunnelsen.</p>
      <p>Det var en tydelig berørt Kloppen som entret scenen for å motta prisen for «Årets kvinne».</p>
      <figure>
        <img src="https://dbstatic.no/71778843.jpg?imageId=71778843&amp;width=1024&amp;height=615"/>
        <figcaption><b>RØRT:</b> Solveig Kloppen var svært rørt da hun entret scenen for å motta prisen for «Årets kvinne». Her er hun avbildet etter prisutdelingen. Foto: Andreas Fadum Vis mer</figcaption>
      </figure>
      <p>- Oi, oi, oi. Tusen takk. Jeg må si at jeg er en blanding av veldig glad og brydd. De fleste dager i året føler jeg meg på ingen måte som årets kvinne. Fikk akkurat en melding fra mannen min at jeg godt kan ta ut av oppvaskmaskinen før jeg drar, fortalte Kloppen og fortsatte:</p>
      <p>- Jeg er også veldig glad hvis vi midt oppe i det meningsløse har klart å lage noe meningsfylt. Jeg sier vi, for dette er en pris som ikke bare er min. Jeg må dele den med mange andre, først og fremst mine to modige nieser, Ida og Marie, flokken min hjemme. Venner, familie, naboer og kolleger, som gjør at jeg tør å bevege meg ut i verden, selv på de tyngste dagene. For jeg vet at hvis jeg faller står det noen og tar meg imot.</p>
      <p>47-åringen opplevde nemlig <a href="https://www.dagbladet.no/kjendis/mistet-bade-mor-og-soster-pa-seks-uker/70641523">å miste både mora og søstera i løpet av seks uker i 2017,</a> samtidig som hun var i gang med innspillingen av en ny tv-serie om døden.</p>
      <p>Fokuset ble raskt skiftet mot henne selv etter de vonde opplevelsene, og i tv-programmet med navn «Det jeg ikke fikk sagt» ga Kloppen tv-seerne et nært møte med seg selv og familien i sorgen, noe som utløste et skred av sympati og hjerter i sosiale medier.</p>
      <figure>
        <img src="https://dbstatic.no/71778959.jpg?imageId=71778959&amp;x=13.141025641026&amp;y=8.7202718006795&amp;cropw=77.724358974359&amp;croph=86.070215175538&amp;width=485&amp;height=761"/>
        <figcaption><b>FESTKLAR:</b> Solveig Kloppen på den røde løperen. Foto: Andreas Fadum Vis mer</figcaption>
      </figure>
      <p>TV 2-profilen har tidligere fortalt at det å slippe befolkningen inn har kostet.</p>
      <p>- Det koster jo, men det har vært veldig fint. Og en del av de tilbakemeldingene jeg har fått gjør jo at man tenker at én av disse tilbakemeldingene gjør at det er verdt det. Når voksne menn skriver at «etter jeg har sett på serien din har jeg og kona mi besluttet at jeg må søke hjelp for at ikke min familie skal sitte igjen med den samme sorgen og tankene som dere gjør», og da tenker jeg «okei, men da har vi gjort noe riktig», fortalte hun til Se og Hør på nominasjonslanseringen av Gullruten tidligere i år.</p>
      <h3>Årets forbilde</h3>
      <p>Da prisen for «Årets forbilde» skulle deles ut var det fjorårets vinner, Leo Ajkic (35), som fikk æren av å dele ut prisen, som i år gikk til en som ifølge juryens begrunnelse har vist at «utfordringene rundt kreft verken bør forties eller gjemmes bort».</p>
      <p>Den folkekjære komikeren<a href="https://www.dagbladet.no/kjendis/christine-koht-er-arets-forbilde/71777810"> Christine Koht (52) stakk av med seieren</a>, og takket i form av en video fra rommet sitt på Sunnaas sykehus, der hun nå oppholder seg. Det var en tydelig preget Koht som fikk budskapet om at hun hadde vunnet prisen.</p>
      <p>
        <b>- Tusen takk, det er så rørende. Det er det som skjer når man er syk, at man er så lettrørt. Nå lo vi i stad, også begynner vi å gråte. Men jeg må bare si tusen takk, fordi jeg får lov til å vinne denne prisen. Og det føler jeg at jeg kan dele med hele Norge, sa Koht i videoen.</b>
      </p>
      <p>Videre fortalte Koht at hun gjerne skulle vært i Oslo for å ta imot prisen selv, med en spesialpyntet rullator - noe som dessverre ikke lot seg gjøre.</p>
      <p>Koht takket videre kona Pernille Rygg (56) og mora Kirsten Koht, før hun også rettet en takk mot helsevesenet og det norske folk. Hun avsluttet med å uttrykke takknemlighet over å ha vunnet.</p>
      <p>- Jeg har aldri vært så takknemlig. Tusen takk, tusen takk, avsluttet hun.</p>
      <figure>
        <img src="https://dbstatic.no/71778964.jpg?imageId=71778964&amp;x=0&amp;y=4.8951048951049&amp;cropw=100&amp;croph=89.97668997669&amp;width=644&amp;height=387"/>
        <figcaption><b>STOLT:</b> Kirsten Koht tok imot prisen for dattera. Foto: Andreas Fadum / Se og Hør Vis mer</figcaption>
      </figure>
      <h3>Årets tv-navn</h3>
      <p>Prisen for «Årets tv-navn» ble presentert av Toralv Maurstad (92) som kunne meddele at det er Se og Hør sine lesere som har stemt fram vinneren.</p>
      <p>- Det er en stor glede for meg å si at «Årets tv-navn», så velfortjent er Dag Erik Pedersen, sa Maurstad.</p>
      <p>Pedersen la ikke skjul på at det var «fantastisk» å motta prisen fra Maurstad.</p>
      <figure>
        <img src="https://dbstatic.no/71778975.jpg?imageId=71778975&amp;width=1024&amp;height=615"/>
        <figcaption><b>KOM MED FAMILIEN:</b> Dag Erik Pedersen fikk prisen for «Årets tv-navn». Her er han avbildet tidligere på kvelden sammen med de tre døtrene Sunniva, Andrea og Selma. Foto: NTB Scanpix Vis mer</figcaption>
      </figure>
      <p>- Jeg må bare si at det er fantastisk å få denne prisen for «Årets tv-navn». Det er jo ikke meg alene som fortjener denne prisen, vi er jo 80 stykker som jobber hvert år på «Mesternes mester» så det er et eventyr og få lov til å være med på denne produksjonen. Som da etter hvert har blitt Norges største etter hva jeg forstår, fortalte Pedersen i sin takketale og fortsatte:</p>
      <p>- Det som jeg er mest stolt av er at «Mesternes mester» står for de gode verdiene, de som idrettene egentlig har lært oss. Vi taper sammen, vi vinner sammen, vi ler sammen og vi gråter sammen og vi støtter hverandre.</p>
      <p>Pedersen avsluttet med å dedikere prisen til sine tre døtre, Sunniva, Selma og Andrea.</p>
      <p>- Vi har hatt en knalltøff sommer, men uten dere hadde jeg aldri klart det. Tusen takk, avsluttet Pedersen.</p>
      <h3>Wenche Foss' ærespris</h3>
      <p>Til slutt var det tid for å dele ut kanskje den gjeveste prisen, nemlig «Wenche Foss' ærespris». Prisen har siden den første utdelingen i 2009 blitt delt mellom en person og en organisasjon. I fjor var det Norsk fosterhjemsforening og artist Ingebjørg Bratland (29) som stakk av med prisen.</p>
      <p>I år var det den<a href="https://www.dagbladet.no/kultur/jeg-har-savnet-det/71284633"> norske skuespilleren Robert Stoltenberg (54)</a> som fikk æren av å motta prisen av juryen, som består av skuespiller Ellen Horn (68) og politiker Fabian Stang (64).</p>
      <p>«Årets vinner av Wenche Foss ærespris er utdannet på Universitetet i Oslo og vanskelig å sette i bås. Med en oppvekst i Fetsund og bakgrunn fra NRK radio og ungdomsprogrammer fra 1981, har prisvinneren utviklet et stort talent og har gjennom hele sin karriere nådd ut til et stort publikum. Vi snakker om en mangfoldig kunstner og artist, en observant, sofistikert, intelligent og følsom karakterskuespiller, en gledesspreder av stort format, komediant, klovn og entertainer, en meget folkekjær personlighet», er noe av det som står i juryens begrunnelse.</p>
      <figure>
        <img src="https://dbstatic.no/71778970.jpg?imageId=71778970&amp;x=17.882836587873&amp;y=3.858024691358&amp;cropw=66.187050359712&amp;croph=59.567901234568&amp;width=644&amp;height=387"/>
        <figcaption><b>STORT:</b> Robert Stoltenberg stakk av med kveldens gjeveste pris, og var svært takknemlig. Her er han avbildet på den røde løperen tidligere på kvelden sammen med kjæresten Christian Grønvold. Foto: NTB Scanpix Vis mer</figcaption>
      </figure>
      <h3>- Dette er veldig stort</h3>
      <p>Det var en glad Stoltenberg som entret scenen for å motta «Wenche Foss' ærespris».</p>
      <p>- Herregud, wow, tusen takk. Dette er veldig stort. Å motta Wenche Foss`ærespris. Den glitrende skuespilleren, det store mennesket, det er virkelig en ære, fortalte Stoltenberg og benyttet anledningen til å takke juryen.</p>
      <p>- Men, det er flere jeg vil takke her i kveld, først og fremst meg selv. Jeg rakker alltid ned på meg selv, men akkurat i kveld så har jeg lyst til å takke meg selv. Tenk at denne skjørheten som jeg bærer i meg, men også nysgjerrigheten og viljen. Tenk at det skaper opplevelser for andre og i noen grad også berører. Det synes jeg er stort. Og nå har jeg fått et bevis for det, fortsatte Stoltenberg i takketalen sin.</p>
      <p>Stoltenberg benyttet også anledningen til å takke familien sin, kjæresten Christian Grønvold, manageren sin, vennene sine og NRK.</p>
      <p>Som tidligere nevnt blir prisen delt mellom en person og en organisasjon, og organisasjonen som mottok prisen i år var Villa Sult - som er navnet på et institutt for spiseforstyrrelser.</p>
      <figure>
        <img src="https://dbstatic.no/71778851.jpg?imageId=71778851&amp;width=1024&amp;height=615"/>
        <figcaption><b>VINNERE:</b> Villa Sult. Foto: Andreas Fadum Vis mer</figcaption>
      </figure>
      <p>Organisasjonen jobber med behandling, forskning, undervisning og utdannelse og har en ambisjon om å være i dialog med miljøer for kunst og kulturformidling.</p>
    </article>
  </body>
</html>