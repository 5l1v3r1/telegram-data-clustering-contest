<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kovac-ferdig-som-bayern-mnchen-trener/71778978"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T20:15:46+00:00"/>
    <meta property="og:title" content="Kovac ferdig som Bayern München-trener"/>
    <meta property="og:description" content="Bayern Münchens trener Niko Kovac har fått sparken dagen etter 1-5 mot Eintracht Frankfurt, klubbens største serietap siden 2009."/>
  </head>
  <body>
    <article>
      <h1>Kovac ferdig som Bayern München-trener</h1>
      <h2>Bayern Münchens trener Niko Kovac har fått sparken dagen etter 1-5 mot Eintracht Frankfurt, klubbens største serietap siden 2009.</h2>
      <address><time datetime="2019-11-03T20:15:46+00:00">03 Nov 2019, 20:15</time> by <a rel="author">NTB I</a></address>
      <p>Bayern München har ikke måttet tåle et så stygt tap siden våren 2009, da det ble samme sifre mot Wolfsburg. Laget har falt til 4.-plass på tabellen, og spekulasjonene omkring Kovacs framtid begynte umiddelbart å gå etter lørdagens stortap.</p>
      <p>Søndag kveld bekreftes det på klubbens <a href="https://fcbayern.com/de/news/2019/11/pressemitteilung-fc-bayern-trennt-sich-von-trainer-niko-kova%C4%8D">hjemmesider</a> at Kovac er ferdig i klubben.</p>
      <p>- Resultatene de siste ukene har vist oss at det var behov for handling. På grunnlag av dette har Uli Hoeness, Hasan Salihamidzic og jeg hatt en åpen og seriøs samtale med Niko søndag. Vi har kommet fram til at Nico ikke lenger skal være trener for Bayern. Vi beklager alle denne utviklingen. Jeg vil takke Niko Kovac på vegne av FC Bayern for hans arbeid, spesielt for at han vant double den siste sesongen, sier styreleder Karl-Heinz Rummenigge i en uttalelse.</p>
      <p>Det hevdes at Kovac stilte sin plass til rådighet.</p>
      <p>Inntil videre skal assistenttrener Hans Flick være ansvarlig for Bayern Münchens lag i forberedelsene til de viktige kampene mot Olympiakos (mesterligaen) og Borussia Dortmund.</p>
      <p>- Jeg tror dette er den rette avgjørelsen for klubben nå. Resultatene og også måten vi har spilt på i det siste gjorde at jeg kom fram til denne avgjørelsen. Min bror Robert og jeg vil takke Bayern for det siste halvannet året. I løpet av denne tiden har teamet vårt vunnet Bundesliga, cupen og supercupen. Det har vært en god tid. Jeg ønsker klubben og laget alt godt videre, sier Niko Kovac til lagets hjemmeside.</p>
    </article>
  </body>
</html>