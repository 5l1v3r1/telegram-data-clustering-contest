<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/03/a-tuntetok-szerint-tarthatatlanna-valt-a-helyzet-a-roman-erdokben"/>
    <meta property="og:site_name" content="infostart"/>
    <meta property="article:published_time" content="2019-11-03T20:19:00+00:00"/>
    <meta property="og:title" content="A tüntetők szerint tarthatatlanná vált a helyzet a román erdőkben"/>
    <meta property="og:description" content="Több ezer tüntető vonult utcára vasárnap Bukarestben és Románia más nagyvárosaiban környezetvédő szervezetek felhívására, hogy a törvénytelen erődirtások és az erdészek elleni egyre gyakoribb erőszak miatt tiltakozzon."/>
  </head>
  <body>
    <article>
      <h1>A tüntetők szerint tarthatatlanná vált a helyzet a román erdőkben</h1>
      <address><time datetime="2019-11-03T20:19:00+00:00">03 Nov 2019, 20:19</time> by <a rel="author">Infostart / MTI</a></address>
      <h3>Több ezer tüntető vonult utcára vasárnap Bukarestben és Románia más nagyvárosaiban környezetvédő szervezetek felhívására, hogy a törvénytelen erődirtások és az erdészek elleni egyre gyakoribb erőszak miatt tiltakozzon.</h3>
      <p>A Greenpeace Románia, a DeClic és az Agent Green által meghirdetett bukaresti megmozduláson a résztvevők "Mindenki az utcára az erdők védelmében", "Elég a famaffiából", "Ez a mi erdőnk, nem a ti árutok" feliratú táblákat emeltek a magasba, és a szaktárca épülete előtt a SUMAL betűszóval emlegetett, az erdőkitermelést és faszállítmányokat monitorizáló rendszer korszerűsítését követelték.</p>
      <p>"Évente 20 millió köbméter fa tűnik el Románia erdeiből, ez több, mint az a 18 millió köbméter, amennyit törvényesen termelnek ki. Ez hallatlan 2020-ban egy európai uniós országban" - idézte a Mediafax hírügynökség Valentin Salageanut, a Greenpeace romániai ügyvezető igazgatóját.</p>
      <p>A környezetvédő szervezet vezetője elmondta: 2015 óta megalakult az erdőőrség, beüzemelték az erdőradart, létezik már törvényes keret az illegálisan kitermelt fa fuvarozóinak büntetésére, de a bukaresti kormány szerinte nem tesz semmit a rendszerszintű problémák kezelése érdekében és a környezetvédők már 40 pert indítottak a román állam ellen a védett erdők szándékos letarolása miatt.</p>
      <p>A környezetvédőknek azért sikerült vasárnap több ezer tüntetőt mozgósítaniuk az erdők védelmében, mert országszerte közfelháborodást okoztak a fatolvajok által elkövetett erőszakos cselekmények, amelyeknek az utóbbi években már hat erdész esett áldozatul.</p>
      <p>Két héttel ezelőtt Máramaros megyében halt meg - egyelőre tisztázatlan körülmények között - egy saját fegyverével meglőtt erdész, aki fatolvajok nyomába eredt az erdőben. Szeptember közepén a moldvai Pascani közelében baltával ütöttek agyon, néhány nappal később pedig Torda közelében vertek meg és fenyegettek meg halálosan egy erdészt a tetten ért fatolvajok.</p>
      <p>Szeptember végén ezért az erdész-szakszervezet tagjai vonultak öt koporsóval és az erőszak áldozatává vált társaik nevét viselő keresztekkel a parlament elé, az erdészek jogköreinek bővítését, önvédelmi felszerelésük javítását követelve.</p>
      <p>A szakszervezet szerint 2017-től mostanig a fatolvajok 90 esetben támadták meg a szolgálatot teljesítő erdészeket, akik 40 esetben kórházi kezelésre szorultak. Az utóbbi években több száz erdész szembesült halálos fenyegetéssel, hatan pedig életükkel fizettek Romániában, amikor illegális faszállítmányokat próbáltak megállítani.</p>
      <p>
        <i>Nyitókép: Pixabay</i>
      </p>
    </article>
  </body>
</html>