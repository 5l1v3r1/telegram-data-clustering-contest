<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/03/ukrayina-bude-chlenom-nato-stoltenberg/"/>
    <meta property="og:site_name" content="Рубрика"/>
    <meta property="article:published_time" content="2019-11-03T20:25:53+00:00"/>
    <meta property="og:title" content="Україна буде членом НАТО, - Столтенберг"/>
    <meta property="og:description" content="Україна буде членом НАТО, однак для цього їй слід сфокусуватися на реформах. Про це заявив генеральний секретар НАТО Йенс Столтенберг в інтерв’ю ТСН. Відповідаючи на питання про надання «Плану дій щодо членства» (ПДЧ) Столтенберг зазначив, що неможливо зробити якийсь конкретний графік і нагадав, що всі союзники погодилися ще в 2008 році на Бухарестському саміті, що […]"/>
  </head>
  <body>
    <article>
      <h1>Україна буде членом НАТО, - Столтенберг</h1>
      <address><time datetime="2019-11-03T20:25:53+00:00">03 Nov 2019, 20:25</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2018/12/rus152751280419-620x420.jpg"/>
      </figure>
      <p>
        <b>
          <b>Україна буде членом НАТО, однак для цього їй слід сфокусуватися на реформах.</b>
        </b>
      </p>
      <p>Про це заявив генеральний секретар НАТО Йенс Столтенберг в інтерв’ю <a href="https://tsn.ua/interview/ukrayina-bude-chlenom-nato-1437003.html">ТСН.</a></p>
      <p>Відповідаючи на питання про надання «Плану дій щодо членства» (ПДЧ) Столтенберг зазначив, що неможливо зробити якийсь конкретний графік і нагадав, що всі союзники погодилися ще в 2008 році на Бухарестському саміті, що Україна стане членом НАТО.</p>
      <p>«Але зараз час сфокусуватися на реформах: як посилити ваші оборону і структури безпеки, як модернізувати структуру вашого управління і, звичайно, як побороти корупцію. І зробивши це, ви вже сьогодні поліпшите життя пересічних українців. А, також, просунетеся до членства в НАТО», – додав генсек Альянсу.</p>
      <p>Столтенберг відмовився давати прогнози про конкретні терміни вступу України в НАТО.</p>
      <p>«Звичайно, ніхто не може точно сказати, коли це буде, але, якщо подивитися на інші країни, то ми побачимо, що двері НАТО залишаються відкритими», – сказав він.</p>
      <p>Столтенберг зазначив, що Альянс залишається прихильниками сильного і потужного партнерства з Україною.</p>
      <p>«Отже, працюючи над тим, щоб надати повноцінне членство України, ми повинні подумати, що ми можемо зробити більше разом. Це буде добре для України і НАТО. І модернізувати українські оборонні та безпекові структури, допомогти їм якісною підготовкою, допомогти їм посилити можливості, зокрема, системи команди і контролю, допомогти з кібербезпекою. Все це ми робимо. Все це важливо. Це робить Україну кращою країною, навіть, якщо ви і не є повноцінним членом НАТО. Це те, що ми робимо, навіть, поки ви не член НАТО», – додав він.</p>
      <p>Нагадаємо, що за результатами засідання Комісії Україна-НАТО Президент України Володимир Зеленський і генеральний секретар Єнс Столтенберг зробили низку важливих заяв.</p>
      <p>Зокрема, <a href="https://rubryka.com/2019/10/31/zelenskyj-pidtverdyv-bazhannya-otrymaty-pdch-v-nato/">Зеленський підтвердив бажання отримати ПДЧ в НАТО</a>, а <a href="https://rubryka.com/2019/10/31/stoltenberg-u-radi/">Столтенберг у Раді заявив, що двері НАТО залишаються відчиненими для України.</a></p>
    </article>
  </body>
</html>