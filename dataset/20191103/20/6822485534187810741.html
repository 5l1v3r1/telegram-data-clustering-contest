<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812193.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T20:54:00+00:00"/>
    <meta property="og:title" content="شلیک بیش از ۳۰ گلوله به سمت پلیس/ از خانه سارق پورشه و آزرا کشف شد"/>
    <meta property="og:description" content="به گزارش ایسنا، محمد نادربیگی امروز یکشنبه ۱۲ آبان در نشست خبری با اصحاب رسانه با اشاره به دستگیری سارق مسلح در حین سرقت در کرج اظهار کرد: ‌ابتدا فرد سارق اقدام به شلیک کرده و موفق به فرار شد، اما ۷۲ ساعت بعد علی رغم نبود سرنخ‌ها متهمان شناسایی و دستگیر شدند."/>
  </head>
  <body>
    <article>
      <h1>شلیک بیش از ۳۰ گلوله به سمت پلیس/ از خانه سارق پورشه و آزرا کشف شد</h1>
      <address>
        <time datetime="2019-11-03T20:54:00+00:00">03 Nov 2019, 20:54</time>
      </address>
      <p>رئیس پلیس آگاهی البرز از دستگیری یک سارق مسلح حرفه‌ای خبر داد و گفت: تنها یک فقره از سرقت‌های این متهم ارزش دو و نیم میلیاردی دارد.</p>
      <p>به گزارش ایسنا، محمد نادربیگی امروز یکشنبه ۱۲ آبان در نشست خبری با اصحاب رسانه با اشاره به دستگیری سارق مسلح در حین سرقت در کرج اظهار کرد: ‌ابتدا فرد سارق اقدام به شلیک کرده و موفق به فرار شد، اما ۷۲ ساعت بعد علی رغم نبود سرنخ‌ها متهمان شناسایی و دستگیر شدند.</p>
      <p>وی با بیان این که منزل شخصی این فرد در محدوده ملارد شناسایی شد، افزود: منزل مسکونی نامبرده  توسط گروه پلیس محاصره شد و با توجه به این که اطمینان داشتیم فرد مسلح است از این رو جوانب لازم را رعایت کردیم.</p>
      <p>او با بیان اینکه سارق در حین مقابله با پلیس اقدام به تیراندازی کرده و بیش از ۳۰ فشنگ شلیک کرد، گفت: بعد از شلیک پلیس، متهم به قصد فرار از واحد مسکونی خود که طبقه چهارم بود به پشت بام رفته، اما به دلیل محاصره منزل موفق به فرار نشد.</p>
      <p>نادربیگی در ادامه گفت: روش سرقت فرد دستگیر شده تخریب درب بوده و وی در اکثر استان‌ها تحت تعقیب بود.</p>
      <p>وی افزود: از جمله وسایلی که از متهم ضبط شده می توان به سلاح کمری کلت و فشنگ جنگی اشاره کرد.</p>
      <p>این مسئول توضیح داد: فلزیاب نیز از دیگر وسایل این سارق بود که در محل سرقت به منظور سنجش عیار طلا مورد استفاده سارق قرار می‌گرفته تا فقط اموال با ارزش را سرقت کند.</p>
      <p>رئیس پلیس آگاهی در ادامه گفت: سارق حرفه‌ای بوده و اموال زیادی را به سرقت برده بود، خودروهای کشف شده از او پورشه، آزرا، پرشیا، ۲۰۶ و ... بوده است.</p>
      <p>وی با بیان این که از روز جمعه تحقیقات پلیس آغاز شده و متهم به بیش از ۱۳ فقره سرقت اعتراف کرده است، گفت: سارق ۲۹ سال دارد، از نقاب، سلاح و دستکش برای سرقت استفاده می‌کرده و معمولا در مناطق مرفه نشین اقدام به دزدی می‌کرده است. منازل تک واحدی سوژه این سارق بوده و طی اطلاعات به دست آمده در دو سرقت اخیر خود نیز اقدام به شلیک کرده است. تنها یک فقره از سرقت‌های این متهم ارزش دو و نیم میلیاردی دارد.</p>
      <p>نادربیگی در بخش دیگری از سخنان خود با اشاره به اینکه طی بررسی یک پرونده دیگر سارقی که با موتور سیکلت سرقتی هوندا اقدام به دزدی می‌کرده شناسایی و دستگیر شده است، گفت: متهم این پرونده به بیش از ۴۰ فقره سرقت اعتراف داشته، ارزش این سرقت‌ها دو میلیارد تومان ارزیابی شده است.</p>
      <p>نادربیگی با بیان اینکه این پرونده دو متهم ۱۹ ساله داشته است، گفت: تا کنون ۴۰ نفر مالباخته شناسایی شده است.</p>
      <p>وی همچنین به اجرای طرح دستگیری سارقین منزل در البرز اشاره کرد و افزود: یک خودرو ۴۰۵ با سه سرنشین اقدام به دزدی از منازل می‌کردند که این سه سارق نیز شناسایی و دستگیر شدند. این باند اقدام به دزدی در مناطق غربی کرج می‌کردند.</p>
      <p>نادربیگی گفت: متهمان سابقه دار هستند و با سارقان تهران همکاری داشته اند، چهار متهم دیگر از این باند نیز در تهران شناسایی و دستگیر شده و این باند به ۲۳ فقره دزدی اعتراف کرده است.</p>
    </article>
  </body>
</html>