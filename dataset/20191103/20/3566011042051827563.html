<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544604.html/%D9%88%D9%82%D9%81-%D8%A8%D9%87-%D9%85%D8%AB%D8%A7%D8%A8%D9%87-%D8%AF%D9%85%D8%A7%D8%B3%D9%86%D8%AC-%D8%A7%D8%AC%D8%AA%D9%85%D8%A7%D8%B9%DB%8C-%D8%A7%D8%B3%D8%AA--%D8%AF%D8%B1-%D8%AD%D9%88%D8%B2%D9%87-%D9%85%D9%88%D9%82%D9%88%D9%81%D8%A7%D8%AA-%D9%82%D8%B1%D8%A2%D9%86%DB%8C-%D8%A8%D8%B3%DB%8C%D8%A7%D8%B1-%D8%B6%D8%B9%DB%8C%D9%81-%D8%B9%D9%85%D9%84-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T20:48:00+00:00"/>
    <meta property="og:title" content="وقف به مثابه دماسنج اجتماعی است/ در حوزه موقوفات قرآنی بسیار ضعیف عمل شده است"/>
    <meta property="og:description" content="دبیر شورای توسعه فرهنگ قرآنی کشور گفت: امروز در کشور نیاز جدی به موقوفات قرآنی زیاد است زیرا وقف قرآنی موجب ترویج فرهنگ قرآنی در جامعه می‌شود."/>
  </head>
  <body>
    <article>
      <h1>وقف به مثابه دماسنج اجتماعی است/ در حوزه موقوفات قرآنی بسیار ضعیف عمل شده است</h1>
      <h2>دبیر شورای توسعه فرهنگ قرآنی کشور:</h2>
      <address>
        <time datetime="2019-11-03T20:48:00+00:00">03 Nov 2019, 20:48</time>
      </address>
      <p>دبیر شورای توسعه فرهنگ قرآنی کشور گفت: امروز در کشور نیاز جدی به موقوفات قرآنی زیاد است زیرا وقف قرآنی موجب ترویج فرهنگ قرآنی در جامعه می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="https://sobheqazvin.ir/">صبح قزوین</a>؛ همایش استانی "همه واقف باشیم" ظهر امروز(یکشنبه) با حضور مسئولان کشوری و استانی در سالن تالار شهر الوند برگزار شد.</p>
      <p>حجت‌الاسلام حمید محمدی در این مراسم اظهار کرد: در شهری سخن می‌گوییم که قدمتی بیش از 7هزارسال داشته و در تمام ادوار تاریخ، شهری متمدن دارای عالمان و شخصیت‌های برجسته‌ای بوده ‌است.</p>
      <p>وی با اشاره به اهمیت ترویج فرهنگ وقف در جامعه بیان کرد: سخن گفتن درباره‌ وقف در واقع یادآوری عظمت گذشتگان است، زیرا وقف صدقه‌ جاریه است و کسی که واقف می‌شود صداقت ایمان خود را در طول زمان ثابت می‌کند.</p>
      <p>دبیر شورای توسعه فرهنگ قرآنی کشور تصریح کرد: آنچه می‌تواند ما را در طول زمان جاودانه کند وقف است؛ چراکه وقف معیار جاودانگی واقف است.</p>
      <p>وی اضافه کرد: عمر جسم با فرا رسیدن مرگ تمام می‌شود، اما آنچه جاودانه ‌می‌ماند روح بشر است که همه دوست دارند تا وقتی جهان است اسمشان جاودانه بماند و روحشان در جاودانگی در نعمت، رفاه و بهره‌مندی از شرایط زندگی باشد بنابراین باید کاری کنیم تا در این دنیا و آن دنیا سرنوشت خوبی داشته ‌باشیم.</p>
      <p>محمدی اضافه کرد: یکی از سازوکارهایی که می‌تواند ابدیت انسان را به نیکی رقم بزند گذاشتن چیزی به یادگار از خود اوست که در این راستا وقف وسیله‌ای برای تحقق این نیت بوده؛ چراکه صدقه‌ جاریه از هر نوع که باشد در برزخ کمک انسان است.</p>
      <p>
        <b>بیش از 800 نوع فعالیت وقفی در جامعه وجود دارد</b>
      </p>
      <p>وی عنوان کرد: برترین وقف، وقف قرآنی است و برترین انسان‌ها کسانی هستند که قرآن را یاد گرفته و به دیگران آموزش می‌دهند بنابراین کسانی که در راستای تعالیم قرآنی قدم برمی‌دارند در تعالی‌ترین مسیر قرار دارند.</p>
      <p>دبیر شورای توسعه فرهنگ قرآنی کشور بیان کرد: اگر می‌خواهیم مالک اموال خود تا ابد باشیم باید وقف کنیم، لذا واقف شدن یعنی باقی ماندن و جاودانه شدن و اینکه عمر اموالتان میلیارد ساله می‌شود.</p>
      <p>وی عنوان کرد: بیش از 800 نوع فعالیت وقفی در جامعه وجود دارد که نشان می‌دهد مردم ایران به همه چیز حساس هستند.</p>
      <p>این مقام مسئول با بیان اینکه وقف به مثابه دماسنج اجتماعی است؛ گفت: وقف در واقع نماد تبدیل منفعت و مصلحت فردی و خصوصی به منافع و مصالح عمومی است و مایه سنجش سلامت اجتماعی یک جامعه بوده و جامعه‌ای که در آن وقف وجود دارد از سلامت اجتماعی بیشتری برخوردار است.</p>
      <p>وی عنوان کرد: امروز در کشور نیاز جدی به موقوفات قرآنی زیاد است، زیرا وقف قرآنی موجب ترویج فرهنگ قرآنی در جامعه می‌شود.</p>
      <p>محمدی در پایان بیان کرد: ابعاد سه‌گانه‌ توسعه‌ فرهنگ قرآنی شامل شناخت وایمان به قرآن، ارتباط و انس با قرآن و تحقق مضامین آیات قرآنی در رفتار فردی و اجتماعی است و بزرگترین و بهترین کاری که در حوزه‌ وقف می‌توان انجام داد وقف قرآنی است.</p>
      <p>انتهای پیام/</p>
    </article>
  </body>
</html>