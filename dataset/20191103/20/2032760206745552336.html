<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88589"/>
    <meta property="og:site_name" content="Denník politika"/>
    <meta property="article:published_time" content="2019-11-03T20:35:02+00:00"/>
    <meta property="og:title" content="Slovan aj Košice doma nezaváhali, Nové Zámky utŕžili sedmičku a Zvolen predĺžil sériu prehier"/>
    <meta property="og:description" content="3.11.2019 (Webnoviny.sk) – Hokejisti MAC Budapešť si v nedeľňajšom stretnutí 20. kola základnej časti slovenskej Tipsport ligy 2019/2020 proti Novým Zámkom schuti zastrieľali. V úvodnej tretine síce museli doháňať jednogólové manko po zásahu Branislava Fábryho, ale v neskoršom priebehu stretnutia zaťažili konto Novozámčanov až siedmimi gólmi. Budapeštianske mužstvo zvíťazilo rozdielom šiestich gólov druhýkrát v aktuálnom ročníku – 13. októbra triumfovalo 6:0 nad Liptovským Mikulášom."/>
  </head>
  <body>
    <article>
      <h1>Slovan aj Košice doma nezaváhali, Nové Zámky utŕžili sedmičku a Zvolen predĺžil sériu prehier</h1>
      <address><time datetime="2019-11-03T20:35:02+00:00">03 Nov 2019, 20:35</time> by <a rel="author">Webnoviny</a></address>
      <p>3.11.2019 (Webnoviny.sk) – Hokejisti MAC Budapešť si v nedeľňajšom stretnutí 20. kola základnej časti slovenskej Tipsport ligy 2019/2020 proti Novým Zámkom schuti zastrieľali. V úvodnej tretine síce museli doháňať jednogólové manko po zásahu Branislava Fábryho, ale v neskoršom priebehu stretnutia zaťažili konto Novozámčanov až siedmimi gólmi. Budapeštianske mužstvo zvíťazilo rozdielom šiestich gólov druhýkrát v aktuálnom ročníku – 13. októbra triumfovalo 6:0 nad Liptovským Mikulášom.</p>
      <h3>„Oceliar“ Haščák už strelil 15 gólov</h3>
      <p>Košice si poradili s Nitrou aj v druhom tohtosezónnom vzájomnom stretnutí. Na konci septembra triumfovali pod Zoborom vysoko 9:0, tentoraz to bolo „iba“ 4:1.</p>
      <p>Hostia viedli na východe republiky od 24. min po góle Karola Csányiho, ale „oceliari“ ešte v prostrednej časti hry dokázali otočiť vývoj vo svoj prospech na 2:1 a rovnako dve „trefy“ pridali aj v záverečnej tretine. V drese Košíc sa dvakrát strelecky presadil najlepší strelec súťaže Marcel Haščák, ktorý má na konte už 15 gólov.</p>
      <h3>Triumf Trenčína pod Pustým hradom</h3>
      <p>Ani v dueli Zvolen – Trenčín sa z víťazstva neradovalo mužstvo, ktoré skórovalo ako prvé. Pod Pustým hradom domáci od 18. min vyhrávali po góle Garretta Michaela Thompsona, ale na začiatku druhej tretiny vyrovnal Josef Mikyska a v 48. min rozhodol o triumfe Trenčanov Brandon Alderson. Za Duklu nenastúpil športový riaditeľ Branko Radivojevič, ktorý „vojakom“ vypomohol v predchádzajúcich dvoch dueloch proti Liptovskému Mikulášu a Novým Zámkom.</p>
      <p>Úradujúci majster z Banskej Bystrice si v stretnutí s posledným Liptovským Mikulášom pripísal víťazstvo 1:0 až po samostatných nájazdoch, v ktorých sa ako jediný presadil Cason Hohmann. „Kamzíkom“ z Popradu pomohol k triumfu 4:2 aj dvojgólový Michael Vandas, ktorý začal sezónu v Slovane Bratislava.“Belasí“ v nedeľu doma vyhrali nad Michalovčanmi 5:2, keď dva zásahy zaznamenal Slovinec Žiga Pance. Presadil sa zakaždým v koncovkách tretín – skóroval štyri sekundy pred prvou a osem sekúnd pred záverečnou sirénou.</p>
      <h3>Tipsport liga 2019/2020 – 20. kolo</h3>
      <p>nedeľa</p>
      <p><b>MAC Budapešť – HC Mikron Nové Zámky 7:1 (1:1, 3:0, 3:0)</b><br/><b>Góly:</b> 18. Garát (Sorfon, Strech), 25. Langkow (Carlisle), 32. Bodó (Carlisle), 35. Sorfon (McNally), 43. Majoross (Kreisz, Carlisle), 44. Terbócs (Sorfon, Pozsgai), 49. Langkow (Bodó) – 10. Fábry (Bajtek, Štumpf)</p>
      <p><b>HC Košice – HK Nitra 4:1 (0:0, 2:1, 2:0)</b><br/><b>Góly:</b> 34. Belluš (Klhůfek, B. Rapáč), 39. Marcel Haščák (Skokan, Klhůfek), 52. Skokan (Belluš), 57. Marcel Haščák (Skokan, Michalčin) – 24. Csányi (Graham, Čaládi)</p>
      <p><b>HKM Zvolen – HK Dukla Trenčín 1:2 (1:0, 0:1, 0:1)</b><br/><b>Góly:</b> 18. Thompson (Trotter, Corrin) – 21. Mikyska (Švec, Alderson), 48. Alderson (Mikyska)</p>
      <p><b>HC ’05 iClinic Banská Bystrica – MHk 32 Liptovský Mikuláš 1:0 po sam. nájazdoch (0:0, 0:0, 0:0 – 0:0, 1:0)</b><br/><b>Rozh. sam. nájazd:</b> Hohmann</p>
      <p><b>HC 07 WPC Koliba Detva – HK Poprad 2:4 (0:1, 1:2, 1:1)</b><br/><b>Góly:</b> 39. Šišovský (V. Fekiač, Török), 47. Čacho (Gašpar, Martin Chovan) – 10. Vandas (Kramár, Handlovský), 24. L. Kozák (Preisinger), 33. Vandas (L. Kozák, Handlovský), 43. Erving</p>
      <p><b>HC Slovan Bratislava – HK Dukla Ingema Michalovce 5:2 (1:0, 3:2, 1:0)</b><br/><b>Góly:</b> 20. Pance (Urbánek, Puliš), 27. Žitný (Pance, Štajnoch), 31. Štajnoch (Abdul, Zigo), 33. Jendek (Abdul, Puliš), 60. Pance – 26. Juusela (Lalancette), 38. Lalancette (Mašlonka)</p>
      <p>Viac k témam: <a href="https://www.webnoviny.sk/tag/tipsport-liga/"><u>Tipsport liga</u></a><br/>Zdroj: Webnoviny.sk – <a href="https://www.webnoviny.sk/slovan-aj-kosice-doma-nezavahali-nove-zamky-utrzili-sedmicku-a-zvolen-predlzil-seriu-prehier/"><u>Slovan aj Košice doma nezaváhali, Nové Zámky utŕžili sedmičku a Zvolen predĺžil sériu prehier</u></a> © SITA Všetky práva vyhradené.</p>
    </article>
  </body>
</html>