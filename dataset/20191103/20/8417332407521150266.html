<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/03/Politiet-Manshaus-hadde-ikke-medhjelpere-20310141.ece"/>
    <meta property="og:site_name" content="adressa.no"/>
    <meta property="article:published_time" content="2019-11-03T20:19:03+00:00"/>
    <meta property="og:title" content="Politiet: Manshaus hadde ikke medhjelpere"/>
    <meta property="og:description" content="Terrorsiktede Philip Manshaus hadde ikke medhjelpere da han angrep al-Noor-moskeen i Bærum, konkluderer politiet. Mandag framstilles han for forlenget varetekt."/>
  </head>
  <body>
    <article>
      <h1>Politiet: Manshaus hadde ikke medhjelpere</h1>
      <address><time datetime="2019-11-03T20:19:03+00:00">03 Nov 2019, 20:19</time> by <a rel="author">(NTB) NTB</a></address>
      <p>Terrorsiktede Philip Manshaus hadde ikke medhjelpere da han angrep al-Noor-moskeen i Bærum, konkluderer politiet. Mandag framstilles han for forlenget varetekt.</p>
      <aside><a href="https://www.adressa.no/nyheter/innenriks/2019/11/03/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/03/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/03/javascript:void(0);">Del denne artikkelen på e-post</a></aside>
      <p>Politiet er nå i hovedsak ferdig med gjennomgangen av elektroniske spor i saken, skriver <a href="https://www.dagbladet.no/nyheter/politiet-manshaus-var-alene-om-terrorangrepet/71778157">Dagbladet</a>.</p>
      <p>– Det har ikke kommet fram spor i det undersøkte databeslaget som tilsier at han har hatt medhjelpere eller støttespillere, sier påtalejurist Hilde Strand<a href="https://www.dagbladet.no/nyheter/politiet-manshaus-var-alene-om-terrorangrepet/71778157">.</a></p>
      <p>Det er ventet at draps- og terrorsiktede Philip Manshaus (22) vil gi en kort uttalelse for åpen rett i fengslingsmøtet i Oslo tingrett mandag formiddag.</p>
      <h3>Ikke lukkede dører</h3>
      <p>Denne gang har ikke politiet kommet med noen begjæring om at fengslingsmøtet skal gå for lukkede dører. Årsaken er at de mener det ikke lenger foreligger bevisforspillelsesfare.</p>
      <p>Dermed er det åpent for at 22-åringen, som har vært varetektsfengslet siden angrepet på al-Noor-moskeen og drapet på sin søster 10. august, kan forklare seg for åpen rett.</p>
      <p>– Det er kommet til et punkt i etterforskningen der det ikke er naturlig å ha restriksjoner lenger. Det mente jeg det ikke var sist heller, men nå er politiet enige i det. Det blir et åpent rettsmøte, sa Manshaus' forsvarer Unni Fries til NTB torsdag.</p>
      <h3>Ber om fire nye uker</h3>
      <p>22-åringen har signalisert at han vil gi en kort begrunnelse for sine handlinger i et fengslingsmøte med åpne dører.</p>
      <p>Politiet har bedt om at varetektsfengslingen forlenges med ytterligere fire uker, begrunnet i gjentakelsesfare.</p>
      <p>Denne gang har ikke politiet bedt om restriksjoner i form av brev- og besøksforbud, medieforbud og isolasjon.</p>
      <h3>Fjerde fengslingsmøte</h3>
      <p>Fengslingen mandag blir Manshaus' fjerde fengslingsmøte. De tre andre møtene har gått for lukkede dører.</p>
      <p>Politiadvokat Pål-Fredrik Hjort Kraby i Oslo politidistrikt opplyste tidligere denne uka til Dagbladet at det ikke ligger an til nye politiavhør med siktede, siden han ikke ønsker å snakke med politiet.</p>
      <p>22-åringen har erkjent de faktiske forhold, men nekter straffskyld.</p>
      <p>(©NTB)</p>
    </article>
  </body>
</html>