<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/oi-elpides-archisan-na-svinoyn-paleye-2-meres-olomonachi-mesopelaga-i-stigmi-poy-to-limenikoy-entopise-tin-agnooymeni-toyristria-sti-folegandro-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-03T20:50:11+00:00"/>
    <meta property="og:title" content="«Οι ελπίδες άρχισαν να σβήνουν!» – Πάλευε 2 μέρες ολομόναχη μεσοπέλαγα! Η στιγμή που το Λιμενικού εντόπισε την αγνοούμενη τουρίστρια στη Φολέγανδρο (Βίντεο)"/>
    <meta property="og:description" content="Οι ελπίδες είχαν αρχίσει να σβήνουν, όμως η 47χρονη κατάφερε να επιζήσει. Τα πρώτα της λόγια από το Ηράκλειο όπου μεταφέρθηκε... Λίγα λεπτά μετά τις 14.00 το μεσημέρι έφτασε στο λιμάνι του Ηρακλείου η 47χρονη"/>
  </head>
  <body>
    <article>
      <h1>«Οι ελπίδες άρχισαν να σβήνουν!» – Πάλευε 2 μέρες ολομόναχη μεσοπέλαγα! Η στιγμή που το Λιμενικού εντόπισε την αγνοούμενη τουρίστρια στη Φολέγανδρο (Βίντεο)</h1>
      <address>
        <time datetime="2019-11-03T20:50:11+00:00">03 Nov 2019, 20:50</time>
      </address>
      <p>Οι ελπίδες είχαν αρχίσει να σβήνουν, όμως η 47χρονη κατάφερε να επιζήσει. Τα πρώτα της λόγια από το Ηράκλειο όπου μεταφέρθηκε…</p>
      <p>Λίγα λεπτά μετά τις 14.00 το μεσημέρι έφτασε στο λιμάνι του Ηρακλείου η 47χρονη από τη Νέα Ζηλανδία που αγνοούνταν από το απόγευμα της περασμένης Παρασκευής. Η 47χρονη κατέβηκε από το σκάφος του Λιμενικού με τα πόδια σε πολύ καλή κατάσταση, μετά την περιπέτεια που έζησε μέσα στο μικρό φουσκωτό σκάφος χωρίς μηχανή, με το οποίο είχε πάει για να ψωνίσει κάποιες προμήθειες από κόλπο στη Φολέγανδρο, πλην όμως τα ρεύματα όπως όλα δείχνουν την παρέσυραν και βρέθηκε μεσοπέλαγα επί ώρες.</p>
      <p>Όπως δήλωσε ο λιμενάρχης Ηρακλείου Ευθύμης Δουβής, από την πρώτη στιγμή της εξαφάνισης στις έρευνες υπό τον συντονισμό του Ενιαίου Κέντρου Συντονισμού Έρευνας και Διάσωσης του Αρχηγείου του Λιμενικού Σώματος- Ελληνικής Ακτοφυλακής, συμμετείχαν τέσσερα περιπολικά σκάφη του Λιμενικού Σώματος και χερσαίες δυνάμεις από την Σαντορίνη, την Ίο, τη Νάξο, τη Φολέγανδρο και τη Μήλο, τρία ιδιωτικά σκάφη καθώς και ελικόπτερο του Πολεμικού Ναυτικού, ενώ με το πρώτο φως της ημέρας, η τεράστια επιχείρηση εντάθηκε περαιτέρω με την συμμετοχή και σκαφών από τα Χανιά, το Ρέθυμνο και το Ηράκλειο.</p>
      <p>«Τα σκάφη έσπευσαν σε συγκεκριμένες περιοχές έρευνας σύμφωνα με τη συστηματικότητα και τη μεθοδολογία που ακολουθείται από τα έμπειρα στελέχη του Κέντρου Επιχειρήσεων του Λιμενικού Σώματος και μετά από ώρες ερευνών εντοπίστηκε από το πλωτό του Λ.Σ 119 του Κεντρικού Λιμεναρχείου Ηρακλείου η αγνοούμενη η οποία επέβαινε στο μικρό φουσκωτό, σε απόσταση 55 ναυτικά μίλα βορειοδυτικά του Ηρακλείου, μια τεράστια απόσταση που δείχνει την ένταση της επιχείρησης έρευνας.</p>
      <p>Υπάρχει αίσια έκβαση στην επιχείρηση και αυτό δείχνει και την κατάρτιση και την εμπειρία που διαθέτουν τα πληρώματα του Λιμενικού Σώματος στα σκάφη, τα πλωτά και τα εναέρια. Ελπίζουμε πάντα όλες οι επιχειρήσεις να έχουν το ίδιο αίσιο τέλος» είπε ο κ. Δουβής.</p>
      <p>Η γυναίκα λόγω της διαδικασίας που πρέπει να τηρηθεί, διακομίστηκε με ασθενοφόρο του ΕΚΑΒ στο Βενιζέλειο Νοσοκομείου Ηρακλείου για αξιολόγηση της κατάστασής της και τυχόν παροχή πρώτων βοηθειών, ενώ όπως δήλωσε ο λιμενάρχης Ηρακλείου, όταν την εντόπισε το πλωτό σκάφος, η ίδια πολύ συγκινημένη ευχαρίστησε τον κυβερνήτη και το υπόλοιπο πλήρωμα.</p>
      <p>Στις πρώτες της δηλώσεις στους δημοσιογράγους, η 47χρονη είπε ότι παρασύρθηκε το φουσκωτό στα ανοιχτά και η ίδια δεν μπορούσε να ελέγξει την κατάσταση.</p>
      <figure>
        <iframe src="https://www.youtube.com/embed/Lggx-sqESg0" width="696" height="392" data-service="Youtube" scrolling="no"/>
      </figure>
      <p>Φολέγανδρος: Το χρονικό της εξαφάνισης<br/>Ένα θρίλερ για γερά νεύρα βρισκόταν σε εξέλιξη από την περασμένη Παρασκευή (01-11-2019) στη Φολέγανδρο. Η τουρίστρια από τη Νέα Ζηλανδία, είχε έρθει για διακοπές στη χώρα μας, με τον σύζυγό της.</p>
      <p>Προχθές το μεσημέρι, η γυναίκα κατέβηκε σε ένα σκαφάκι από το ιστιοφόρο για να πάει να ψωνίσει στη Φολέγανδρο.</p>
      <p>Το απόγευμα τηλεφώνησε στον σύζυγό της και του είπε ότι μπαίνει ξανά στο μικρό σκάφος, για να επιστρέψει στο ιστιοφόρο.</p>
      <p>Από εκείνη τη στιγμή τα ίχνη της χάθηκαν. Μετά από λίγες ώρες, ο Βρετανός ανησύχησε και ειδοποίησε το Λιμενικό που ξεκίνησε έρευνες.</p>
      <p>Στις έρευνες πήραν μέρος αρχικά ένα πλωρό σκάφος του Λιμενικού και τρία ιδιωτικά σκάφη, για τον εντοπισμό της 45χρονης γυναίκας.</p>
      <p>Σημειώνεται ότι για το περιστατικό εντοπισμού της 47χρονης είχαν ενημερωθεί οι λιμενικές Αρχές Ίου, Φολέγανδρου, Μήλου, Νάξου και Θήρας, ενώ πραγματοποιούνταν έρευνες από περιπολικά σκάφη του λιμενικού καθώς και από ελικόπτερο του Πολεμικού Ναυτικού.</p>
      <h3>Σχετικά</h3>
    </article>
  </body>
</html>