<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544597.html/%D8%A2%D9%85%D8%B1%DB%8C%DA%A9%D8%A7--%D8%B3%DB%8C%D8%A7%D8%B3%D8%AA-%D9%81%D8%B1%DB%8C%D8%A8--%D8%B1%D8%A7-%D8%AA%D8%AD%D8%AA-%D8%AD%D9%85%D8%A7%DB%8C%D8%AA-%D8%A7%D8%B2-%DA%A9%D8%B4%D9%88%D8%B1%D9%87%D8%A7-%D8%AF%D9%86%D8%A8%D8%A7%D9%84-%D9%85%DB%8C-%DA%A9%D9%86%D8%AF--%DA%A9%D8%A7%D8%B1%D9%86%D8%A7%D9%85%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D8%AC%D8%B1%D8%A7%DB%8C-%D8%AA%D8%B9%D9%87%D8%AF%D8%A7%D8%AA%D8%B4-%D8%B1%D8%B3%D9%88%D8%A7%DA%A9%D9%86%D9%86%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T20:30:00+00:00"/>
    <meta property="og:title" content="آمریکا «سیاست فریب» را تحت حمایت از کشورها دنبال می‌کند/ کارنامه آمریکا در اجرای تعهداتش رسواکننده است"/>
    <meta property="og:description" content="جعفر قنادباشی با بیان اینکه کارنامه آمریکا در اجرای تعهداتش رسواکننده است، گفت: آمریکا «سیاست فریب» را تحت حمایت از دولت‌ها و کشورها دنبال می‌کند و وقتی تاریخ‌مصرف آن دولت برایش تمام شد، اقدام به براندازی از طریق کودتا و سایر ابزارها می‌کند."/>
  </head>
  <body>
    <article>
      <h1>آمریکا «سیاست فریب» را تحت حمایت از کشورها دنبال می‌کند/ کارنامه آمریکا در اجرای تعهداتش رسواکننده است</h1>
      <h2>کارشناس مسائل غرب آسیا:</h2>
      <address>
        <time datetime="2019-11-03T20:30:00+00:00">03 Nov 2019, 20:30</time>
      </address>
      <p>جعفر قنادباشی با بیان اینکه کارنامه آمریکا در اجرای تعهداتش رسواکننده است، گفت: آمریکا «سیاست فریب» را تحت حمایت از دولت‌ها و کشورها دنبال می‌کند و وقتی تاریخ‌مصرف آن دولت برایش تمام شد، اقدام به براندازی از طریق کودتا و سایر ابزارها می‌کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ جعفر قنادباشی در گفتگو با <a href="http://sobhtoos.ir/">صبح توس</a>، با تأکید بر اینکه تجربه تاریخی نشان داده که در هیچ عرصه‌ای نمی‌توان به آمریکایی‌ها اعتماد کرد، گفت: تجربه نشان داده همه دولتمردان، مقامات و هیئت حاکم کشورهایی که به آمریکا اعتماد و محاسباتشان را بر اساس حمایت‌های او تعیین کردند، در عرصه عمل این اعتمادشان شکست خورده است.</p>
      <p>کارشناس مسائل غرب آسیا افزود: یکی از نشانه‌های روشن این اعتماد، «صدام» بود که با حمایت‌های آمریکا جنگ هشت‌ساله را بر کشورمان تحمیل کرد و وقتی تاریخ‌مصرفش تمام شد، آمریکایی‌ها زمینه سرنگونی او را فراهم کردند.</p>
      <p>وی تصریح کرد: یکی دیگر از مقاماتی که در منطقه به آمریکا اعتماد کرد، «حسنی مبارک» بود که او هم وقتی تاریخ‌مصرفش به پایان رسید، آمریکایی‌های دیگر از وی حمایت نکردند و حتی در خاک خودشان هم همچون شاه ایران راهش ندادند.</p>
      <p>قنادباشی در ادامه به عهدشکنی‌های متعدد آمریکا نسبت به اجرای تعهداتش با کشورهای مختلف اشاره و عنوان کرد: اوج بی‌وفایی و عدول از تعهدات توسط آمریکا را اخیراً در قضیه کردهای سوریه دیدیم که وقتی دیدن منافعشان جای دیگری است، آن‌ها را تنها گذاشتند.</p>
      <p>کارشناس مسائل غرب آسیا با بیان اینکه کارنامه آمریکا در اجرای تعهداتش، رسواکننده و سیاه است، افزود: آمریکا سیاست فریب را تحت حمایت از دولت‌ها و کشورها دنبال می‌کند و وقتی تاریخ‌مصرف آن دولت و یا گروهک تمام شد، اقدام به براندازی از طریق کودتا و سایر ابزارها می‌کند.</p>
      <p>وی پیشرفت کشورهایی نظیر ژاپن و آلمان را حاصل فرهنگ کار در این کشورها و نه حمایت و ارتباط با آمریکا عنوان کرد و اظهار داشت: هر چه در این دو کشور از پیشرفت اقتصادی تا مسائل دیگر اتفاق افتاده، حاصل فرهنگ و وجدان کاری بوده و آمریکایی‌ها هیچ نقشی در پیشرفت این کشورها نداشتند.</p>
      <p>قنادباشی در ادامه با تأکید بر اینکه محور مقاومت امروز در منطقه در بالاترین مرتبه تأثیرگذاری خودش قرار دارد، بیان کرد: امروز هر توسعه‌ای در منطقه نظیر توسعه اقتصادی، سیاسی و فرهنگی رخ می‌دهد به نفع محور مقاومت تغییر پیدا می‌کند و هندسه سیاسی-نظامی مقاومت، آمریکا را در ضعیف‌ترین موقعیت خودش قرار داده است.</p>
      <p>کارشناس مسائل غرب آسیا با اشاره به اینکه امروز ابتکار عمل و تصمیم‌گیری در منطقه، در دست محور مقاومت است، گفت: یک سیستم امنیتی دسته‌جمعی از سوی محور مقاومت در منطقه شکل گرفته که این سیستم امنیتی، بالاترین امنیت را در منطقه فراهم کرده و به این امنیت رژیم صهیونیستی امروز اعتراف می‌کند.</p>
      <p>وی در پایان خاطرنشان کرد: امروز موزانه قدرت در منطقه به نفع کشورهای محور مقاومت در حال تغییر است و هر کشوری هم به آمریکا و غربی‌ها اعتماد و دست همکاری به‌سوی آن‌ها دراز کند، قطعاً در موقعیت متزلزل و شکننده‌ای قرار می‌گیرد.</p>
      <p>انتهای پیام/</p>
    </article>
  </body>
</html>