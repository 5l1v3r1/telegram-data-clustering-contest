<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/lewis-hamilton-aconsegueix-lhexacampionat/noticia/2960598/"/>
    <meta property="og:site_name" content="CCMA"/>
    <meta property="article:published_time" content="2019-11-03T20:50:39+00:00"/>
    <meta property="og:title" content="Lewis Hamilton, sis títols de campió del món a la butxaca"/>
    <meta property="og:description" content="Poc s'esperava Lewis Hamilton als testos del Circuit de Barcelona-Catalunya del mes de febrer que aquest seria un dels seus campionats més plàcids."/>
  </head>
  <body>
    <article>
      <h1>Lewis Hamilton, sis títols de campió del món a la butxaca</h1>
      <address><time datetime="2019-11-03T20:50:39+00:00">03 Nov 2019, 20:50</time> by <a rel="author">Noel Rodríguez</a></address>
      <p>Poc s'esperava <b>Lewis Hamilton</b> als testos del <b>Circuit de Barcelona-Catalunya </b>del mes de febrer que aquest seria un dels seus campionats més plàcids.</p>
      <p>Després d'un primer tram de temporada on semblava que podria tenir l'oposició del seu company d'equip, <b>Valtteri Bottas,</b> el pilot de Stevenage va trencar la igualtat amb 4 victòries consecutives.</p>
      <p>Una ratxa iniciada precisament al <b>Circuit de Barcelona Catalunya</b>, on ja hi ha guanyat en quatre ocasions.</p>
      <p>A <b>Mònaco </b>i el <b>Canadà </b>van continuar les victòries, però en aquest cas acompanyades de polèmica. Al <b>Principat </b>després de saltar-se la xicane a l'última volta per evitar l'accident amb <b>Verstappen</b>, i al <b>Canadà </b>no va creuar la línia primer però sí que li van concedir la victòria.</p>
      <p>A <b>Sebastian Vettel </b>el van sancionar per obstaculitzar l'avançament del britànic després d'estar a punt de xocar contra la tanca. <b>Vettel</b> no es va prendre gens bé aquesta i en una de les imatges de la temporada, l'alemany es va adreçar al parc tancat únicament per treure-li el el cartell de guanyador al cotxe de <b>Hamilton </b>i posar-se'l al seu.</p>
      <p><b>Hamilton </b>brillava, <b>Bottas </b>tornava a ser superat amb facilitat pel seu company d'equip, i <b>Vettel </b>s'enfonsava encadenant errada rere errada. En aquest escenari a meitat de temporada la sang jove de la graella reclamava el protagonisme absolut del Gran Circ.</p>
      <p><b>Max Verstappen</b> i <b>Charles Leclerc</b> estan cridats a ser el futur de la Fórmula 1 i aquest any se les han tingut en més d'una ocasió.</p>
      <p>El punt àlgid va ser el xoc que van tenir a <b>Silverstone</b>, quan tots dos van quedar fora de combat. A casa de <b>Hamilton</b>, per cert, es va produir el pit stop més ràpid de la història. L'equip Red Bull va trigar únicament 191 mil·lèsimes per canviar els quatre neumàtics a <b>Max Verstappen</b>.</p>
      <p>Després de perseguir continuadament la victòria, finalment <b>Charles Leclerc </b>es va imposar <b>Bèlgica</b>. Una setmana després el monegasc va aconseguir la seva victòria més dolça: la de <b>Monza</b>. Des del 2010, aleshores amb <b>Fernando Alonso</b> de pilot, que <b>Ferrari </b>no guanyava davant els tiffosi italians.</p>
      <p>Sembla que a <b>Ferrari </b>s'hauran de plantejar la temporada que ve si aposten decididament per <b>Charles Leclerc</b>. Una temporada més, Vettel no ha complert les expectatives després de fitxar pels italians fa quatre temporades.</p>
      <p>Aquest any no ha sigut rival per un <b>Lewis Hamilton</b> que amb sis títols de campió del món a la butxaca, desfà l'empat amb <b>Juan Manuel Fangio</b> i el deixen a només un del rècord de set de <b>Michael Schumacher. </b></p>
      <p> </p>
      <figure>
        <iframe data-src="https://twitter.com/F1/status/1191105731073843202?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>