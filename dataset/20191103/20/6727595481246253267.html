<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/justice-b-kemal-pasha-criticise-police-in-uapa-case922.html"/>
    <meta property="og:site_name" content="DoolNews"/>
    <meta property="article:published_time" content="2019-11-03T20:33:00+00:00"/>
    <meta property="og:title" content="'വീണ്ടുവിചാരത്തോടെ ചെയ്ത പ്രവര്‍ത്തിയാണെന്നു തോന്നുന്നില്ല'; യു.എ.പി.എ സംഭവത്തില്‍ പൊലീസിനെതിരെ ജസ്റ്റിസ് കെമാല്‍ പാഷ"/>
    <meta property="og:description" content="Justice Kamal Pasha Kerala Police UAPA Kerala കോഴിക്കോട്: വിദ്യാര്‍ഥികള്‍ക്കെതിരെ യു.എ.പി.എ ചുമത്തിയ കേസില്‍ പൊലീസിനെതിരെ ജസ്റ്റിസ് കെമാല്‍ പാഷ രംഗത്ത്. പൊലീസിന്റെ എടുത്ത"/>
  </head>
  <body>
    <article>
      <h1>'വീണ്ടുവിചാരത്തോടെ ചെയ്ത പ്രവര്‍ത്തിയാണെന്നു തോന്നുന്നില്ല'; യു.എ.പി.എ സംഭവത്തില്‍ പൊലീസിനെതിരെ ജസ്റ്റിസ് കെമാല്‍ പാഷ</h1>
      <address><time datetime="2019-11-03T20:33:00+00:00">03 Nov 2019, 20:33</time> by <a rel="author">ന്യൂസ് ഡെസ്‌ക്</a></address>
      <p>കോഴിക്കോട്: വിദ്യാര്‍ഥികള്‍ക്കെതിരെ യു.എ.പി.എ ചുമത്തിയ കേസില്‍ പൊലീസിനെതിരെ ജസ്റ്റിസ് കെമാല്‍ പാഷ രംഗത്ത്. പൊലീസിന്റെ എടുത്തുചാട്ടമാണ് ഇതെന്നും കുറച്ചുകൂടി അന്വേഷണം നടത്തി വേണമായിരുന്നു അറസ്റ്റെന്നും അദ്ദേഹം പറഞ്ഞതായി മാതൃഭൂമി ഡോട്ട് കോം റിപ്പോര്‍ട്ട് ചെയ്തു.</p>
      <p>‘നിയമം ദുരുപയോഗം ചെയ്യുന്ന സംഭവമാണിത്. വീണ്ടുവിചാരത്തോടെ ചെയ്ത പ്രവര്‍ത്തിയാണെന്നു തോന്നുന്നില്ല. അല്‍പ്പംകൂടി നോക്കാമായിരുന്നു. അവര്‍ ആരാണ്, ആരൊക്കെയായിട്ടാണു ബന്ധമുള്ളത്, എന്നിങ്ങനെയുള്ള കാര്യങ്ങളൊക്കെ ഒന്ന് അന്വേഷിക്കാമായിരുന്നു. അന്വേഷിച്ചോ ഇല്ലയോ എന്നറിയില്ല. അന്വേഷിച്ചിട്ടുണ്ടെങ്കില്‍ അതു നല്ലതാണ്. ഇല്ലെങ്കില്‍ അതു കടുത്ത ദ്രോഹമാണ്.’- അദ്ദേഹം പറഞ്ഞു.</p>
      <p>കോഴിക്കോട് അലന്‍ ഷുഹൈബ്, താഹ ഫസല്‍ എന്നിവരെ അറസ്റ്റ് ചെയ്ത് യു.എ.പി.എ ചുമത്തിയ സംഭവത്തില്‍ സമൂഹത്തിന്റെ വിവിധ കോണുകളില്‍ നിന്നായി സര്‍ക്കാരിനും പൊലീസിനുമെതിരെ കടുത്ത പ്രതിഷേധമാണ് ഉയരുന്നത്. അതിനിടെ സി.പി.ഐ.എമ്മും നിലപാട് വ്യക്തമാക്കി രംഗത്തുവന്നിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>യു.എ.പി.എ ചുമത്തരുതെന്നാവശ്യപ്പെട്ട സി.പി.ഐ.എം സംസ്ഥാന സെക്രട്ടേറിയറ്റ്, എല്‍.ഡി.എഫ് സര്‍ക്കാര്‍ ഇതുവരെ ഒരു സന്ദര്‍ഭത്തിലും യു.എ.പി.എയ്ക്ക് അനുമതി നല്‍കിയിട്ടില്ലെന്നും ഇക്കാര്യത്തിലും അത്തരം സമീപനം പ്രതീക്ഷിക്കുന്നുവെന്നും പറഞ്ഞു.</p>
      <related>
        <a href="https://www.doolnews.com/uapa-case-higherlevel-meeting-at-kozhikode111.html?utm_source=doolnews&amp;utm_medium=related"/>
      </related>
      <p>സര്‍ക്കാരിനെതിരായ പ്രചാരണം രാഷ്ട്രീയലക്ഷ്യത്തോടെയാണെന്നും സെക്രട്ടറിയേറ്റ് ആരോപിച്ചു. വിദ്യാര്‍ഥികള്‍ക്കു നിയമസഹായം നല്‍കില്ലെന്നു വ്യക്തമാക്കി സി.പി.ഐ.എം കോഴിക്കോട് ജില്ലാ സെക്രട്ടറി പി. മോഹനന്‍ രംഗത്തെത്തിയതിനു പിന്നാലെയാണ് സംസ്ഥാന നേതൃത്വം നിലപാട് വ്യക്തമാക്കിയത്.</p>
      <p>യു.എ.പി.എ ചുമത്തിയ നടപടി പിന്‍വലിക്കണമെന്ന് സി.പി.ഐ.എം നേരത്തെ ആവശ്യപ്പെട്ടിരുന്നു. കോഴിക്കോട് സൗത്ത് ഏരിയാ കമ്മറ്റിയാണ് നടപടി പിന്‍വലിക്കണമെന്ന് ആവശ്യപ്പെട്ടത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ലഘുലേഖയോ നോട്ടീസോ കൈവശം വെക്കുന്നത് യു.എ.പി.എ ചുമത്തേണ്ട കുറ്റമല്ല. പൊലീസിന്റെ നടപടി ജനാധിപത്യ അവകാശങ്ങളെ കവര്‍ന്നെടുക്കുന്നതും യു.എ.പി.എ നിയമത്തിന്റെ ദുരുപയോഗവുമാണെന്നും ഏരിയാ കമ്മറ്റി യോഗം അഭിപ്രായപ്പെട്ടു.</p>
      <figure>
        <iframe src="https://www.youtube.com/embed/oQ-tl4cpOmw" width="500" height="281" data-service="Youtube" scrolling="no"/>
      </figure>
    </article>
  </body>
</html>