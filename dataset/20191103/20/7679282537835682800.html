<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-when-municipal-corporation-employees-did-not-clean-up-the-minister-himself-landed-in-the-drain-2830577.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T20:19:37+00:00"/>
    <meta property="og:title" content="जानिए,क्यों मध्य प्रदेश में एक मंत्री खुद सफाई के लिए नाले में उतरे"/>
    <meta property="og:description" content="ग्वालियर नगर निगम के कर्मचारियों ने शहर के बिरला नगर इलाके की सफाई नहीं की तो मध्य प्रदेश के खाद्य नागरिक आपूर्ति मंत्री प्रद्युम्न सिंह तोमर खुद रविवार सुबह कमर तक गंदे पानी से भरे नाले में उतरे और..."/>
  </head>
  <body>
    <article>
      <h1>जानिए,क्यों मध्य प्रदेश में एक मंत्री खुद सफाई के लिए नाले में उतरे</h1>
      <address><time datetime="2019-11-03T20:19:37+00:00">03 Nov 2019, 20:19</time> by <a rel="author">एजेंसी ,ग्वालियर।</a></address>
      <p>ग्वालियर नगर निगम के कर्मचारियों ने शहर के बिरला नगर इलाके की सफाई नहीं की तो मध्य प्रदेश के खाद्य नागरिक आपूर्ति मंत्री प्रद्युम्न सिंह तोमर खुद रविवार सुबह कमर तक गंदे पानी से भरे नाले में उतरे और फावड़े से कीचड़ निकाला।</p>
      <p>तोमर ने काफी देर तक नाले की सफाई की। उन्होंने हाथ-पैर को कीचड़ से बचाने के लिए दस्ताने या जूते भी नहीं पहने थे। सफाई करते हुए उनका वीडियो देखते ही देखते सोशल मीडिया पर वायरल हो गया। घटना की भनक लगते ही ग्वालियर नगर निगम के कमिश्नर संदीप माकिन नाले के पास पहुंचे। उन्होंने गंदगी के लिए जिम्मेदार तीन अधिकारियों को कड़ी फटकार लगाते हुए तत्काल प्रभाव से निलंबित कर दिया। </p>
      <p>बकौल तोमर, बिरलानगर न्यू कॉलोनी की महिलाओं ने मुझसे शिकायत की थी कि नालियों का गंदा पानी घरों में घुस रहा है। जब निगम कर्मचारी सफाई करने नहीं पहुंचे तो रविवार सुबह मैं खुद ही नाले में उतर गया। इस गंदगी के कारण लोग बीमार हो रहे हैं और मैं लोगों की तकलीफ नहीं देख सकता। उन्होंने कहा कि देश की राजधानी दिल्ली बहुत ज्यादा प्रदूषित हो गई है। प्रदूषण के मामले में वह ग्वालियर को दिल्ली नहीं बनने देंगे। तोमर ने कहा कि घटना को ‘पब्लिसिटी स्टंट’ न समझा जाए, क्योकि मैं रोड पर नहीं, बल्कि ऐसे इलाकों में जाकर सफाई कर रहा हूं, जहां पर वास्तव में गंदगी है।</p>
    </article>
  </body>
</html>