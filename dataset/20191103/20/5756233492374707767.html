<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619707/%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D9%85%D8%AF%D8%B9%DB%8C-%D9%BE%DB%8C%D8%B4%D8%B1%D9%81%D8%AA-%D8%AF%D8%B1-%D8%B1%D9%88%D9%86%D8%AF-%D8%AA%D8%A8%D8%A7%D8%AF%D9%84-%D8%A7%D8%B3%D8%B1%D8%A7-%D8%A8%D8%A7-%D8%AD%D9%85%D8%A7%D8%B3-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T20:00:00+00:00"/>
    <meta property="og:title" content="رژیم صهیونیستی مدعی پیشرفت در روند تبادل اسرا با حماس شد"/>
    <meta property="og:description" content="یک مقام صهیونیستی مدعی شد که رایزنی‌های غیر مستقیم با مقامات حماس جهت تبادل اسرا پیشرفتی زیادی کرده است."/>
  </head>
  <body>
    <article>
      <h1>رژیم صهیونیستی مدعی پیشرفت در روند تبادل اسرا با حماس شد</h1>
      <address>
        <time datetime="2019-11-03T20:00:00+00:00">03 Nov 2019, 20:00</time>
      </address>
      <p>
        <i>یک مقام صهیونیستی مدعی شد که رایزنی‌های غیر مستقیم با مقامات حماس جهت تبادل اسرا پیشرفتی زیادی کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«یرون بلوم» هماهنگ کننده امور اسرا و مفقودین دفتر «بنیامین نتانیاهو» نخست‌وزیر رژیم صهیونیستی امروز (یکشنبه) مدعی شد که در بحث رایزنی‌ها برای تبادل اسرا با حماس پیشرفت‌هایی حاصل شده است.</p>
      <p>به نوشته وبگاه شبکه الجزیره، این مقام صهیونیستی در پاسخ به مادر «هدار گولدن» از نظامیان صهیونیست اسیر شده در نزد حماس، این خبر را داد و مدعی شد که با بیش از یک کانال ارتباطی در حال رایزنی است اما حماس هنوز برای اجرای تبادل اسرا اعلام آمادگی نکرده ولی مسیر رایزنی‌های پیشرفت کرده است.</p>
      <p>او گفت که مسیر حل و فصل اختلافات میان حماس و اسرائیل بسیار پیشرفت کرده است اما جزئیاتی از این ادعای خود بیان نکرد.</p>
      <p>در فروردین ماه سال ۱۳۹۵ گردان عزالدین القسام اعلام کرد که چهار نظامی صهیونیست را با خود به همراه دارد، اما خبر نداد که آنها زنده یا مرده هستند. حماس گفته است که در مقابل آزادی اسرای فلسطینی به خصوص اسرایی که به حبس‌های طولانی محکوم شده‌اند، حاضر به تحویل این نظامیان است.</p>
      <figure>
        <img src="https://aftabnews.ir/files/fa/news/1398/8/12/354869_597.jpg"/>
      </figure>
      <p>دو تن از این نظامیان به نام‌های «شاؤول آرون» و «هدار گولدن» در سال ۲۰۱۴ و در اثنای جنگ ۵۱ روزه غزه به دست نیروهای مقاومت اسیر شدند.</p>
      <p>وزارت امنیت رژیم صهیونیستی اما معتقد است که آنها مرده‌اند. ادعایی که مادر «هدار گولدن» یکی از نظامیان اسیر شده نزد حماس آن را رد می‌کند و معتقد است که مقامات اسرائیلی شایعه مرگ او را به دلیل کاهش فشارها به خود مطرح کرده‌اند تا توافق تبادل اسرا را به تعویق بیاندازند.</p>
      <p>علاوه بر دو نظامی یاد شده، دو صهیونیست نیز در نزد حماس هستند. این دو صهیونیست که یکی تابعیت اتیوپی و دیگر اصلیت عربی دارد در سال‌های ۲۰۱۴ و ۲۰۱۵ وارد نوار غزه شدند و دیگر بازنگشتند.</p>
      <p>در مقابل نیز بنا بر آخرین آمار حدود شش هزار و ۵۰۰ فلسطینی در زندان‌های رژیم صهیونیستی به سر می‌برند. در مرداد ماه گذشته «اسماعیل هنیه» رئیس دفتر سیاسی حماس گفت که این جنبش آماده مذاکره غیر مستقیم با رژیم صهیونیستی برای تبادل اسرا است.</p>
    </article>
  </body>
</html>