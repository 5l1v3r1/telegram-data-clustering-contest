<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/hem-staj-borclanmasi-istemek-hem-de-eyt-beklemek-hayalcilik-2216535"/>
    <meta property="og:site_name" content="Posta"/>
    <meta property="article:published_time" content="2019-11-03T05:01:08+00:00"/>
    <meta property="og:title" content="Hem staj borçlanması istemek hem de EYT beklemek hayalcilik"/>
    <meta property="og:description" content="Soru: 1 Kasım 1980 doğumluyum. 1 Temmuz 1998’de staj girişim var. Ama sayılmıyor galiba. Uzun vadeli sigorta kollarına prim ödemem 2002’de başladı ve 5591 gün prim ödemem var."/>
  </head>
  <body>
    <article>
      <h1>Hem staj borçlanması istemek hem de EYT beklemek hayalcilik</h1>
      <address><time datetime="2019-11-03T05:01:08+00:00">03 Nov 2019, 05:01</time> by <a rel="author">Ekrem Sarısu</a></address>
      <p><b>Soru: </b>1 Kasım 1980 doğumluyum. 1 Temmuz 1998’de staj girişim var. Ama sayılmıyor galiba. Uzun vadeli sigorta kollarına prim ödemem 2002’de başladı ve 5591 gün prim ödemem var. Staj sayılırsa EYT (emeklilikte yaşa takılanlar) yasası çıkarsa borçlanma yapılarak emekli hakkım olur mu? ● Murat HARMANKAYA</p>
      <p><b>CEVAP:</b> Staj sigortasında emeklilik primi ödenmediğinden, emeklilik açısından sigorta başlangıcı sayılmıyor. Her ne kadar Maliye Bakanı gündemlerinde EYT olmadığını açıklasa da bu zaman içinde EYT çıkmayacağı anlamına da geliyor.</p>
      <p>Ancak bir EYT çıksa bile sizi kapsamaz. Fakat önce staj sigortasının borçlanma yoluyla sigorta başlangıcı sayılması yönünde bir yasa çıkması, sonra da bir EYT yasası çıkması halinde tabi ki siz de yararlanırsınız. Ancak samimi olmak gerekirse bu çok zayıf bir ihtimal.</p>
      <p>Priminizi 7000 güne tamamlamanız şartıyla, 60 yaşı dolduracağınız tarihte emekli olabilirsiniz. 4500 günden fazla prim ödemeniz olduğundan bundan sonra prim ödemeseniz de yine 60 yaşınızı dolduracağınız tarihte emekli olabilirsiniz (25 yıl sigortalılık süresi, 4500 gün prim ödeme ve 60 yaş şartlarına tabi olarak).</p>
      <p>
        <b>Alacağınız maaş zamana bağlı</b>
      </p>
      <p><b>Soru:</b> 22 Kasım 1968 doğumluyum. Sigorta girişim 18 Ağustos 1987. 1989-91 arası 540 gün askerlik borçlanması, 2000-2002 arası 655 gün yurtdışı borçlanması yaptım. Toplam 3600 günüm var. Kaç yaşında emekli olurum? Emekli maaşı ne olur? ● Ramazan SARIÇAM</p>
      <p><b>Cevap: </b>3600 günle 60 yaşınızı dolduracağınız 22 Kasım 2028’de emekli olabilirsiniz. Ne kadar emekli aylığı alacağınız prim ödeme tarihlerinize, üstünden prim hesaplanan kazanç tutarınıza ve 2028’e kadar oluşacak enflasyon ve ülkenin gelişme hızı gibi verilere göre değişir.</p>
      <p>
        <b>60 yaşın da dolması gerekir</b>
      </p>
      <p><b>Soru:</b> SSK başlangıç tarihim Kasım 1999. 7000 günden fazla primim var. Emekli olabilir miyim? ● Necdet TAMER</p>
      <p><b>Cevap:</b> Emekli olmak için; 7000 gün prim ve 60 yaş şartlarına tabisiniz. Doğum tarihinizi bildirmemişsiniz. Prim şartını sağladığınızdan 60 yaşınızı da dolduruyorsanız istediğiniz zaman emekli olabilirsiniz. Doldurmuyorsanız 60 yaşınızı dolduracağınız tarihte emekli olabilirsiniz.</p>
      <p>
        <b>Kıdem tazminatı alıp ayrılmak için 140 gün daha prim ödemelisiniz</b>
      </p>
      <p><b>Soru: </b>SSK başlangıç tarihim 21 Aralık 1999. Bugüne kadar aynı işyerinde çalıştım. 6860 gün primim var. 7000 günümü 4 ay sonra tamamlayıp tazminatımı alabilir miyim? Son günlerde 25 yıl şartı çıkıyor karşıma. Öyle olursa kıdem tazminatı almak için 5 yıl daha mı çalışmam gerekiyor? ● Meryem DAĞLI</p>
      <p><b>Cevap:</b> Emekli olmak için aranan şartlardan yaş dışındaki şartları sağlayanlar işlerinden kıdem tazminatı alarak ayrılabilir. Emekli olmak için; 7000 gün prim ve 58 yaş şartlarına tabisiniz.</p>
      <p>140 gün daha prim ödeyerek priminizi 7000 güne tamamlayacağınız tarihte, işinizden kıdem tazminatı alarak ayrılabilirsiniz. Kıdem tazminatı almak için sizin durumunuzda olanlardan 25 yıl şartı aranmaz.</p>
      <p>
        <b>Başlangıcı geriye çekmek mahkeme kararıyla olur</b>
      </p>
      <p><b>Soru: </b>Haziran 1999’da başladığım şirkette halen çalışmaktayım. Arada sadece 2003-2004 arasında 15 ay askerliğim var. Sigorta girişimi Ocak 2001’de yapmışlar. Sigorta girişimi Haziran 1999’a çektirebilme şansım var mı? ● Erkan COŞKUN</p>
      <p><b>Cevap: </b>Aynı şirkette çalıştığınız için hizmet tespit davası açıp bildirilmeyen çalışma sürenizi mahkemede belge veya şahitle kanıtlamanız halinde, başlangıcınızı mahkeme kararıyla Haziran 1999’a çekebilirsiniz.</p>
      <p>
        <b>Askerlik borçlanması emeklilik yaşınızı 55'e düşürür</b>
      </p>
      <p><b>Soru:</b> 17 Eylül 1968 doğumluyum. 1989’da 18 ay askerlik yaptım. SSK başlangıcım 1 Mayıs 1997. 18 ay askerlik borçlanması ile kaç yaşında emekli olurum? ● Abdullah EREN</p>
      <p><b>Cevap: </b>Askerlik sürenizi borçlanırsanız, emeklilik için; 25 yıl sigortalılık süresi, 5750 gün prim ve 55 yaş şartlarına tabi olursunuz. Toplam 5750 gün prim ödemiş olmanız şartıyla, 55 yaşı dolduracağınız 17 Eylül 2023’te emekli olabilirsiniz.</p>
    </article>
  </body>
</html>