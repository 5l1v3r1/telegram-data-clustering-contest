<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/v-zoo-ozila-strasidla-noc-duchu-probudila-zombie-i-carodejnice-20191103.html"/>
    <meta property="og:site_name" content="Deník.cz"/>
    <meta property="article:published_time" content="2019-11-03T05:15:00+00:00"/>
    <meta property="og:title" content="V hodonínské zoo ožila strašidla. Noc duchů probudila zombie i čarodějnice"/>
    <meta property="og:description" content="/FOTOGALERIE/ Pomalu se stmívá a procházka po hodonínské zoologické zahradě už začíná být strašidelná. Přestože halloweenská noc připadla na čtvrtek, nejen děti, ale i jejich rodiče slaví noc duchů v Hodoníně v pátek v podvečer. Mezi zvířaty. A pohled okolo nahání strach."/>
  </head>
  <body>
    <article>
      <h1>V hodonínské zoo ožila strašidla. Noc duchů probudila zombie i čarodějnice</h1>
      <address><time datetime="2019-11-03T05:15:00+00:00">03 Nov 2019, 05:15</time> by <a rel="author">autor externí</a></address>
      <p>Například u výběhu pro tygry postává malý kostlivec. A jednou za čas pořádně vystraší kolemjdoucí.</p>
      <p>Děti plní strašidelné úkoly a užívají si atmosféry večerní zoo. „Máme tu pro děti přichystané strašidelné disciplíny, za jejichž splnění si mohou vybrat dárek. Je tu dlabání dýní, hledání zvířátek, malování na obličej. Protože zoo má vzdělávací funkci, máme tu i hřbitov vyhynulých zvířat. Jednak sem pasuje tematicky a navíc se děti i jejich rodiče dozví nějaké informace o tom, které druhy zvířat již vyhynuly,“ popisuje mluvčí zoo Marie Blahová.</p>
      <figure>
        <img src="https://g.denik.cz/43/0d/olomouc-svet-kosticek-vystava-lego-17_denik-150-3x2.jpg"/>
      </figure>
      <aside>
        <a href="https://www.denik.cz/regiony/v-olomouci-jsou-k-videni-skvosty-z-lega-treba-obri-zeleznice-ma-36-metru-80191101.html">VIDEO:Obří železnice i herní koutek. V Olomouci jsou k vidění skvosty z lega Přečíst článek ›</a>
      </aside>
      <p>Noc duchů vzala přibližně tisícovka návštěvníků opravdu vážně. Kromě malých čarodějnic, dýní, kostlivců a nejrůznějších zombie, se do masek oblékli i dospělí.</p>
      <h3>Mnohaletá tradice</h3>
      <p>„Minulý rok se holkám nejvíce líbila diskotéka, ta se však letos nekonala. Ale i tak byly holky spokojené. Strašidelná výzdoba i strašidla se jim líbila, plnily úkoly. Jen mi přijde, že se letos nějak rychle setmělo a na další aktivity to už potom příliš nebylo. Každopádně se už těšíme na příští rok,“ hodnotí akci Hana Blahová z Dolních Bojanovic.</p>
      <p>Halloween pořádá zoo už několik let. Z počátku se akce pyšnila až čtyřtisícovou návštěvností. Součástí bývala například diskotéka nebo stezka odvahy. „Od toho jsme však upustili. Stezka odvahy vedla zázemím zoologické zahrady a mohlo se tak cokoliv stát. A z diskotéky pro nejmenší se zas pro mnoho náctiletých stávala akce, kde se mohli opít,“ připomíná Blahová.</p>
      <p>
        <b>MICHAELA IVÁNKOVÁ</b>
      </p>
      <figure>
        <img src="https://g.denik.cz/57/3e/halloween-f_denik-150-3x2.jpg"/>
      </figure>
      <aside>
        <a href="https://www.denik.cz/regiony/predzahradka-strasi-opravdu-s-gustem-20191101.html">OBRAZEM: Strašidelná předzahrádka na sídlišti v Ostravě-Porubě budí pozornost Přečíst článek ›</a>
      </aside>
    </article>
  </body>
</html>