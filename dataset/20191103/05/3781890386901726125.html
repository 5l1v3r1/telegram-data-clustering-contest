<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739777"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T05:20:00+00:00"/>
    <meta property="og:title" content="&quot;หมอระวี&quot; พร้อมแจงศาลปม &quot;เสรีพิสุทธิ์&quot; ฟ้องหมิ่น"/>
    <meta property="og:description" content="“หมอระวี” ลั่นไม่กังวลพร้อมสู้ชั้นศาล ปม “เสรีพิสุทธิ์” ฟ้องหมิ่น 4 พ.ย.นี้ ยันแสดงความเห็นสุจริต เหน็บเอาเวลาแก้ปัญหาปชช.ดีกว่า"/>
  </head>
  <body>
    <article>
      <h1>"หมอระวี" พร้อมแจงศาลปม "เสรีพิสุทธิ์" ฟ้องหมิ่น</h1>
      <address>
        <time datetime="2019-11-03T05:20:00+00:00">03 Nov 2019, 05:20</time>
      </address>
      <p>
        <b>“หมอระวี” ลั่นไม่กังวลพร้อมสู้ชั้นศาล ปม “เสรีพิสุทธิ์” ฟ้องหมิ่น 4 พ.ย.นี้ ยันแสดงความเห็นสุจริต เหน็บเอาเวลาแก้ปัญหาปชช.ดีกว่า</b>
      </p>
      <p>เมื่อวันที่ 3 พ.ย. นพ.ระวี มาศฉมาดล เปิดเผยว่า ในวันที่ 4 พ.ย.นี้ ศาลอาญานัดไต่สวนกรณีที่พล.ต.อ.เสรีพิศุทธ์ เตมียาเวส หัวหน้าพรรคเสรีรวมไทยฟ้องหมิ่นประมาทตน จากการแถลงข่าวเข้าร่วมรัฐบาลกับพรรคพลังประชารัฐว่าไปกล่าวหา 7 พรรคฝ่ายค้านไม่จงรักภักดี ซึ่งเป็นการบิดเบือนคำแถลงของตน เพราะไม่ได้มีส่วนไหนที่ระบุถึงพรรคการเมืองใดทั้งสิ้น เพียงแต่ชี้ให้เห็นถึงสภาพการเมืองในขณะนั้นและแสดงจุดยืนว่าจะอยู่ข้างฝ่ายที่ปกป้องรักษาสถาบัน โดยการตัดสินใจร่วมรัฐบาลเกิดจากคณะกรรมการบริหารพรรค ได้ตระเวนขอความเห็นทั่วทั้งประเทศแล้ว<br/> <br/>“ผมไม่ได้กล่าวหาพรรคการเมืองใดทั้งสิ้น แต่พูดในภาพรวมของสถานการณ์การเมือง เป็นการแสดงความเห็นโดยสุจริต ซึ่งพร้อมที่จะต่อสู้ในชั้นศาล โดยไม่มีความกังวลใด ๆ และเห็นว่าเป็นเรื่องไร้สาระที่พล.ต.อ.เสรีพิศุทธ์นำเรื่องนี้มาฟ้องเป็นคดีรกศาล” น.พ.ระวี กล่าว<br/> <br/>เมื่อถามว่า เรื่องนี้พลังธรรมใหม่จะฟ้องกลับหรือไม่ นพ.ระวี กล่าวว่า หน้าที่ส.ส.คือการแก้ปัญหาของประเทศ ตนไม่ให้ความสำคัญกับเรื่องไร้สาระแบบนี้ เอาเวลาไปช่วยแก้ไขปัญหาปากท้องประชาชนดีกว่าปล่อยเป็นเรื่องฝ่ายกฎหมายพรรคตัดสินใจว่าจะฟ้องกลับหรือไม่.<br/> <br/> </p>
    </article>
  </body>
</html>