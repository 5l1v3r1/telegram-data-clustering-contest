<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/alex-marquez-es-proclama-campio-del-mon-de-moto2/noticia/2960452/"/>
    <meta property="og:site_name" content="CCMA"/>
    <meta property="article:published_time" content="2019-11-03T05:31:27+00:00"/>
    <meta property="og:title" content="Àlex Márquez es proclama campió del món de Moto2"/>
    <meta property="og:description" content="El pilot cerverí acaba segon al Gran Premi de Malàisia i s'assegura el seu segon títol Mundial"/>
  </head>
  <body>
    <article>
      <h1>Àlex Márquez es proclama campió del món de Moto2</h1>
      <h2>El pilot cerverí acaba segon al Gran Premi de Malàisia i s'assegura el seu segon títol Mundial</h2>
      <address><time datetime="2019-11-03T05:31:27+00:00">03 Nov 2019, 05:31</time> by <a rel="author">Xavier Guillén</a></address>
      <p>Cinc anys després de proclamar-se campió del món de Moto3,<b> Àlex Márquez</b> ha tornat a celebrar un títol mundial, aquest cop el de <b>Moto2.</b> Sempre a l'ombra del seu germà, el petit dels Márquez ha tornat a demostrar que tampoc li falten ni talent ni temperament per assolir grans fites. El pilot cerverí arribava al <b>Gran Premi de Malàisia</b> com a líder de la categoria i ha sabut gestionar el seu avantatge per no haver de fiar-ho tot a l'última prova.</p>
      <p><b>Màrquez ha acabat la cursa en segon lloc</b>, darrere<b> Brad Binder</b> i davant de <b>Thomas Luthi</b>, els dos pilots que tenien possibilitats reals d'agafar-lo a la classificació general. I ha fet bons els 33 punts de renda que tenia sobre el sud-africà i els 28 respecte al suís per assegurar-se matemàticament el títol. Àlex ha fet una gran temporada, <b>amb 5 victòries,</b> i avui ha fet una cursa sense errades.</p>
      <p>A la sortida s'ha col·locat segon, darrere de <b>Binder</b>. Ha suportat molt bé els atacs de<b> Nagashima</b> en aquesta primera volta i ha anat enganxat a <b>Binder</b> en els quatre primeres voltes. Una errada del sud-africà <b>l'ha situat com a líder durant tres voltes</b>, fins que el pilot de KTM l'ha avançat. Binder ha anat primer fins a creuar la meta.</p>
      <p>Al darrere,<b> Luthi </b>s'ha col·locat tercer a la desena volta de les 18 programades i ha començat a retallar distàncies respecte a Márquez. Però <b>Àlex ha controlat molt bé</b>, sense deixar-se pressionar i ha acabat segon per proclamar-se campió del món. Ho ha celebrat amb el seu germà Marc a peu de pista i també al parc tancat, on ha clavat un dard gegant en una diana. Ha estat la seva celebració particular, que ha compartit amb tot el seu equip i al seu pare Julià.</p>
      <p> </p>
    </article>
  </body>
</html>