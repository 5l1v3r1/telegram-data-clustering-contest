<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cesena/cronaca/birra-sale-1.4866526"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-03T05:52:47+00:00"/>
    <meta property="og:title" content="La Birra al sale nata tra Cesenatico e Cervia. &quot;Ha il sapore dell'Adriatico&quot;"/>
    <meta property="og:description" content="Christian Donini con il socio Claudio Michelacci ha creato ‘Salinae’: &quot;Sembrava impossibile, ora riceviamo richieste dall’Italia e dall’estero&quot;"/>
  </head>
  <body>
    <article>
      <h1>La Birra al sale nata tra Cesenatico e Cervia. "Ha il sapore dell'Adriatico"</h1>
      <h2>Christian Donini con il socio Claudio Michelacci ha creato ‘Salinae’: "Sembrava impossibile, ora riceviamo richieste dall’Italia e dall’estero"</h2>
      <address><time datetime="2019-11-03T05:52:47+00:00">03 Nov 2019, 05:52</time> by <a rel="author">MADDALENA DE FRANCHIS</a></address>
      <p>Cesena, 3 novembre 2019 -<b> </b>Produrre una <b>birra </b>che sapesse raccontare la Romagna, la sua cultura e la sua tradizione attraverso un ingrediente inconfondibile. E quale ingrediente poteva mai balenare nelle menti di due imprenditori cresciuti sgambettando sui lidi dell’Adriatico e riempiendosi le narici di brezza marina, se non il <b>sale</b>? Nasce proprio così la <b>birra Salinae</b>, ideata sette anni fa dal 48enne <b>Christian Donini</b>, di <b>Cesenatico</b>, e dal socio <b>Claudio Michelacci</b>, di Cervia. Cervia, appunto: la patria del celebre sale «dolce» che conferisce alla birra un sapore e uno spessore – come dicono gli intenditori – del tutto particolari, capaci di evocare le lunghe domeniche al mare dei romagnoli e le passeggiate invernali sulla battigia deserta e nebbiosa.</p>
      <p><b>Donini, la vostra idea era così ardita che i vostri primi interlocutori non avrebbero scommesso un centesimo sul vostro successo. </b><br/>«Sulla carta, produrre una birra al sale è impossibile: il sale ferma i processi fermentativi della birra. Ecco perché, ogni volta che provavamo a parlare del nostro progetto, la gente scoppiava a riderci in faccia. Ma io e il mio socio siamo talmente testardi che abbiamo continuato a provarci, finché non siamo riusciti a realizzare il mix perfetto, inserendo il sale nella fase di «ammostatura». Quando il malto viene a contatto con l’acqua calda, aggiungiamo i cristalli di sale, che entrano a far parte della struttura finale della birra e ne forgiano le caratteristiche».</p>
      <p><b>Quali sono queste caratteristiche?</b><br/>«Innanzitutto, il colore: Salinae è una birra chiara, di colore bianco con riflessi verdi brillanti. Il sale le dona un retrogusto sapido e un leggero grado di acidità: una proprietà, quest’ultima, che la rende particolarmente fresca, ideale per gli abbinamenti culinari con piatti a base di pesce. Il suo profumo ha i sentori dello iodio e del rame: assaporarla equivale a respirare l’odore del mare».</p>
      <p><b>Come siete riusciti a farvi conoscere? </b><br/>«Grazie al supporto che ci hanno sempre assicurato il Parco delle Saline, il Comune di Cervia e altri enti del territorio, abbiamo partecipato a numerosi eventi e manifestazioni e ci siamo fatti conoscere anche al di là dei confini romagnoli. Oggi riceviamo richieste da tutta Italia e persino dall’estero».</p>
      <p><b>Quali sono i vostri obiettivi futuri? </b><br/>«Siamo in procinto di partire per Londra, dove un’importante catena di ristoranti italiani vorrebbe inserire nella propria carta la nostra etichetta. Di recente abbiamo venduto il nostro prodotto in paesi come Norvegia, Francia e California e contiamo, nei prossimi mesi, di rafforzare la nostra presenza fuori dall’Italia».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>