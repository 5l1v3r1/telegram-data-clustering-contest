<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-1st-t20i-no-control-over-delhi-weather-conditions-says-mahmudullah-riyad-2829231.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T05:05:26+00:00"/>
    <meta property="og:title" content="INDvsBAN: दिल्ली के प्रदूषण पर बोले महमुदूल्लाह, अब क्रिकेट पर है ध्यान"/>
    <meta property="og:description" content="India vs Bangladesh, 1st T20I at Delhi: राष्ट्रीय राजधानी में दिवाली के बाद से प्रदूषण का स्तर बहुत बढ़ गया है और इसे लेकर सभी चिंतित हैं। इस बीच बांग्लादेश को भारत के खिलाफ यहां तीन मैचों की टी-20..."/>
  </head>
  <body>
    <article>
      <h1>INDvsBAN: दिल्ली के प्रदूषण पर बोले महमुदूल्लाह, अब क्रिकेट पर है ध्यान</h1>
      <address><time datetime="2019-11-03T05:05:26+00:00">03 Nov 2019, 05:05</time> by <a rel="author">एजेंसी,नई दिल्ली</a></address>
      <p><b>India vs Bangladesh, 1st T20I at Delhi: </b>राष्ट्रीय राजधानी में दिवाली के बाद से प्रदूषण का स्तर बहुत बढ़ गया है और इसे लेकर सभी चिंतित हैं। इस बीच बांग्लादेश को भारत के खिलाफ यहां तीन मैचों की टी-20 सीरीज का पहला मैच भी खेलना है, लेकिन बांग्लादेश के कप्तान महमुदूल्लाह ने कहा कि उनके खिलाड़ी अब खुद को परिस्थितियों के अनुसार ढाल चुके हैं। भारत और बांग्लादेश के बीच पहला मैच यहां अरुण जेटली स्टेडियम में रविवार (3 नवंबप) को खेला जाएगा। </p>
      <p>मैच से पहले महमुदूल्लाह ने संवाददाता सम्मेलन में कहा, “हां, हमने इस बारे में बातचीत की है, लेकिन यह हमारे हाथ में नहीं है। हमारे लिए यह जरूरी है कि हम मैच पर ध्यान दें और हमारा ध्यान पूरी तरह से मुकाबले पर केंद्रित है।” महमुदूल्लाह ने कहा, “टीम तीन दिन से यहां अभ्यास कर रही है और अब खिलाड़ी पूरी तरह से परिस्थितियों के अनुसार खुद को ढाल चुके है। हम जब यहां आए थे तो थोड़ी कठिनाई हुई थी, लेकिन अब हालात पहले से बेहतर हैं।”</p>
      <p>उन्होंने कहा, ''हम यहां नहीं खेले हैं। जब हम यहां आए तो धुंध थी और यह हम सभी जानते हैं। लेकिन खिलाड़ी पिछले तीन दिनों से अभ्यास कर रहे है और परिस्थितियों से सामंजस्य बिठाने की कोशिश कर रहे हैं। यह हमारे नियंत्रण में नहीं है और हमें अपनी क्रिकेट पर ध्यान देना होगा।''</p>
      <h3>
        <a href="https://www.livehindustan.com/cricket/story-shreyas-iyer-and-shivam-dube-funny-interview-with-yuzvendra-chahal-watch-video-2829227.html">चहल ने कुर्सी पर खड़े होकर लिया श्रेयस-शिवम का मजेदार इंटरव्यू- VIDEO</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-rohit-sharma-8-runs-away-from-surpassing-virat-kohli-this-t20-record-2828282.html">INDvsBAN: विराट को इस रिकॉर्ड में पीछे छोड़ने से बस 8 रन दूर रोहित शर्मा</a>
      </h3>
      <p>मेहमान टीम को इस सीरीज में अनुभवी ऑलराउंडर शाकिब अल-हसन के बिना ही खेलना पड़गा। शाकिब पर मैच फिक्सिंग के कारण बैन लगा है। </p>
      <p>महमुदूल्लाह ने कहा, “निश्चित रूप से शाकिब काफी अनुभवी खिलाड़ी हैं और हम पिछले कई सालों से उनके साथ खेल रहे हैं। हम सभी को पता है कि वह टीम के लिए कितना अच्छा खेलते हैं, लेकिन अब उनके ना रहने से हमें जरूर उनकी कमी खलेगी। हालांकि, जैसा कि मैंने पहले भी कहा कि मेरे और टीम के लिए यह एक अच्छा मौका है कि हम उनकी गैर मौजूदगी में बेहतर करें।”</p>
      <p>यह पूछे जाने पर कि क्या शाकिब और मशर्रफे मुर्तजा जैसे अनुभवी खिलाड़ियों के न रहने से उनकी जिम्मेदारियां बढ़ गई है। महमुदूल्लाह ने कहा, “मुझे लगता है कि यह मेरे लिए बहुत अच्छा मौका है कि मैं अपनी टीम का नेतत्व करूं। इस टीम में कई ऐसे खिलाड़ी हैं, जो पिछले काफी वषोर्ं से एक साथ खेलते आ रहे हैं और वे काफी अनुभवी है। मुझे लगता है कि कुछ सीनियर खिलाड़ियों के  न होने से टीम पर ज्यादा प्रभाव नहीं पड़ेगा क्योंकि पूरी टीम एकजुट होकर बेहतर करने के लिए तैयार है।”</p>
    </article>
  </body>
</html>