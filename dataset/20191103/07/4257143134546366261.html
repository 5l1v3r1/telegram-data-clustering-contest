<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/03/meglepo-adatok-a-menstruacios-szegenysegrol"/>
    <meta property="og:site_name" content="infostart"/>
    <meta property="article:published_time" content="2019-11-03T07:00:00+00:00"/>
    <meta property="og:title" content="Meglepő adatok a menstruációs szegénységről"/>
    <meta property="og:description" content="Európában minden tizedik nő érintett a menstruációs szegénységben, és ez az arány Magyarországra is érvényes."/>
  </head>
  <body>
    <article>
      <h1>Meglepő adatok a menstruációs szegénységről</h1>
      <address><time datetime="2019-11-03T07:00:00+00:00">03 Nov 2019, 07:00</time> by <a rel="author">Infostart / InfoRádió - Déri Ágota</a></address>
      <h3>Több mint 4300 lánynak oszt ki több csomag betétet ingyenesen a Magyar Vöröskereszt a Lányból Nővé nevű programjában. A hetedik osztályos tanulók felvilágosító jellegű osztályfőnöki órán is részt vehetnek, valamint kiadványt is kapnak.</h3>
      <p>Európában minden tizedik nő érintett a <a href="http://voroskereszt.hu/hirek/es-on-tudja-mi-az-a-menstruacios-szegenyseg-oktoberben-indul-orszagosan-a-lanybolnove/">menstruációs szegénységben</a>, és ez az arány Magyarországra is érvényes – mondta az InfoRádiónak a Magyar Vöröskereszt véradásszervezésért és egészségfejlesztésért felelős szakmai vezetője. Vagyis ennyien nem engedhetik meg maguknak a tamponokat, betéteket havonta, és előfordul, hogy a női higiéniás termékek helyett rongyokat, régi lepedőket használnak.</p>
      <aside>Javaslat<br/>Az intim betétek, tamponok és egyéb higiéniai termékek forgalmi adójának csökkentéséről nyújtanak be határozati javaslatot az Országgyűlés Népjóléti bizottságának MSZP-s képviselők. Gurmai Zita szocialista politikus elmondta: a rászorulóknak ingyen adnák ezeket a cikkeket.</aside>
      <p>A Magyar Vöröskereszt programot indított, ennek keretében október elejétől november közepéig mintegy 250 általános iskolába jutnak el. Összesen 4300 hetedikes lánynak adnak három csomag betétet, valamint szerveznek nekik különleges osztályfőnöki órát vagy órákat. Ezeken csak lányok vesznek részt, és egy szakembernek tehetnek fel kérdéseket előzetesen, anonim módon. Az előadáson a serdülőkori testi fejlődés és az ezzel kapcsolatos változások kerülnek szóba. A munkatársaik visszajelzése szerint sikeres a program, a lányok örömmel fogadják az információkat, a beszélgetést.</p>
      <p>Váradi Mariann szerint a téma továbbra sem evidens, erről számolnak be az iskolákban dolgozó védőnők is. Nem biztos, hogy a lányok jó helyen keresik az információkat, nem a megfelelő személytől kérdeznek, vagy nem biztos, hogy meg tudják beszélni az édesanyjukkal ezt a témát.</p>
      <p>Előfordult, hogy egy iskolai takarító kérte, azt is magyarázzák el a lányoknak, hogy a betétet ki kell csomagolni és úgy használni. Ezen ledöbbentünk – tette hozzá a szakmai vezető.</p>
      <p>A Magyar Vöröskereszt képekkel illusztrált kiadvány készített, amelyben az alapvető információk is szerepelnek.</p>
      <p>
        <i>Nyitókép: pixabay</i>
      </p>
      <p>
        <b>Kapcsolódó hang</b>
      </p>
      <p>Menstruációs szegénység, teljes interjú - Váradi Mariann</p>
      <figure>
        <audio src="https://infostart.hu/audio/00004/00004c77b.mp3"/>
      </figure>
      <p> </p>
      <p>Intim termékek áfacsökkentése - Gurmai Zita</p>
      <figure>
        <audio src="https://infostart.hu/audio/00004/00004c72b.mp3"/>
      </figure>
      <p> </p>
    </article>
  </body>
</html>