<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/03/pet-jertvi-na-parti-za-helouin-v-kaliforniia.428347"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T07:24:00+00:00"/>
    <meta property="og:title" content="Пет жертви на парти за Хелоуин в Калифорния"/>
    <meta property="og:description" content="Airbnb затяга контрола срещу неразрешените партита | Dnes.bg"/>
  </head>
  <body>
    <article>
      <h1>Пет жертви на парти за Хелоуин в Калифорния</h1>
      <h2>Airbnb затяга контрола срещу неразрешените партита</h2>
      <address><time datetime="2019-11-03T07:24:00+00:00">03 Nov 2019, 07:24</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Платформата за краткосрочно отдаване под наем на имоти Airbnb ще удвои усилията, за да ограничи неразрешените партита след парти за Хелоуин в Калифорния, което се превърна в истинска трагедия.</p>
      <p>Петима души бяха убити, а няколко ранени в четвъртък вечер в стрелба в Оринда, близо до Сан Франциско в Калифорния в къща, наета през Airbnb. Над 100 души са били на това парти, обявено в социалните мрежи.</p>
      <p>"Случилото се в четвъртък вечер в Оринда е ужасно. От днес ние ще забраним къщите, представени като места за партита, и ще удвоим усилията, за да се борим срещу неразрешените партита", каза шефът на платформата Брайън Чески, който е неин съосновател.</p>
      <p>За целта Ербиенби ще увеличи "ръчния контрол" на резервациите, които автоматизираната система за откриване на рискове определя като подозрителни. Ще бъде създаден екип, който ще действа бързо в случай на проблеми от този род и ще наложи незабавни санкции на потребителите, които не спазват новите правила относно партитата.</p>
      <p>Собственикът на къщата, наета за партито на Хелоуин, разказва, че жената, на която оставил ключовете, му казала, че ще покани само 12 членове на семейството си. Той бил предупреден от съседи, че в къщата му е много шумно и звъннал в полицията, след като видял на охранителните камери, че в нея има много повече от 12 души. Полицаите били напът към дома, когато започнала стрелбата, в която бяха убити петима души.</p>
      <p>Продължава издирването на заподозрения за стрелбата, като полицията извършва разпити на очевидци и анализира доказателствата, пише БТА.</p>
      <p> </p>
    </article>
  </body>
</html>