<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/xfx-modifica-il-dissipatore-thicc-ii-della-radeon-rx-5700-xt/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-03T07:00:00+00:00"/>
    <meta property="og:title" content="XFX modifica il dissipatore THICC II della Radeon RX 5700 XT"/>
    <meta property="og:description" content="XFX interviene sulla Radeon RX 5700 XT THICC II modificando il dissipatore con le novità introdotte dal THIC III. L'azienda sostituirà le schede gratuitamente a chi ha già acquistato il modello THICC II precedente."/>
  </head>
  <body>
    <article>
      <h1>XFX modifica il dissipatore THICC II della Radeon RX 5700 XT</h1>
      <address><time datetime="2019-11-03T07:00:00+00:00">03 Nov 2019, 07:00</time> by <a rel="author">Vittorio Rienzo</a></address>
      <p>Un portavoce di <b>XFX</b> ha <a href="https://www.reddit.com/r/hardware/comments/dprhht/techpowerup_xfx_radeon_rx_5700_xt_thicc_iii_ultra/">dichiarato su Reddit</a> che le modifiche applicate al nuovo sistema di raffreddamento <b>THICC III Ultra</b> disponibile sulla nuova scheda video <b>Radeon RX 5700 XT</b> saranno apportate alla versione <b>THICC II</b>.</p>
      <p>Oltre <b>alla ventola in più</b> (tre ventole per il THICC III contro le due del THICC II), ci sono anche altre piccole modifiche ad accompagnare il sistema di dissipazione delle nuove schede XFX: in particolare l’heatsink in alluminio è leggermente più lungo rispetto a quello dell’attuale THICC II, e soprattutto il <b>base plate secondario</b>, che dissipava il calore dei sei chip GDDR6, è adesso fatto in <b>rame</b> anziché lega di alluminio.</p>
      <slideshow>
        <figure>
          <img src="https://www.tomshw.it/images/images/2019/11/xfx-radeon-rx-5700-xt-thicc-dissipatore-60248.768x432.jpg"/>
        </figure>
        <figure>
          <img src="https://www.tomshw.it/images/images/2019/11/xfx-radeon-rx-5700-xt-thicc-dissipatore-60249.768x432.jpg"/>
        </figure>
        <figcaption>Crediti: foto di Techpowerup.com</figcaption>
      </slideshow>
      <p>Oltre a questo XFX ha anche <b>rimosso una lamina metallica</b> tra il base plate secondario e l’heatsink principale che dovrebbe favorire una maggiore dissipazione del calore in maniera più efficiente.</p>
      <p>Secondo i colleghi di <a href="https://www.techpowerup.com/review/xfx-radeon-rx-5700-xt-thicc-iii-ultra/">Techpowerup</a>, il nuovo THICC III riesce a ridurre le temperature della RX 5700 XT in media di <b>8 °C</b>, anche se c’è da considerare che il nuovo sistema è pur sempre dotato di una ventola in più, e che quindi potrebbe essere semplicemente il maggiore flusso d’aria a favorire l’abbassamento delle temperature.</p>
      <p>La parte più interessante è che il portavoce di XFX ha annunciato che i sistemi THICC II revisionati <b>sono già stati immessi sul mercato</b> e, cosa più importante, qualora si fosse già provveduto ad acquistare una Radeon RX 5700 XT con il sistema originale, è possibile <b>chiederne la sostituzione all’ultima revisione in maniera del tutto gratuita.</b></p>
      <p>È possibile farlo <a href="https://www.xfxforce.com/support/contact-us">contattando direttamente</a> il produttore, anche se ancora non sono state indicate le modalità per usufruire di questa possibilità.</p>
    </article>
  </body>
</html>