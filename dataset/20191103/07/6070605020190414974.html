<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/Alex-Marquez-campio-Moto2-Sepang_0_2337366347.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T07:46:00+00:00"/>
    <meta property="og:title" content="Àlex Márquez, campió del món de Moto2 a Sepang"/>
    <meta property="og:description" content="El de Cervera acaba la cursa segon, només per darrere de Brad Binder i celebra el seu segon títol"/>
  </head>
  <body>
    <article>
      <h1>Àlex Márquez, campió del món de Moto2 a Sepang</h1>
      <h2>El de Cervera acaba la cursa segon, només per darrere de Brad Binder i celebra el seu segon títol</h2>
      <address>
        <time datetime="2019-11-03T07:46:00+00:00">03 Nov 2019, 07:46</time>
      </address>
      <p>Àlex Márquez ha aconseguit aquest diumenge coronar-se campió del món de Moto2 a Sepang, a falta d'una cursa per al final de la temporada. El pilot de Cervera ha acabat segon, just per darrere de Brad Binder que, tot i fer un final de curs espectacular, no ha pogut fer res per evitar el títol del català, que s'ha convertit en el primer pilot capaç de guanyar la categoria de Moto3 (2014) i de Moto2. Tot i petits ensurts, Àlex Márquez ha viscut la cursa des d'una <i>còmoda </i>segona posició per aconseguir el títol.</p>
      <figure>
        <iframe data-src="https://twitter.com/MotoGP/status/1190871724465766401?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El pilot ha acabat exhaust la cursa i ha celebrat el títol tot just després de creuar la línia de recta, quan el seu germà, Marc, i el seu tiet i president de club de fans, després de felicitar-lo li han donat el casc daurat de campió i li han posat la samarreta commemorativa. Al parc tancat, a Àlex Márquez li han fet celebrar el títol punxant un gran dard a una diana amb els colors de l'equip. "La cursa ha estat molt difícil, perquè estic exhaust, però he fet realitat un somni", ha dit Àlex Márquez just abans del podi.</p>
      <p>Aquest és el segon cop que els dos germans Márquez guanyen a la vegada una categoria de Mundial. Els dos ja ho van aconseguir el 2014, quan Àlex Márquez va guanyar el seu primer títol al Mundial, el de Moto3, i Marc el seu segon de MotoGP. Ara, amb els 8 títols de Marc Márquez i els dos d'Àlex Márquez, entre els dos pilots de Cervera sumen 10 títols.</p>
      <figure>
        <iframe data-src="https://twitter.com/MotoGP/status/1190873278283472896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La cursa ha començat amb Brad Binder molt fort, situant-se primer, mentre que Àlex Márquez s'ha situat just al darrere del sud-africà. Sabedor que si Binder guanyava ell podia ser segon per sentenciar el títol, el de Cervera ha mantingut la posició, mentre que pel darrere Thomas Lüthi, l'altre pilot en la lluita pel títol, es barallava pel darrere amb Nagashima i Vierge.</p>
      <p>Àlex Márquez ha aprofitat que Binder s'ha equivocat en el revolt 14 per superar-lo (de fet, el sud-africà ha caigut fins a la tercera posició) però ràpidament ha recuperat posicions i en tan sols una volta ja tornava a estar enganxat a la moto de Márquez. Un gir més tard, el sud-africà ha ensenyat la roda al de Cervera i, a la recta, l'ha superat amb una maniobra arriscada en la que el català ha hagut d'aixecar la moto per no xocar.</p>
      <p>Amb Binder al davant, Àlex Márquez tan sols havia d'estar pendent de Lüthi, que arribava pel darrere amb força. Només ell podia evitar que el català fos campió, ja que si el suís el superava, Márquez hauria d'esperar a València, a l'última cita de l'any. Però la sensació és que, tot i que ho intentava i ho donava tot, Lüthi no arribava a contactar amb Àlex Márquez, mentre que Binder, pel davant, liderava amb comoditat.</p>
      <h3>Viñales s'imposa a MotoGP sense oposició</h3>
      <p>A MotoGP, la victòria a Sepang ha estat per a Maverick Viñales. En un traçat on les Yamaha havien demostrat ja des del divendres que marcaven el ritme, el de Roses ha estat el més llest i ha aconseguit escapar-se tot sol per sumar la segona victòria de la temporada. El podi l'han completat Marc Márquez i Andrea Dovizioso. Márquez, de fet, amb els 20 punts que ha sumat a Sepang, acumula 395 punts en el que portem de temporada i ja és el pilot que ha sumat més punts en tot l'any.</p>
      <figure>
        <iframe data-src="https://twitter.com/MotoGP/status/1190898047317938177?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La sortida, com acostuma a passar, ha estat el punt clau de la cursa. Amb Márquez arrencant onzè després de la caiguda en els entrenaments oficials de dissabte, Quartararo (que sortia des de la <i>pole</i>) s'ha adormit, s'ha vist superat per set pilots i ha caigut fins a la vuitena posició. Si el francès ha estat la creu, la cara han estat Dovizioso i Marc Márquez, que des del fons de la graella han recuperat en tan sols dos revolts un munt de posicions: Márquez ha passat d'onzè a setè en el primer revolt, però al segon ja era cinquè. Però abans del primer pas per meta ja era segon, després de superar Morbidelli, Dovizioso i Miller.</p>
      <figure>
        <iframe data-src="https://twitter.com/MotoGP/status/1190886856336035840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Amb Viñales escapant-se al davant i amb Márquez consolidant la segona posició, la lluita pel darrere ha estat pel tercer lloc del podi, amb Dovizioso, Valentino Rossi i Álex Rins. L'italià de Ducati, molt fort, s'ha defensat i ha aguantat els intents d'avançament del nou cops campió del món, mentre que al darrere el català esperava una oportunitat que no ha acabat arribant. Així, Dovizioso ha completat el podi, seguit de Rossi i de Rins, que lluita amb Viñales per ser el tercer millor pilot de la temporada.</p>
      <p>Quartararo ha acabat setè, seguit de Miller, Petrucci i Mir, que ha estat sancionat amb una <i>long lap</i> per haver fet caure Zarco a les acaballes. Pel que fa a la resta de pilots de casa, Pol Espargaró ha estat onzè, el seu germà Aleix tretzè i Jorge Lorenzo catorzè, sumant dos punts.</p>
      <h3>Dalla Porta guanya a Moto3</h3>
      <p>Amb el títol ja decidit des d'Austràlia, Lorenzo Dalla Porta ha aconseguit la victòria en la cursa de la categoria petita a Sepang. El pilot italià ha sumat la tercera victòria consecutiva de la quarta de la temporada i s'ha imposat a Sergio García i Jaume Masià, que l'han acompanyat al podi. De fet, el balear ha fet una gran remuntada des de la cua de la graella per ser tercer. I és que, tot i que sortia onzè, Masià ha vist com s'aturava el motor de la seva KTM a la volta de formació i ha hagut de ser ajudat per les assistències del traçat de Sepang per recuperar la moto i sortir des del <i>pit-lane</i>.</p>
      <p>No ha tingut tanta sort Albert Arenas. El gironí, que fins a les últimes voltes ha lluitat per les primeres posicions, ha caigut en l'últim revolt. Arenas ha pogut recuperar la seva moto i tornar a la pista per acabar 12è. </p>
    </article>
  </body>
</html>