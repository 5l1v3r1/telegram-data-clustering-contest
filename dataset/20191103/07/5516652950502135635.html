<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425063/exei-ntermpi-shmera"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-03T07:15:01+00:00"/>
    <meta property="og:title" content="Έχει ντέρμπι σήμερα!"/>
    <meta property="og:description" content="Με στόχο να κατακτήσουν τους τρεις βαθμούς της νίκης, Ιάλυσος και Διαγόρας κοντράρονται σήμερα στις 3 μ.μ. στο «Οικονομίδειο» στο πλαίσιο της 6ης αγωνιστικής του πρωταθλήματος της Football League."/>
  </head>
  <body>
    <article>
      <h1>Έχει ντέρμπι σήμερα!</h1>
      <h2>Ιάλυσος και Διαγόρας διασταυρώνουν σήμερα στις 3 μ.μ. τα «ξίφη» τους στο τοπικό ντέρμπι της 6ης αγωνιστικής στο πρωτάθλημα της Γ’ Εθνικής Κατηγορίας. Αρκετός κόσμος αναμένεται να δώσει το “παρών” σήμερα στο «Οικονομίδειο»</h2>
      <address>
        <time datetime="2019-11-03T07:15:01+00:00">03 Nov 2019, 07:15</time>
      </address>
      <p>
        <b>Με στόχο να κατακτήσουν τους τρεις βαθμούς της νίκης, Ιάλυσος και Διαγόρας κοντράρονται σήμερα στις 3 μ.μ. στο «Οικονομίδειο» στο πλαίσιο της 6ης αγωνιστικής του πρωταθλήματος της Football League.</b>
      </p>
      <p>Το τοπικό ντέρμπι αναμένεται με πάρα πολύ μεγάλο ενδιαφέρον από τον φίλαθλο κόσμο του νησιού, καθώς είναι μια «ροδίτικη μάχη» που τα τελευταία χρόνια έχει πάντοτε το δικό της ξεχωριστό χρώμα και προσελκύει τους φιλάθλους.</p>
      <p>Με βάση την παρουσία των δύο ομάδων τις τελευταίες αγωνιστικές, ο Διαγόρας δείχνει σε σαφώς καλύτερη κατάσταση και για πολλούς είναι το φαβορί για να πάρει τη νίκη, ωστόσο σε τέτοια παιχνίδια είναι πραγματικά παρακινδυνευμένο να γίνουν προβλέψεις. Οι αγώνες αυτοί συνήθως είναι ανοιχτοί σε όλα τα αποτελέσματα καθώς τα πάντα μπορούν να συμβούν.</p>
      <p><b>Θέλουν να τα δώσουν όλα</b><br/>Το σίγουρο είναι ότι οι παίκτες των γηπεδούχων είναι αποφασισμένοι να τα δώσουν όλα και να διεκδικήσουν με όλες τους τις δυνάμεις τους βαθμούς καθώς γνωρίζουν πολύ καλά πως αν δεν τα καταφέρουν, θα μείνουν πολύ πίσω στη βαθμολογία και η συνέχεια θα γίνει ακόμα πιο δύσκολη. Στην αντίπερα όχθη όμως, στο «στρατόπεδο» του Διαγόρα, η ψυχολογία των «κυανέρυθρων» είναι στα ύψη μετά τη σημαντική νίκη επί της Καλαμάτας την περασμένη αγωνιστική και αυτό είναι κάτι που ενισχύει την αυτοπεποίθηση των φιλοξενούμενων πουν πιστεύουν ακράδαντα ότι μπορούν και σήμερα να πάρουν το «τρίποντο» και να κάνουν ακόμα ένα βήμα προς την κορυφή. Ενδεχομένως μάλιστα να βρεθούν και εκεί αν και τα υπόλοιπα αποτελέσματα έρθουν βολικά.</p>
      <p>Όπως και να έχει, σήμερα στο «Οικονομίδειο» αναμένεται να γίνει ένα άκρως συναρπαστικό παιχνίδι που είναι πολύ πιθανό να κρατήσει σε πολύ μεγάλη αγωνία όσους θελήσουν να περάσουν το κυριακάτικο απόγευμα τους στο γήπεδο. Το πιο σημαντικό απ’ όλα ασφαλώς είναι να γίνει ένα ήρεμο ντέρμπι, χωρίς εντάσεις και ακρότητες και νικητές πάνω απ’ όλα να βγει το Δωδεκανησιακό μας ποδόσφαιρο.</p>
      <figure>
        <img src="https://www.rodiaki.gr/medias/2019/11/02/3a476152f2dbea54f79b0c061409c46b.jpg"/>
      </figure>
      <p><b>Πολλοί «πονοκέφαλοι» για Καραμπετάκη</b><br/>Ο Ιάλυσος είναι η ομάδα που έχει τα περισσότερα αγωνιστικά προβλήματα για το σημερινό παιχνίδι. Εκτός του Φράγκου που είναι νοκ άουτ για ένα ακόμα παιχνίδι, λόγω προβλήματα τραυματισμού, είναι άγνωστο αν θα μπορέσουν να προσφέρουν τις υπηρεσίες τους και οι Τριποτσέρης και Αυγενικού.</p>
      <p>Οι δύο παίκτες αντιμετωπίζουν πρόβλημα τραυματισμού και ουσιαστικά η συμμετοχή τους θα κριθεί την τελευταία στιγμή. Αντίθετα, κανονικά υπολογίζεται ο Μακρυδημήτρης ο οποίος προφυλάχθηκε στο παιχνίδι κυπέλλου με τον Παναιτωλικό και είναι πανέτοιμος να ενισχύσει και πάλι τις προσπάθειες των συμπαικτών του. Στον Διαγόρα, ο τεχνικός Πέτρος Ρουτζιέρης δεν αντιμετωπίζει κανένα σοβαρό αγωνιστικό πρόβλημα και έχει όλους τους παίκτες στη διάθεσή του για να αποφασίσει για την καλύτερη δυνατή ενδεκάδα και δεκαοκτάδα.</p>
      <p><b>Διαιτησία</b><br/>O Περικλής Παρχαρίδης από τον Σύνδεσμο της Δράμας θα είναι ο διαιτητής του σημερινού ντέρμπι . «Βοηθοί» του θα είναι οι Νικολάου (Αθήνα) και Καραθανάσης (Ανατολική Αττική) ενώ «τέταρτος» ορίστηκε ο Μάριος Ωραιόπουλος του Συνδέσμου της Δωδεκανήσου. Παρατηρητής τους θα είναι ο Θεόδωρος Τριανταφυλλίδης από τη Δυτική Αττική.</p>
      <p><b>Οι υπόλοιποι αγώνες</b><br/>Οι υπόλοιποι αγώνες που γίνονται σήμερα στο πλαίσιο της 6ης αγωνιστικής, είναι οι ακόλουθοι:</p>
      <p>Βέροια (15:00): Βέροια- Αιγάλεω (ΕΡΤ3) (Πουλημάς)</p>
      <p>(Γρατσάνης- Μανάσης- Φράγιος/ Πέτσας)</p>
      <p>Ασπρόπυργος (15:00): Ένωση Ασπροπύργου- Τρίκαλα (Κατσιδώνης)</p>
      <p>(Ανδριανός- Κακαφώνης- Καλλής/ Καλογερόπουλος)</p>
      <p>Α. Καραγιάννη (15:00): Α.Ο. Καβάλας- Θεσπρωτός (Γαβριηλίδης)</p>
      <p>(Βλάχος- Κουβαλάκης- Τερζόπουλος/ Στρατούδης)</p>
      <p>Καλαμάτα (15:00): Καλαμάτα- Ολυμπιακός Βόλου (Κοκότου)</p>
      <p>(Καδάς- Βεργέτης- Οικονόμου/ Αυγερινός)</p>
      <p>Νέα Τρίγλια (15:00): Π.Ο. Τρίγλιας- Ο.Φ. Ιεράπετρας (Ουζουνίδης)</p>
      <p>(Καλατζής- Σακκάς- Στάικος/ Παπαδόπουλος).</p>
      <figure>
        <img src="https://www.rodiaki.gr/medias/2019/11/02/01cb0880fd94816431e40b773a627916.jpg"/>
      </figure>
    </article>
  </body>
</html>