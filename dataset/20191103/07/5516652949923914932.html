<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425057/olh-h-rodos-shmera-sthn-ekdhlwsh-h-rodos-gia-th-zwh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-03T07:30:02+00:00"/>
    <meta property="og:title" content="Όλη η Ρόδος σήμερα στην εκδήλωση “Η Ρόδος για τη Ζωή”"/>
    <meta property="og:description" content="Όλη η Ρόδος, όπως και τα προηγούμενα χρόνια, αναμένεται ότι θα συμμετάσχει στον αγώνα - περπάτημα της εκδήλωσης “Η Ρόδος για τη Ζωή”."/>
  </head>
  <body>
    <article>
      <h1>Όλη η Ρόδος σήμερα στην εκδήλωση “Η Ρόδος για τη Ζωή”</h1>
      <address>
        <time datetime="2019-11-03T07:30:02+00:00">03 Nov 2019, 07:30</time>
      </address>
      <p>
        <b>Όλη η Ρόδος, όπως και τα προηγούμενα χρόνια, αναμένεται ότι θα συμμετάσχει στον αγώνα - περπάτημα της εκδήλωσης “Η Ρόδος για τη Ζωή”.</b>
      </p>
      <p>Χιλιάδες Ροδίτες και Ροδίτισσες, αναμένεται ότι θα πάρουν μέρος στη σημερινή εκδήλωση, την οποία έχουν αγκαλιάσει με ιδιαίτερη αγάπη και ενθουσιασμό!</p>
      <p>Η Ροδίτισσα ολυμπιονίκης Νίκη Ξάνθου είναι αυτή η οποία θα δώσει την εκκίνηση στον δέκατο αγώνα- περπάτημα της εκδήλωσης "Η Ρόδος για τη Ζωή".</p>
      <p>Στη φετινή εκδήλωση αναμένεται οτι θα συμμετάσχουν και πάλι χιλιάδες συμπολίτες μας, ενισχύοντας την προσπάθεια για τη μάχη εναντίον του καρκίνου.</p>
      <figure>
        <img src="https://www.rodiaki.gr/medias/2019/11/02/333f79b3fc003fb0ddb4c78261a42979.jpg"/>
      </figure>
      <p>Για μια ακόμα χρονιά, αποδεικνύεται με τον καλύτερο δυνατό τρόπο ότι "Η Ρόδος για τη Ζωή" είναι μια εκδήλωση που απευθύνεται σε όλες τις ηλικίες, σε όλα τα επαγγέλματα, σε όλα τα θρησκεύματα και τις φυλές, μια εκδήλωση κατά την οποία όλη η Ρόδος γίνεται "μια γροθιά"!</p>
      <p>Με το φούξια να είναι το χρώμα που αναμένεται να "πλημμυρίσει" η πλατεία Δημαρχείου, χρώμα της πρώτης χρονιάς που διεξήχθη η εκδήλωση "Η Ρόδος για τη Ζωή", οι δράσεις φέτος είναι ιδιαίτερα εορταστικές με αποκορύφωμα την ημέρα διεξαγωγής της εκδήλωσης- θεσμού για το νησί μας.</p>
      <p>Έτσι λοιπόν, σήμερα λίγο μετά τις 10 το πρωί στην πλατεία Δημαρχείου, οι παρουσιαστές της εκδήλωσης, οι δημοσιογράφοι κ.κ. Τέρης Χατζηιωάννου και Κώστας Σαμιωτάκης θα ξεκινήσουν την παρουσίαση.</p>
      <p>Στην πλατεία Δημαρχείου και αφού ξεκινήσει ο κόσμος να συγκεντρώνεται, θα απολαύσουμε το Ροδιακό συγκρότημα Highway groove band, η "Μπάντα δρόμου" του Μουσικού Σχολείου, τη Φιλαρμονική του δήμου Ρόδου και φυσικά τη μικρή μας προθέρμανση με τον γυμναστή της εκδήλωσης, τον κ. Στέργο Κουπάδη. Αξίζει να σημειωθεί πως για τη φετινή χρονιά επιλέχθηκε οι δρομείς να ξεκινήσουν το τρέξιμο λίγο νωρίτερα από τους υπόλοιπους συντοπίτες μας που θα ξεκινήσουν με περίπου μισή ώρα διαφορά (11 ώρα εκκίνησης δρομέων).</p>
      <figure>
        <img src="https://www.rodiaki.gr/medias/2019/11/02/024978c87d734a0bc66d075c88ab78f2.jpg"/>
      </figure>
      <p>Ο ιδιαίτερα υψηλός στόχος, ένα νέο σύστημα υπερηχοτομογραφίας το οποίο διαθέτει την τεχνική Shearwave ελαστογραφίας πραγματικού χρόνου, μία τεχνική που αναπτύχθηκε τα τελευταία χρόνια και και αναμένεται να αναβαθμίσει το επίπεδο των παρεχόμενων υπηρεσιών στο νοσοκομείο της Ρόδου, επιβάλλει να συμμετέχουμε όλοι, για τον ίδιο σκοπό.</p>
      <p>Η αξία του μηχανήματος ανέρχεται στα 55 χιλιάδες ευρώ, στόχος ιδιαίτερα υψηλός δεδομένου οτι η ΑΜΚΕ στηρίζεται σχεδόν εξ ολοκλήρου από τις πωλήσεις των μπλουζών αξίας 6 ευρώ, τις οποίες και φορούν οι χιλιάδες συντοπίτες μας στη διάρκεια της εκδήλωσης -και όχι μόνο.</p>
      <p>Μην ξεχνάτε πως το βασικό σημείο πώλησης των μπλουζών είναι όπως κάθε χρόνο ο πεζόδρομος Πλαστήρα (πεζόδρομος Ακταίον), ενώ τα ωράρια που το βρίσκετε ανοιχτό είναι καθημερινά μέχρι και την ημέρα της εκδήλωσης, απο τις 10:00 έως και τις 20:00.</p>
    </article>
  </body>
</html>