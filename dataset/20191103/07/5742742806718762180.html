<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/xiaomi-chysta-novinku-s-5-zadnimi-fotoapraty-a-dvema-diodami-39280"/>
    <meta property="og:site_name" content="mobilenet.cz"/>
    <meta property="article:published_time" content="2019-11-03T07:05:00+00:00"/>
    <meta property="og:title" content="Xiaomi Mi Note 10 Pro bude pohánět vylepšený Snapdragon 730G"/>
    <meta property="og:description" content="Baterii s kapacitou 5 260 mAh lze nabíjet 30W výkonem K představení by mělo dojít již 5. listopadu"/>
  </head>
  <body>
    <article>
      <h1>Xiaomi Mi Note 10 Pro bude pohánět vylepšený Snapdragon 730G</h1>
      <address><time datetime="2019-11-03T07:05:00+00:00">03 Nov 2019, 07:05</time> by <a rel="author">Michal Pavlíček, Ioannis Papadopoulos, Martin Fajmon</a></address>
      <p>
        <b>   •  Baterii s kapacitou 5 260 mAh lze nabíjet 30W výkonem <br/>   •  K představení by mělo dojít již 5. listopadu</b>
      </p>
      <h3>Aktualizováno 3. 11. 2019</h3>
      <p>Oficiální grafika od Xiaomi, na kterou odkazuje server <a href="https://www.ithome.com/0/454/144.htm">ithome.com</a>, potvrzuje přítomnost čipsetu Snapdragon 730G, který těží z 8nm výrobního procesu podobně jako Snapdragon 855. Oproti předchozí generaci Snapdragonu 710 má nabídnout o 35 % vyšší výkon CPU nebo o 25 % rychlejší renderování díky grafickému akcelerátoru Adreno 618.</p>
      <figure>
        <img src="https://cdn.24net.cz/1/obrazek/xiaomi-mi-note-10-pro-308275/614w"/>
      </figure>
      <h3>Aktualizováno 1. 11. 2019</h3>
      <p>Na <a href="https://www.weibo.com/2202387347/Ie9N7hMg7?type=comment#_rnd1572609410329">weibo.com</a> byl zveřejněn obrázek odkazující na 32Mpx selfie kamerku. Fotoaparát se chlubí schopností pořídit snímky se širším záběrem, propracovaným portrétním režimem či přítomností několika speciálních filtrů.</p>
      <figure>
        <img src="https://cdn.24net.cz/1/obrazek/xiaomi-mi-note-10-pro-308237/614w"/>
      </figure>
      <h3>Aktualizováno 31. 10. 2019</h3>
      <p>Již dříve jsme vás informovali o tom, že smartphone Xiaomi Mi CC9 Pro (Mi Note 10 Pro mimo čínský trh) má disponovat 30W rychlým (drátovým) nabíjením, ale samotná kapacita baterie nám zůstávala utajena. Na sociální síti <a href="https://www.weibo.com/2202387347/Ie19q231p?type=comment#_rnd1572541008915">Weibo </a>se však nyní objevily další obrázky, které odhalují vskutku úctyhodnou kapacitu baterie 5 260 mAh. Za pouhou půlhodinku by přitom mělo dojít k nabití na 58 % a za 65 minut k nabití do 100 %.</p>
      <figure>
        <img src="https://cdn.24net.cz/1/obrazek/xiaomi-mi-note-10-pro-308145/614w"/>
      </figure>
      <h3>Aktualizováno 30. 10. 2019</h3>
      <p>Na čínskou sociální síť <a href="https://www.weibo.com/2202387347/IdKEBl0Kx?from=page_1006062202387347_profile&amp;wvr=6&amp;mod=weibotime&amp;type=comment#_rnd1572426905111">Weibo </a>unikly další informace o telefonu Mi CC9 Pro, který má být na globálním trhu nabízen pod názvem <b>Xiaomi Mi Note 10</b>. Novinka má kromě pětice fotoaparátů na zadní straně přinést také zahnutý 6,47" OLED displej s Full HD+ rozlišením a 32Mpx selfie kamerkou. Chybět dokonce nebude ani 3,5mm jack. Více se dozvíme již pátého listopadu, kdy má dojít k představení. Na evropském trhu má dojít k zahájení prodeje přibližně o týden později.</p>
      <figure>
        <iframe data-src="https://twitter.com/xiaomishka/status/1189422495679614981?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Původní informace z 28. 10. 2019</h3>
      <p>Xiaomi by zanedlouho světu mělo představit novinku Mi CC9 Pro. Skrze <a href="https://www.weibo.com/2202387347/IdytrtLfn">weibo.com</a> došlo k úniku obrázku, na kterém můžeme vidět část zadní strany telefonu, která je podstatná. Chystaný smartphone by měl totiž nabídnout hned pětici zadních fotoaparátů seřazenou vertikálně v levém horním rohu. Hlavní snímač má mít 108 megapixelů, chybět nebude ultraširokoúhlý objektiv, kamerka pro práci s hloubkou ostrosti a rovněž teleobjektiv. Dle všeho bude schopný scénu pětinásobně přiblížit bez ztráty kvality. Za povšimnutí stojí také hned dvě přisvětlovací diody.</p>
      <figure>
        <img src="https://cdn.24net.cz/1/obrazek/xiaomi-mi-cc9-pro-308011/614w"/>
      </figure>
      <p>Samotný počet fotoaparátů naznačuje, že půjde o zařízení mířící minimálně do vyšší střední třídy. O hardwaru prozatím informace k dispozici nejsou, spokojit se tak musíme s tím, že by mělo být podporováno velmi rychlé 30W nabíjení. K představení by dle dostupných informací mělo dojít již 5. listopadu.</p>
      <related>
        <h4>Přečtěte si také</h4>
        <a href="https://mobilenet.cz/clanky/displej-takrka-kolem-dokola-to-je-chlouba-noveho-xiaomi-mi-mix-alpha-39004"/>
      </related>
      <related>
        <h4>Související články</h4>
        <a href="https://mobilenet.cz/clanky/xiaomi-mi-cc9-pro-miri-na-vrchol-zebricku-dxomark-39350"/>
        <a href="https://mobilenet.cz/clanky/mobilecast-173-konec-banu-pro-huawei-zive-od-1700-39351"/>
        <a href="https://mobilenet.cz/clanky/xiaomi-mi-cc9-pro-se-chce-stat-novym-kralem-fotomobilu-39348"/>
        <a href="https://mobilenet.cz/clanky/xiaomi-mi-watch-s-wear-os-jsou-tu-diky-esim-mohou-fungovat-i-samostatne-39347"/>
        <a href="https://mobilenet.cz/clanky/xiaomi-chysta-vlastni-chytre-hodinky-zavari-apple-watch-39300"/>
        <a href="https://mobilenet.cz/clanky/xiaomi-redmi-note-8t-prinese-vytouzenou-podporu-nfc-39283"/>
      </related>
    </article>
  </body>
</html>