<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/03/Saudi-Arabias-statlige-oljeselskaps-plan-om-b%C3%B8rsnotering-f%C3%A5r-gr%C3%B8nt-lys-20307755.ece"/>
    <meta property="og:site_name" content="adressa.no"/>
    <meta property="article:published_time" content="2019-11-03T07:28:13+00:00"/>
    <meta property="og:title" content="Saudi-Arabias statlige oljeselskaps plan om børsnotering får grønt lys"/>
    <meta property="og:description" content="Saudiarabiske myndigheter gir grønt lys for landets statlige oljeselskap Aramcos søknad om børsnotering. Aramco kan bli verdens største børsnoterte selskap."/>
  </head>
  <body>
    <article>
      <h1>Saudi-Arabias statlige oljeselskaps plan om børsnotering får grønt lys</h1>
      <address><time datetime="2019-11-03T07:28:13+00:00">03 Nov 2019, 07:28</time> by <a rel="author">(NTB) NTB-AP-AFP</a></address>
      <p>Saudiarabiske myndigheter gir grønt lys for landets statlige oljeselskap Aramcos søknad om børsnotering. Aramco kan bli verdens største børsnoterte selskap.</p>
      <aside><a href="https://www.adressa.no/nyheter/utenriks/2019/11/03/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/03/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/03/javascript:void(0);">Del denne artikkelen på e-post</a></aside>
      <p>Kongedømmets markedsregulator Capital Market Authority kom med kunngjøringen søndag morgen.</p>
      <p>– Styret har vedtatt å godkjenne Aramcos søknad om registrering og tilbud av deler av sine aksjer, heter det i en melding på CMAs nettsted.</p>
      <p>CMA har ikke oppgitt detaljer for når en børsnotering kan finne sted, men det antas at Aramco kan gå på børs i midten av desember.</p>
      <p>Aramco kan bli verdens største børsnoterte selskap med en verdi på 1,7 billioner dollar, nærmere 15.500.000.000.000 kroner med dagens kurs. Kronprinsen håper salg av det statlige oljeselskapet kan bidra til å gjøre landet mindre avhengig av en oljebasert økonomi.</p>
      <p>Kilder med nært kjennskap til planen forteller til nyhetsbyrået AFP at det antas at 5 prosent av selskapets aksjer vil bli børsnotert. 2 prosent av aksjene blir lagt ut via Tadawul-børsen i desember, og de øvrige 3 prosentene skal noteres på en ennå ikke kunngjort utenlandsk børs, ifølge kildene.</p>
      <p>Saudi-Arabias kronprins Mohammed bin Salman har forsøkt å få Aramcos børsnotert siden 2016, men prosessen har blitt utsatt flere ganger. Han skal ha sett for seg at Aramcos verdi anslås til 2 billioner dollar.</p>
      <p>– Saudi Aramco bekrefter sin hensikt om å bli notert på Tadawul-børsen, skriver selskapet på Twitter.</p>
      <p>Aramco beskriver den varslede børsnoteringen som en «betydelig milepæl» i selskapets historie.</p>
      <p>(©NTB)</p>
    </article>
  </body>
</html>