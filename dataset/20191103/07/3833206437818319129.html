<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/910666.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-03T07:58:00+00:00"/>
    <meta property="og:title" content="Академик не успя да спре шампиона пред пловдивска публика"/>
    <meta property="og:description" content="Академик Пловдив допусна трета загуба в петия кръг от шампионата на НБЛ. Пловдивският баскетболен ти..."/>
  </head>
  <body>
    <article>
      <h1>Академик не успя да спре шампиона пред пловдивска публика</h1>
      <address>
        <time datetime="2019-11-03T07:58:00+00:00">03 Nov 2019, 07:58</time>
      </address>
      <p>Академик Пловдив допусна трета загуба в петия кръг от шампионата на НБЛ. Пловдивският баскетболен тим бе победен у дома със 73:82 /12:16, 19:26, 16:28, 26:12/ от шампиона Балкан, който продължава с пълен актив от 5 победи. Гостите бяха по-добрият и по-класният състав и заслужено се поздравиха с крайния успех.</p>
      <p>Мачът започна равностойно, като близо 3 минути двата отбора не можаха да си отбележат кош. Към края на първата четвърт Балкан взе аванс от 4 точки. В началото на втората четвърт домакините излязоха напред в резултата след тройка на Пери и кош на Бачев, но 4 тройки, две от които на бившия играч на Академик Митко Димитров и две на Родонич, дадоха аванс от 10 точки на шампионите 4 минути преди почивката, а след първата част на мача авансът на гостите бе 11 точки.</p>
      <p>С три тройки на Крис Минков той прехвърли 20-те точки в началото на третата четвърт, а след това разликата набъбна на 25 точки. В последните десет минути две тройки на Бачев и една на Кнежевич свалиха пасива на Академик Пловдив под 20 точки. В заключителните минути пловдивчани заиграха по-добре и благодарение най-вече на Бачев още повече стопиха преднината на Балкан, но за повече не стигнаха силите и времето.</p>
      <p>Капитанът Васил Бачев бе най-резултатен за домакините с 27 точки, Обрад Томич добави 14 точки и 7 борби, Василие Кнежевич записа дабъл-дабъл от 10 точки и 10 борби. Крис Минков бе най-полезенп за победителите с 13 точки, Михайло Секулович вкара 11, трима завършиха мача с 10 точки - Станислав Цонков, Марко Радонич и Кени Хол.</p>
    </article>
  </body>
</html>