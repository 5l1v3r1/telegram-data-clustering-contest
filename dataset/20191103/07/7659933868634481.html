<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1973931/%E2%80%8Bidlib%E2%80%99e-rus-hava-sald%C4%B1r%C4%B1s%C4%B1-6-sivil-hayat%C4%B1n%C4%B1-kaybetti"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-03T07:45:00+00:00"/>
    <meta property="og:title" content="​İdlib’e Rus hava saldırısı: 6 sivil hayatını kaybetti"/>
    <meta property="og:description" content="Rus savaş uçaklarının İdlib’e düzenlediği hava saldırılarında en az 6 sivilin hayatını kaybettiği bildirildi. Suriye İnsan Hakları Gözlemevi (SOHR), İdlib’in güneyindeki Cebala köyüne düzenlenen Rus hava saldırısında aralarında en az 1 kadın ve 1 çoc"/>
  </head>
  <body>
    <article>
      <h1>​İdlib’e Rus hava saldırısı: 6 sivil hayatını kaybetti</h1>
      <address>
        <time datetime="2019-11-03T07:45:00+00:00">03 Nov 2019, 07:45</time>
      </address>
      <p>Rus savaş uçaklarının İdlib’e düzenlediği hava saldırılarında en az 6 sivilin hayatını kaybettiği bildirildi.<br/><br/>Suriye İnsan Hakları Gözlemevi (SOHR), İdlib’in güneyindeki Cebala köyüne düzenlenen Rus hava saldırısında aralarında en az 1 kadın ve 1 çocuğun da bulunduğu aynı aileden 6 kişinin yaşamını yitirdiğini aktardı.<br/><br/>SOHR, saldırıda ağır yaralıların olduğunu ve enkaz bölgesinde arama kurtarma çalışmalarının sürdüğünü belirterek, ölü sayısının yükselebileceğini kaydetti.<br/><br/>İdlib ve çevresindeki kontrol büyük ölçüde Heyet Tahrir Şam (HTŞ) örgütünde bulunuyor.<br/><br/>Beşşar Esed rejimi ve müttefiki Rusya, Nisan sonundan bu yana İdlib’e yönelik saldırılarını yoğunlaştırdı. BM verilerine bölgedeki çatışmaların tırmanmasıyla birlikte 400 bin sivil yerinden oldu.<br/><br/>Ağustos sonundan bu yana bölgede süren ateşkes, Rusya’nın şehirdeki aşırılık yanlısı örgütleri hedef almasıyla bozulmuş oldu.<br/><br/>SOHR Direktörü Rami Abdurrahman, “Son iki aydır ilk kez Rus hava saldırısında bu kadar sivil hayatını kaybetti” diye konuştu. Ateşkesin ilanından bu yana Eylül ayında 2 toplamda 8 sivil yaşamını yitirdi.<br/><br/>SOHR 24 Ekim tarihinde yaptığı açıklamada ise Esed rejimine bağlı güçlerinin İdlib'in batısındaki Cisr eş Şuğur kırsalındaki bir kasabanın çarşısına saldırı düzenlediğini ve 7 sivilin hayatını kaybettiğini bildirmişti.<br/><br/>Lazkiye kırsalında Cuma günü rejim ve muhalif güçler arasında çıkan çatışmada, rejim tarafında 23 asker muhalifler tarafında ise 11 unsur öldü.<br/><br/>Suriye rejim lideri Esed, geçen Salı yaptığı açıklamada, İdlib savaşının ülkede 8 yılı aşkın süren savaşın belirleyici unsuru olacağını ifade etmişti.<br/><br/>Esed, İdlib’i ziyareti sırasında ordunun “uygun bir zamanda” harekete geçmek için hazır olduğunu söylemişti.<br/><br/>Kanlı bir iç savaşa tanıklık eden Suriye’de 2011’den bu yana 370 bini aşkın kişi hayatını kaybetti, nüfusun üçte ikisi evlerini terk etmek zorunda kaldı.</p>
    </article>
  </body>
</html>