<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/910657.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-03T07:52:00+00:00"/>
    <meta property="og:title" content="Исторически първи мач на женския Локомотив на Лаута"/>
    <meta property="og:description" content="Женският отбор на Локомотив-Пълдин изигра исторически първи официален мач на &quot;Лаута“. В двубой от 7-..."/>
  </head>
  <body>
    <article>
      <h1>Исторически първи мач на женския Локомотив на Лаута</h1>
      <address>
        <time datetime="2019-11-03T07:52:00+00:00">03 Nov 2019, 07:52</time>
      </address>
      <p>Женският отбор на Локомотив-Пълдин изигра исторически първи официален мач на "Лаута“. В двубой от 7-ия кръг на националния шампионат червено-черните загубиха от Спортика (Благоевград) с 1:2.</p>
      <p>Собственикът на Локомотив Христо Крушарски, спортният директор Георги Иванов, както и легендите Христо Бонев и Георги Василев изгледаха на живо двубоя.</p>
      <p>Срещата започна с натиск на възпитаничките на Ангел Славов. В 9-та минута Александра Янева стреля над вратата на Спортика. Гостите отговориха с акция по дясното крило и фрапантен пропуск на празна врата от близка дистанция. В 20-та минута Локомотив-Пълдин имаше шанс да открие резултата. Центриране на Цветана Манчева намери Александра Янева, която добре насочи топката с глава, но състезателка на благоевградчанки изби от голлинията.</p>
      <p>В края на първата част Спортика поведе. Вратарката Мария Богданов изби една топка след центриране от корнер, кълбото попадна в състезателка на "оранжевите“, която реализира за 0:1.</p>
      <p>В средата на второто полувреме Локомотив-Пълдин бе много близо до изравняване. Влязлата като резерва Кристияна Димитрова се озова на добра позиция, но прати топката на сантиметри от страничната греда.</p>
      <p>"Червено-черните“ продължиха и да търсят гола и в 72-та минута резултатът стана 1:1. Кръстина Иванова се оказа най-съобразителна след центриране от корнер и се разписа, за да възстанови равенството. В 83-та минута Спортика стигна до опасен изстрел, но Мария Богданова се отчете с важна намеса. В заключителните минути благоевградчанки стигнаха до успеха. Далечен удар срещна напречната греда и влетя в мрежата за крайното 1:2.</p>
      <p>На 9 ноември от 13:00ч. пловдивчанки гостуват на Локомотив (Стара Загора) в мач от 8-мия кръг на женското първенство.</p>
      <p>Съставът на Локомотив-Пълдин: Мария Богданова, Мария Стойчева, Александра Янева, Силвия Кефалова, Цветана Манчева, Диана-Михаела Атанасова, Кръстина Иванова, Белослава Мишева, Женя Стрезова, Росица Тачкова, Преслава Ангелова (Франсис Петрова, Кристияна Димитрова, Силвия Пантова, Мирослава Пейкова, Славина Лазарова).</p>
    </article>
  </body>
</html>