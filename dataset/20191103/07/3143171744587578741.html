<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/carlo-alberto-dalla-chiesa-si-inaugura-la-mostra-presso-la-caserma-bonsignore.html"/>
    <meta property="og:site_name" content="Tempostretto"/>
    <meta property="article:published_time" content="2019-11-03T07:05:41+00:00"/>
    <meta property="og:title" content="Carlo Alberto Dalla Chiesa, si inaugura la mostra presso la caserma Bonsignore"/>
    <meta property="og:description" content="il Gen. C.A. Luigi Robusto inaugurerà, lunedì 4 novembre presso la caserma Bonsignore, la mostra dedicata al Generale Carlo Alberto Dalla Chiesa"/>
  </head>
  <body>
    <article>
      <h1>Carlo Alberto Dalla Chiesa, si inaugura la mostra presso la caserma Bonsignore</h1>
      <address><time datetime="2019-11-03T07:05:41+00:00">03 Nov 2019, 07:05</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>Lunedi 4 Novembre si celebra la <b>“Festa dell’Unità Nazionale” e “Giornata delle Forze Armate”.</b> In ricordo<i> di coloro che hanno contribuito, con le loro vite, a rendere libero il nostro Paese.</i></p>
      <p>La solennità di questa giornata simboleggia anche <i>la determinazione degli uomini e delle donne delle Forze Armate italiane, </i>sempre pronti a mettersi quotidianamente al servizio del Paese, quali garanti della tutela e della sicurezza collettiva consapevoli di dover sacrificare la propria vita per difendere i valori di giustizia e democrazia.</p>
      <h4>“Eroe del nostro Tempo”</h4>
      <p>In tale ambito, dopo la consueta deposizione di una corona di alloro – alle ore 10.00 – a Piazza Unione Europea, alle successive ore 12.00, nei saloni di rappresentanza della Caserma “A. Bonsignore”, il <b>Gen. C.A. Luigi Robusto, </b>Comandante Interregionale Carabinieri “Culqualber”, inaugurerà, alla presenza delle massime Autorità civili, militari e religiose della Provincia, la mostra <i>d</i><i>edicata al Generale <b>Carlo Alberto Dalla Chiesa</b></i><b><i> “</i></b>Medaglia D’Oro al Valor Civile e Medaglia D’Argento al Valor Militare” – <b><i>“Eroe del nostro Tempo”</i></b><b>.</b></p>
      <p><b>Madrina dell’evento</b> sarà il <b>Prefetto di Messina <i>Maria Carmela Librizzi</i> </b>a suggellare il legame tra il Generale e Prefetto Dalla Chiesa con le Istituzioni in cui ha sempre creduto e che ha rappresentato con onore e fedeltà.</p>
      <h4>Ampio percorso espositivo</h4>
      <p>La mostra che sarà inaugurata, attraverso un percorso espositivo con pannelli illustrativi ricchi di fotografie ed immagini dell’epoca, <i>ripercorre i momenti salienti della sua vita professionale vissuti durante la lunga milizia nell’Arma dei Carabinieri ma anche nel breve periodo in cui è stato Prefetto di Palermo</i>. Saranno illustrati anche <i>momenti di vita privata</i> ed in particolare di vita familiare che risaltano i grandi principi morali del Generale Dalla Chiesa. Emblematica è l’immagine che lo raffigura in alta uniforme da Ufficiale dei Carabinieri con in braccio sua nipotina Giulia.</p>
      <h4>Uniformi, cimeli e documenti d’epoca</h4>
      <p>La mostra, inoltre, sarà arricchita anche da una suggestiva esposizione di uniformi, cimeli e documenti dell’epoca. Verrà esposta una riproduzione dell’uniforme indossata dal Generale Carlo Alberto Dalla Chiesa, durante il periodo in cui ha ricoperto l’incarico di Vice Comandante Generale dell’Arma dei Carabinieri (10.12.1981 – 05.05.1982) ma anche <i>documenti originali a sua firma che richiamano gli interventi di etica morale e professionale</i> durante i periodi di comando nell’Arma dei Carabinieri, nonché <i>atti di Polizia Giudiziaria relative alle indagini sull’agguato che portò al suo assassinio e a quello della propria consorte il 3 settembre 1982</i> in via Isidoro Carini a Palermo.</p>
      <p>Al riguardo infatti assume un grande valore storico e sarà esposto un <i>rapporto giudiziario relativo alle indagini che furono effettuate successivamente al suo assassinio</i> ed il conseguente <i>mandato di cattura</i> dei responsabili dell’agguato <i>firmato dal Giudice Giovanni Falcone</i>.</p>
      <p>La mostra sarà <b>aperta al pubblico dal 4 al 22 novembre</b> presso i saloni di rappresentanza del Comando Interregionale CC Culqualber – dal lunedì al venerdì dalle 9.00 alle 13.00 e dalle 15.00 alle 17.30 mentre il sabato dalle 9.00 alle 12.00.</p>
      <h3>Articoli correlati</h3>
    </article>
  </body>
</html>