<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76144-Chlapec-s-autizmom-sa-svojej-mamy-opytal-ci-sa-niekomu-bude-raz-pacit-Srdcervuca-otazka-obletela-svet-ludia-mu-posielaju-odkazy"/>
    <meta property="og:site_name" content="REFRESHER"/>
    <meta property="article:published_time" content="2019-11-03T07:38:00+00:00"/>
    <meta property="og:title" content="Chlapec s autizmom sa svojej mamy opýtal, či sa niekomu bude raz páčiť. Srdcervúca otázka obletela svet, ľudia mu posielajú odkazy"/>
    <meta property="og:description" content="Povedzte Davidovi, že v Londýne má kamaráta aj rodinu, odkázal mu jeden pán."/>
  </head>
  <body>
    <article>
      <h1>Chlapec s autizmom sa svojej mamy opýtal, či sa niekomu bude raz páčiť. Srdcervúca otázka obletela svet, ľudia mu posielajú odkazy</h1>
      <address><time datetime="2019-11-03T07:38:00+00:00">03 Nov 2019, 07:38</time> by <a rel="author">Timea Krauszová</a></address>
      <p>
        <b>Povedzte Davidovi, že v Londýne má kamaráta aj rodinu, odkázal mu jeden pán.</b>
      </p>
      <p>Dvadsaťjedenročný David sa narodil svojim rodičom Kerry a Robertovi po tom, čo jeho mame lekári oznámili, že nebude môcť mať deti. Približne vo veku 4 rokov sa u neho začali prejavovať známky autizmu. Len donedávna ho rodičia sotva počuli utrúsiť jedno slovo, nieto celú vetu. Prvá ucelená otázka, ktorú sa David opýtal, však zlomila jeho mame srdce.</p>
      <h3>Musí študovať doma kvôli riziku infekcií</h3>
      <p>U Davida sa časom vyvinula <b>porucha imunity</b>, ktorá ho v podstate núti ostávať doma. Nechodí ani do školy, učí sa s mamou Kerry. Tá o ňom hovorí ako o svojom najlepšom kamarátovi. V hĺbke srdca ale vie, že David je <b>osamotený</b>.</p>
      <p><i>„Viem, že je sám a že by chcel mať priateľov,“</i> povedala pre <a href="https://www.buzzfeednews.com/article/davidmack/son-autism-lonely-question-viral-twitter">Buzzfeed News</a><b>.</b></p>
      <p>David nemá vyvinutú schopnosť komunikovať, na otázky odpovedá jednoslovne, je bežné, že niekoľko dní ani neprehovorí. Nedávno však <b>prehodil prvú celú vetu vôbec</b>, keď prehlásil, že sa mu páčia Jacksonville Jaguars (jeho obľúbený futbalový tím). Aby toho nebolo málo, neskôr<b> za svojou mamou prišiel s nečakanou otázkou</b>: <i>„Aj ja by som sa niekomu páčil?“</i></p>
      <related>
        <a href="https://refresher.sk/60768-Cesky-zubar-sa-prezliekol-za-pandu-aby-mohol-osetrit-chlapca-s-autizmom"/>
      </related>
      <p>Radosť z toho, že David opäť niečo povedal, si jeho mama Kerry nestihla poriadne užiť. Jej syn sa jej totiž opýtal, či sa niekomu môže páčiť tak, ako sa jemu páči jeho obľúbený futbalový tím. Predstava, že nad tým David počas svojich dní premýšľa, <b>jej zlomila srdce</b>. Musela sa z toho vyplakať vo voľných chvíľach.<i> „Naozaj chce, aby ho niekto mal rád, chce mať kamarátov. Ale nevie, ako si ich nájsť,“</i> povedala pre Buzzfeed News.</p>
      <p>Kerry sa pokúsila svojmu synovi vysvetliť, že ho nielenže milujú, ale sa im páči. Rovnako mu podľa Buzzfeed povedala, že sa páči Bohu, páčil sa jeho zosnulej babke a nepochybne sa zapáči každému, s kým by sa stretol. O svoj zážitok sa ako vždy podelila aj na sociálnej sieti Twitter. <b>A odozva ju dojala.</b></p>
      <figure>
        <iframe data-src="https://twitter.com/dsmom58/status/1189640501122740224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Ľudia z celého sveta posielajú Davidovi odkazy, chcú sa s ním kamarátiť</h3>
      <p> Jej príspevok sa rýchlo stal virálnym a získava množstvo odpovedí od ľudí, ktorí chcú, aby sa David a jeho rodičia cítili o čosi menej sami.</p>
      <p><i>„Povedzte Davidovi, že má kamaráta v Londýne,“</i> píše muž s tromi deťmi, ktoré sa s ním tiež chcú kamošiť.</p>
      <figure>
        <iframe data-src="https://twitter.com/danferdinand/status/1190011540596023297?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><i> „Tvoje fotky mi vyčarili úsmev na perách. Som si istá, že by si sa mi páčil,“</i> píše pani z Jordánska.</p>
      <figure>
        <iframe data-src="https://twitter.com/bakirp/status/1190386587806371841?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><i>„Som si istá, že môjmu 19-ročnému synovi s autizmom by sa tiež páčil,“</i> pozdravuje Davida s rodinou<b> ďalšia mamička</b> s podobným osudom. Nie je jediná: aj <b>sedemročný Lincoln</b>, ktorý má tiež autizmus, ho pozdravil a chce byť jeho kamarát. <b>Rovnako sa pridáva aj 16-ročný Nick a tiež Davidov 28-ročný menovec.</b></p>
      <figure>
        <iframe data-src="https://twitter.com/mythumbzhurt/status/1190328341749891076?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/IAMELBURRO/status/1190309499564953603?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/pdubsRN/status/1190072034400841728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/micar624/status/1190059303916335105?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kerry <b>neskrývala dojatie</b>, keď Buzzfeedu hovorila o tom, ako David tieto a mnoho ďalších reakcií prijal. <i>„Boli sme hore celú noc a prečítala som mu každý príspevok. Ukazovala som mu odpovede, gifká a fotografie.“</i> David nehovoril veľa, zareagoval slovami „pekné“ a „milé“, no jeho mama vedela, že je šťastný: <i>„Usmieval sa. Nikdy v živote som ho nevidela toľko sa usmievať,“</i> povedala pre Buzzfeed.</p>
      <p>David sa za krásne reakcie stihol už na Twitteri aj poďakovať:<b> napísal vlastný ďakovný odkaz</b>, v ktorom píše: <i>„Ďakujem vám za to, že sa vám páčim.“</i></p>
      <figure>
        <iframe data-src="https://twitter.com/dsmom58/status/1190020746262781953?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rodičia vyjadrili nádej, že <b>možno sa raz nájde niekto, kto bude Davida nezištne milovať</b>. Vedia, že mu nebudú môcť byť nablízku stále. Nateraz sa ale David zaoberá odpisovaním na každú jednu reakciu. <i>„Nechce, aby sa niekto cítil vylúčený,“</i> vysvetlila pre Buzzfeed jeho mama a dodala, že odpisovanie asi potrvá celé mesiace.</p>
      <p>Zároveň dúfa, že ich príbeh pripomenie ľuďom, že <b>internet môže byť miestom pre dobré veci</b>.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/68765-Maly-chlapec-utesil-autistickeho-placuceho-spoluziaka-ktory-sa-bal-prveho-skolskeho-dna"/>
        <a href="https://refresher.sk/63156-Otec-ktoreho-deti-sposobili-epidemiu-osypok-ich-nedal-zaockovat-lebo-sa-bal-autizmu-Dnes-svoje-rozhodnutie-lutuje"/>
        <a href="https://refresher.sk/34640-Ked-nechas-otca-s-detmi-osamote-Pri-ratolestiach-sa-kreativite-medze-nekladu"/>
        <a href="https://refresher.sk/53621-Nacistom-pomahal-vyvrazdovat-deti-trpiace-autizmom-Hans-Asperger-na-svojej-klinike-nevahal-plnit-aj-tie-najzvratenejsie-napady"/>
        <a href="https://refresher.sk/63566-Vakcina-proti-osypkam-nesposobuje-autizmus-zistila-nova-studia-na-650tisic-detoch"/>
        <a href="https://refresher.sk/51479-V-Britanii-zavadi-ministerstvo-pro-osamele-lidi-Novy-urad-ma-pomahat-vice-nez-deviti-milionum-Britu-kteri-pocituji-samotu-a-deprese"/>
        <a href="https://refresher.sk/50427-Muz-zostal-tyzden-v-izolacii-aby-ukazal-co-s-clovekom-narobi-samota-Osamelost-mu-zacala-narusat-psychicky-aj-fyzicky-stav"/>
        <a href="https://refresher.sk/46091-Byt-nezadanym-a-slobodnym-ma-svoje-caro-Ilustracie-dokazuju-ze-na-stastie-nutne-nepotrebujeme-partnera"/>
      </related>
    </article>
  </body>
</html>