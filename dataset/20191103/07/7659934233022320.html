<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1973906/fransada-bir-kamyonda-31-pakistanl%C4%B1-g%C3%B6%C3%A7men-yakaland%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-03T07:30:00+00:00"/>
    <meta property="og:title" content="Fransa'da bir kamyonda 31 Pakistanlı göçmen yakalandı"/>
    <meta property="og:description" content="Başsavcılığın bugün yaptığı açıklamaya göre, bir kamyonda saklanan 31 Pakistanlı göçmen güney Fransa’da bulundu. AFP'nin aktardığı habere göre, başsavcılık sürücünün de Pakistanlı olduğunu ve tutuklandığını söyledi. Fransız savcıları, Pakistanlı bir"/>
  </head>
  <body>
    <article>
      <h1>Fransa'da bir kamyonda 31 Pakistanlı göçmen yakalandı</h1>
      <address>
        <time datetime="2019-11-03T07:30:00+00:00">03 Nov 2019, 07:30</time>
      </address>
      <p>Başsavcılığın bugün yaptığı açıklamaya göre, bir kamyonda saklanan 31 Pakistanlı göçmen güney Fransa’da bulundu.<br/><br/>AFP'nin aktardığı habere göre, başsavcılık sürücünün de Pakistanlı olduğunu ve tutuklandığını söyledi.<br/><br/>Fransız savcıları, Pakistanlı bir göçmen grubunun Cuma günü İtalya sınırına yakın bir otoyol üzerinde yapılan rutin bir kontrol sırasında yakalandığını belirtti. Aralarında 3 gencin de olduğu göçmenler, göç kurallarına uygun olarak İtalya yetkililerine teslim edildi.<br/><br/>Fransa'nın güneydoğusunda yer alan Nice Başsavcılığı yaptığı açıklamada "Bu gibi durumlarda yaptığımız gibi bir şebeke olasılığını bulmaya çalışacağız" ifadelerni kullandı.<br/><br/>Bu haberler, geçen ay İngiltere'de Vietnamlı olduğu düşünülen 39 cansız bedenin bir kamyonun dondurucu bölmesinde bulunmasının ardından geldi. Bu olay, Avrupa’ya giden yasa dışı göç yollarının tehlikelerini ortaya çıkardı.<br/><br/>İngiliz polisi Cuma günü yaptığı açıklamada, geçen hafta Londra yakınlarındaki Essex bölgesinde göçmenleri taşıyan bir kamyonda bulunan 39 cesedin hepsinin Vietnamlı olduğuna inandıklarını söyledi. Essex polis şefi yardımcısı Tim Smith, Twitter hesabından yaptığı açıklamada “Vietnam hükümetiyle temas halindeyiz” ifadelerini kullanmıştı.<br/><br/>İngiliz polisi daha önce, ikinci bir şüphelinin kurbanların ölümüyle ilgili olarak kasıtsız adam öldürme suçuyla suçlandığını bildirmişti.<br/><br/>Cesetlerin sanayi bölgesindeki bir konteynerda bulunması, fakir insanları  tehlikelerle dolu yollarla Asya, Afrika ve Orta Doğu'dan Batı'ya gönderen yasadışı ticarete dikkat çekti.<br/><br/>Cesetler, Belçika'dan bir konteynerin İngiltere'ye ulaşmasından sonra 23 Ekim sabahı erken saatlerde bulundu.<br/><br/>Yetkililer, Vietnam'ın merkezindeki Hà Tĩnh ve Nghệ An adlı illerdeki ailelerin DNA örneklerini toplamalarının ardından şuan kurbanların kimliklerini belirlemeye çalışıyor.<br/><br/>Bu üzücü olay, İngiltere’de kamuoyunu sarstı ve Vietnam'ın uzak köylerindeki aileleri hüzne boğdu.<br/><br/>25 yaşındaki Kuzey İrlandalı kamyon şoförü, yasa dışı göçe yardım etme, kara para aklama ve kasıtsız adam öldürme suçları ile suçlandı. Dublin’de, bir başka Kuzey İrlandalı, olayın arka planı ile ilgili olarak İngiltere’ye teslim edilme işlemlerine başlanması için İrlanda Yüksek Mahkemesi’ne çıkarıldı.<br/><br/>Polis ayrıca Kuzey İrlanda nakliye servisinin sahipleri olan Ronan ve Christopher Hughes kardeşlerle konuşmak istediğini söyledi. Diğer üç kişi tutuklandı ve kefaletle serbest bırakıldılar.</p>
    </article>
  </body>
</html>