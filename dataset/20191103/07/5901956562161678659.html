<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/na-tujem/clanek/morilska-noc-carovnic-245187"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T07:39:00+00:00"/>
    <meta property="og:title" content="Morilska noč čarovnic"/>
    <meta property="og:description" content="ORINDA/LONDON – Noč čarovnic simbolično velja za najbolj strašno noč v letu, a večinoma so grozljive podobe, pripovedi in dogodki le del prazničnega rituala. Naravnost srhljivo noč čarovni..."/>
  </head>
  <body>
    <article>
      <h1>Morilska noč čarovnic</h1>
      <h2>Na zabavi v Kaliforniji so umrli štirje mladi ljudje. Dan pred tem so na dvorišču hiše našli tri trupla.</h2>
      <address><time datetime="2019-11-03T07:39:00+00:00">03 Nov 2019, 07:39</time> by <a rel="author">A. J.</a></address>
      <p>ORINDA/LONDON – Noč čarovnic simbolično velja za najbolj strašno noč v letu, a večinoma so grozljive podobe, pripovedi in dogodki le del prazničnega rituala. Naravnost srhljivo noč čarovnic so zabeležili v Kaliforniji, v okrožju Orinda. Na zabavi, ki so se je udeležili pretežno mladi, študentje fakultete Laney College, so odjeknili streli, v katerih so življenje izgubili štirje ljudje, več pa je bilo ranjenih. Množično streljanje se je zgodilo na posestvu, najetem prek portala airbnb. Vabilom na instagramu in letakih se je odzvalo okoli 100 ljudi. Le dan pred streljanjem na zabavi v okrožju Orinda se je v Kaliforniji s streljanjem ter s smrtjo treh in z devetimi ranjenimi končala še ena zabava za noč čarovnic. Umrli so trije moški, stari nad dvajset let, njihova trupla so našli na zadnjem dvorišču hiše, v kateri je potekalo dogajanje. Pet žrtev, ki so bile hudo ranjene, so odpeljali v bolnišnico.<br/><br/>Tudi za Londončana, starega nad 20 let, je praznična groza postala resničnost. V času kosila so ga sredi belega dne na eni od londonskih ulic zabodli. Reševalci, ki so okoli enih prihiteli v Enfield, kjer se je napad zgodil, so žrtev nemudoma odpeljali v bolnišnico, vendar so bile poškodbe prehude, da bi ga lahko rešili. Dobri dve uri po tem, ko so ga naložili v rešilca, je nekaj pred pol tretjo uro popoldne umrl. Policisti, ki primer še preiskujejo, so se včeraj po pomoč pri iskanju morilca obrnili na javnost. To pa ni bila edina žrtev napada z nožem v britanski prestolnici tisti dan. Na drugem koncu Londona, v ulici Henderson, so okoli pol desetih zvečer večkrat zabodli moškega. Tudi drugo žrtev so prepeljali v bolnišnico, preiskava primera pa še poteka. </p>
    </article>
  </body>
</html>