<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/03/vissh-policai-ot-kavkaz-zastrelian-v-moskva.428345"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T07:12:00+00:00"/>
    <meta property="og:title" content="Висш полицай от Кавказ застрелян в Москва"/>
    <meta property="og:description" content="Издирват се трима за убийството на Елджаркиев | Dnes.bg"/>
  </head>
  <body>
    <article>
      <h1>Висш полицай от Кавказ застрелян в Москва</h1>
      <h2>Издирват се трима за убийството на Елджаркиев</h2>
      <address><time datetime="2019-11-03T07:12:00+00:00">03 Nov 2019, 07:12</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Шефът на центъра за противодействие срещу екстремизма в руската кавказка република Ингушетия Ибрагим Елджаркиев е застрелян в Москва. Това съобщи за ТАСС източник от спешните служби, предаде агенцията.</p>
      <p>Около 18.30 ч. вчера е започнала стрелба на ул. "Академик Анохин" в западен район на руската столица. Ранени са били двама души, като впоследствие те са починали.</p>
      <p>По данни на източник от органите на реда атентат срещу Елджаркиев имало и през януари т. г. Когато висшият служител от структурата на федералното вътрешно министерство се връщал от Чечения в съседна Ингушетия, колата му била обстреляна с автомати. Трима полицаи, пътували с него, били тежко ранени, но той самият не пострадал.</p>
      <p>По-късно стана известно, че полицията издирва трима мъже във връзка с убийството на Ибрахим Елджаркиев.</p>
      <p>Елджаркиев и брат му са били застреляни най-малко с 10 изстрела, вероятно с пистолет "Глок". Стрелецът и съучастниците му са избягали с лека кола, която по-късно бе открита изоставена край метростанция. Според източник от правоохранителните органи Елджаркиев е бил в Москва по лични въпроси, а не в служебна командировка. Приоритетната версия за убийството е свързана с професионалната му дейност, посочва БТА. <br/> </p>
    </article>
  </body>
</html>