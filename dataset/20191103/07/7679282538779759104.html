<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-rohit-sharma-to-surpass-ms-dhoni-in-delhi-t20i-2829288.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T07:00:19+00:00"/>
    <meta property="og:title" content="INDvsBAN: आज महेंद्र सिंह धौनी को इस मामले में पीछे छोड़ देंगे रोहित शर्मा"/>
    <meta property="og:description" content="India vs Bangladesh, 1st T20I at Delhi: भारत और बांग्लादेश के बीच 3 मैचों की सीरीज का पहला टी-20 मैच आज (3 नवंबर) को दिल्ली के अरुण जेटली स्टेडियम में खेला जाएगा। दिल्ली के इस मैदान पर उतरते ही रोहित..."/>
  </head>
  <body>
    <article>
      <h1>INDvsBAN: आज महेंद्र सिंह धौनी को इस मामले में पीछे छोड़ देंगे रोहित शर्मा</h1>
      <address><time datetime="2019-11-03T07:00:19+00:00">03 Nov 2019, 07:00</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh, 1st T20I at Delhi:</b> भारत और बांग्लादेश के बीच 3 मैचों की सीरीज का पहला टी-20 मैच आज (3 नवंबर) को दिल्ली के अरुण जेटली स्टेडियम में खेला जाएगा। दिल्ली के इस मैदान पर उतरते ही रोहित शर्मा आज टीम इंडिया के पूर्व कप्तान महेंद्र सिंह धौनी को पीछे छोड़ देंगे। रोहित ऐसे भारतीय खिलाड़ी बन जाएंगे, जिन्होंने सबसे ज्याद इंटरनेशनल टी-20 मैच खेले हैं। </p>
      <p>बांग्लादेश के खिलाफ टी-20 सीरीज में विराट कोहली को आराम दिया गया है। विराट कोहली की गैर मौजूदगी में रोहित शर्मा टीम की कमाम संभालेंगे। रोहित ने अपने डेब्यू यानि 2007 के टी-20 वर्ल्ड कप से अबतक कुल 98 इंटरनेशनल टी-20 मैच खेले हैं। महेंद्र सिंह धौनी ने भी भारत के लिए अबतक 98 इंटरनेशनल टी-20 मैच खेले हैं। आज दिल्ली के अरुण जेटली मैदान पर उतरते ही रोहित शर्मा महेंद्र सिंह धौनी के इस रिकॉर्ड को पीछे छोड़ देंगे।</p>
      <h3>
        <a href="https://www.livehindustan.com/cricket/story-india-vs-bangladesh-yuzvendra-chahal-4-wickets-away-from-this-international-record-2829224.html">INDvsBAN: इस रिकॉर्ड से बस 4 विकेट दूर हैं युजवेंद्र चहल</a>
      </h3>
      <p>रोहित शर्मा इस रिकॉर्ड में दुनिया के तीसरे ऐसे खिलाड़ी बन जाएंगे, जिन्होंने सबसे ज्यादा इंटरनेशनल टी-20 मैच खेले हैं। इस लिस्ट में सबसे आगे पाकिस्तान के शोएब मलिक हैं। उन्होंने अबतक 111 टी-20 इंटरनेशनल मैच खेले हैं। शोएब मलिक के बाद इस लिस्ट में शाहिद अफरीदी का नाम आता है, जिन्होंने 99 इंटरनेशनल टी-20 मैच खेले हैं। </p>
      <h3>
        <a href="https://www.livehindustan.com/cricket/story-india-vs-bangladesh-rohit-sharma-8-runs-away-from-surpassing-virat-kohli-this-t20-record-2828282.html">INDvsBAN: विराट को इस रिकॉर्ड में पीछे छोड़ने से बस 8 रन दूर रोहित शर्मा</a>
      </h3>
      <p>पिछले 12 सालों में रोहित शर्मा ने खुद को टी-20 का बड़ा और मजबूत खिलाड़ी साबित किया है। 2007 से शुरू हुए अपने इस सफर पर रोहित शर्मा कहते हैं, ''2007 से अबतक काफी लंबा सफर रहा है। मैंने टी-20 वर्ल्ड कप में डेब्यू किया था। इसमें मैंने कई उतार-चढ़ाव भी देखे। इन 12 सालों में मैंने कई चीजें सीखीं और आज मैं यहां गर्व से बैठा हूं।''</p>
      <p>इस रिकॉर्ड के साथ-साथ रोहित शर्मा आज 8 रन बनाकर विराट कोहली को भी पीछे छोड़ सकते हैं। अभी इंटरनेशनल टी-20 क्रिकेट में सबसे ज्यादा रन विराट कोहली के नाम दर्ज हैं। उनके बाद रोहित शर्मा का नाम है। अब विराट कोहली इस सीरीज का हिस्सा नहीं हैं। ऐसे में रोहित के पास विराट से काफी आगे निकलने का मौका होगा।</p>
    </article>
  </body>
</html>