<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812013.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T07:00:00+00:00"/>
    <meta property="og:title" content="شکست بازار مسکن در مناطق پرتقاضا + قیمت"/>
    <meta property="og:description" content=" به گزارش ایسنا، با وجودی که آمار مهرماهگویای افزایش ناچیز ۰.۴ درصدی قیمت مسکن شهر  تهران است، خط سیر بازار به سمت کاهش قیمت تمایل دارد. مهرماه امسال قیمت مسکن در شش منطقه از ۱۰ منطقه‌ پرتقاضای شهر تهران ۶.۲ درصد کاهش پیدا کرد و به همین دلیل رشد ۵.۴ درصدی قیمت در چهار منطقه پرتقاضا نتوانست بر معدل کل تاثیر چندانی ایجاد کند. این در حالی است که پیش‌بینی می‌شد با توجه به ثبات نرخ ارز، سیاست‌های انبساطی سیستم بانکی و ورود اولین گروه از متقاضیان مصرفی به بازار مسکن شاهد رونق نسبی در بازار باشیم. کارشناسان روند قیمت‌ها در بازار مسکن را نزولی ارزیابی می‌کنند."/>
  </head>
  <body>
    <article>
      <h1>شکست بازار مسکن در مناطق پرتقاضا + قیمت</h1>
      <address>
        <time datetime="2019-11-03T07:00:00+00:00">03 Nov 2019, 07:00</time>
      </address>
      <p>قیمت مسکن در شش منطقه پرتقاضای شهر تهران که ۴۷ درصد معاملات را در بر می‌گیرد ۶.۲ درصد نسبت به شهریورماه کاهش پیدا کرد.</p>
      <p> به گزارش ایسنا، با وجودی که آمار مهرماهگویای افزایش ناچیز ۰.۴ درصدی قیمت مسکن شهر  تهران است، خط سیر بازار به سمت کاهش قیمت تمایل دارد. مهرماه امسال قیمت مسکن در شش منطقه از ۱۰ منطقه‌ پرتقاضای شهر تهران ۶.۲ درصد کاهش پیدا کرد و به همین دلیل رشد ۵.۴ درصدی قیمت در چهار منطقه پرتقاضا نتوانست بر معدل کل تاثیر چندانی ایجاد کند. این در حالی است که پیش‌بینی می‌شد با توجه به ثبات نرخ ارز، سیاست‌های انبساطی سیستم بانکی و ورود اولین گروه از متقاضیان مصرفی به بازار مسکن شاهد رونق نسبی در بازار باشیم. کارشناسان روند قیمت‌ها در بازار مسکن را نزولی ارزیابی می‌کنند.</p>
      <p>قیمت مسکن در شش منطقه از مناطق ۲۲گانه شهر تهران شامل مناطق ۴، ۵، ۷، ۱۰، ۱۴ و ۱۵ که مجموعا ۴۷ درصد معاملات مسکن در مهرماه ۱۳۹۸ را به خود اختصاص دادند ۶.۲ درصد نسبت به شهریورماه کاهش یافت؛ به طوری که متوسط  هر متر مربع مسکن در منطقه ۴ معادل ۲.۱ درصد، منطقه ۵ معادل ۶.۵ درصد، منطقه ۷ معادل ۱۲.۴ درصد، منطقه ۱۰ معادل ۳ درصد، منطقه ۱۴ معادل ۲.۷ درصد و منطقه ۱۵معادل ۱۱ درصد نسبت به شهریورماه کاهش یافت. در سوی مقابل در چهار منطقه دیگر شامل مناطق ۱، ۲، ۶ و ۸ که جزو ۱۰ منطقه‌ی پرتقاضا محسوب می‌شود و مهرماه ۱۳۹۸ مجموعا ۲۳ درصد معاملات شهر تهران در این مناطق انجام شده میانگین قیمت‌ها ۵.۴ درصد نسبت به ماه قبل افزایش یافت.</p>
      <p>مهرماه امسال متوسط قیمت مسکن در منطقه ۱ معادل ۷.۶ درصد، منطقه  ۲ معادل ۹ درصد، منطقه ۶ معادل ۰.۵ درصد و منطقه  ۸ معادل ۴.۳ درصد افزایش یافت. با این حال در ماه‌های قبل قیمت خانه در این مناطق کاهش محسوسی پیدا کرده بود و با توجه به افت ۶۴ درصدی معاملات نسبت به مهرماه پارسال، نوسانات ماهیانه قیمت در مناطق مختلف تهران نمی‌تواند ملاک مناسبی برای ارزیابی بازار مسکن باشد. شرایط کلی گویای آن است که بازار به  ثبات قیمتی نزدیک شده اما  برخی  کارشناسان معتقدند که تا پایان سال شیب قیمت‌ها نزولی خواهد بود.</p>
      <blockquote><b><b>قیمت پیشنهادی مسکن در مناطق پرتقاضای تهران ـ آبان ماه ۹۸</b></b><br/><br/><b>محله</b><br/>متراژ<br/>سن و امکانات<br/>قیمت (تومان)<br/><br/><b>تهرانپارس شرقی</b><br/>۵۵<br/>۸ سال فول‌امکانات<br/>۶۲۰ میلیون<br/><br/><b>تهرانپارس غربی</b><br/>۶۵<br/>۱۵ سال<br/>۶۰۰ میلیون <br/><br/><b>جنت‌آباد جنوبی</b><br/>۶۵<br/>۱۵  سال<br/>۷۵۰ میلیون<br/><br/><b>پونک</b><br/>۵۰<br/>۹ سال آسانسور، انباری<br/>۷۵۰ میلیون<br/><br/><b>طرشت</b><br/>۵۲<br/>۸ سال فول<br/>۷۳۰  میلیون<br/><br/><b>مجیدیه</b><br/>۵۴<br/>۱۲ سال آسانسور، انباری<br/>۵۶۰ میلیون<br/><br/><b>بریانک</b><br/>۴۲<br/>۹ سال آسانسور، پارکینگ<br/>۳۳۵ میلیون<br/><br/><b>م خراسان</b><br/>۵۸<br/>۳ سال آسانسور، انباری<br/>۴۰۶ میلیون<br/><br/><b>آهنگ</b><br/>۳۵<br/>۶ سال، بدون امکانات<br/>۳۲۰ میلیون<br/><br/><b>افسریه</b><br/>۷۰<br/>نوساز فول امکانات<br/>۷۰۰ میلیون</blockquote>
      <p>
        <b>مسکن در جنوب تهران ارزان شد</b>
      </p>
      <p>مطابق پیش‌بینی‌ها پس از کاهش قیمت مسکن در مناطق شمالی تهران که از خرداد سال جاری آغاز شد، روند افت قیمت به مناطق جنوبی سرایت کرد. مهرماه ۱۳۹۸ قیمت مسکن در ۹ منطقه واقع  در نیمه جنوبی شهر تهران شامل مناطق ۹، ۱۰، ۱۱، ۱۲، ۱۴، ۱۵، ۱۶، ۱۸ و ۲۱ و چهار منطقه واقع در نیمه شمالی شهر شامل مناطق ۴، ۵، ۷ و ۲۲ کاهش پیدا کرد. بیشترین افت قیمت در منطقه  ۲۱ با ۱۸  درصد کاهش ماهانه رخ داد. هم‌چنین مناطق ۱۵، ۱۶ و ۲۲ به  ترتیب ۱۱ درصد، ۷.۵ درصد و ۱۱ درصد کاهش ماهیانه  قیمت را تجربه کردند.</p>
      <p>مناطق ۴ و ۵ به عنوان کانون معاملات که مجموعا ۲۴ درصد قراردادهای خرید و فروش در این دو منطقه  انجام شده به ترتیب با کاهش  ۱.۵ و ۶.۵ درصد قیمت نسبت به شهریورماه مواجه شدند. هم‌اکنون میانگین قیمت آپارتمان در مناطق ۴ و ۵ به ترتیب ۱۳ و ۱۴.۶ میلیون تومان در هر متر مربع است. بررسی‌ها نشان می‌دهد تورم مسکن در مناطق مصرفی تهران منفی شده و نمی‌توان رشد ۰.۴ درصد معدل کل را به تمام مناطق تعمیم داد. مهرماه امسال قیمت خانه در مناطق یک تا سه پایتخت به ترتیب ۷.۶، ۹ و ۵.۳ درصد افزایش یافت که در رشد میانگین قیمت کل تاثیرگذار بود. اما با توجه به حجم پایین معاملات در کل شهر تهران، افزایش یا کاهش قیمت ماهیانه نمی‌تواند ملاکی برای ارزیابی وضعیت کلی بازار تلقی شود.</p>
      <p>
        <b>پیش‌بینی کارشناسان از بازار مسکن</b>
      </p>
      <p>عبدالناصر همتی، رییس کل بانک مرکزی، افزایش تعداد معاملات مسکن در کنار کاهش نرخ تورم را دو موضوع امیدوارکننده در اقتصاد ایران دانست.</p>
      <p>حسن محتشم، عضو هیات مدیره انجمن انبوه‌سازان تهران نیز با بیان اینکه کسادی معاملات مسکن تا شب عید ادامه خواهد داشت، گفت: رکود فعلی بی سابقه نیست و در سال‌های ۱۳۶۴ و ۱۳۶۵ نیز با توجه به افت شدید معاملات ۳۰ تا ۴۰ درصد برگشت قیمت داشتیم اما هم اکنون نمی‌توان انتظار داشت قیمت‌ها بیش از ۲۰ درصد کاهش پیدا کند؛ در حالی که جهش حدود ۲۰۰ درصد بوده است.</p>
      <p>هم‌چنین سلمان خادم‌المله، کارشناس بازار مسکن، ثبات بازارهای رقیب از یک طرف و سیاست‌های انبساطی دولت را منجر به رونق نسبی بازار مسکن در مهرماه دانست و گفت: حداقل تا سه سال آینده نمی‌توان انتظار تحول جدی در معاملات مسکن داشت و قیمت‌ها جهش نخواهد کرد.</p>
    </article>
  </body>
</html>