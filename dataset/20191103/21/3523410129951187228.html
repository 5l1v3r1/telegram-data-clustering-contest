<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637914/%DA%A9%D8%A7%D9%87%D8%B4-%DB%B7%DB%B0%DB%B0-%D8%AA%D9%88%D9%85%D8%A7%D9%86%DB%8C-%D9%86%D8%B1%D8%AE-%D9%85%D8%B1%D8%BA-%D8%AF%D8%B1-%D8%A8%D8%A7%D8%B2%D8%A7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T21:39:00+00:00"/>
    <meta property="og:title" content="کاهش ۷۰۰ تومانی نرخ مرغ در بازار"/>
    <meta property="og:description" content="چهار آیین از کاهش ۷۰۰ تومانی نرخ مرغ در بازار خبر داد و گفت: امروز نرخ هر کیلو مرغ ۱۳ هزار و ۵۰۰ تومان است."/>
  </head>
  <body>
    <article>
      <h1>
        <a href="https://www.bultannews.com/fa/news/637914/%DA%A9%D8%A7%D9%87%D8%B4-%DB%B7%DB%B0%DB%B0-%D8%AA%D9%88%D9%85%D8%A7%D9%86%DB%8C-%D9%86%D8%B1%D8%AE-%D9%85%D8%B1%D8%BA-%D8%AF%D8%B1-%D8%A8%D8%A7%D8%B2%D8%A7%D8%B1">کاهش ۷۰۰ تومانی نرخ مرغ در بازار</a>
      </h1>
      <h2>چهار آیین از کاهش ۷۰۰ تومانی نرخ مرغ در بازار خبر داد و گفت: امروز نرخ هر کیلو مرغ ۱۳ هزار و ۵۰۰ تومان است.</h2>
      <address><time datetime="2019-11-03T21:39:00+00:00">03 Nov 2019, 21:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، برومند چهارآیین عضو هیئت مدیره کانون سراسری <b>مرغداران گوشتی</b> از کاهش ۷۰۰ تومانی نرخ مرغ گرم نسبت به اواخر هفته گذشته در بازار خبر داد و گفت: امروز متوسط نرخ هر کیلو مرغ زنده درب مرغداری ۹ هزار و ۲۰۰ تومان و مرغ گرم در خرده فروشی‌ها ۱۳ هزار و ۵۰۰ تا ۱۳ هزار و ۸۰۰ تومان است.</p>
      <p>وی افزود: در اواخر هفته گذشته متوسط قیمت هر کیلو مرغ زنده از مرز ۱۰ هزار تومان گذشته بود که بعد از تعطیلات به سبب ازدیاد عرضه قیمت به ۹ هزار و ۲۰۰ تومان کاهش یافت.</p>
      <p>چهارآیین قیمت مرغ در بازار را پیش بینی کرد و گفت: با توجه به شرایط کنونی عرضه و تقاضا پیش بینی می‌شود که تا پایان هفته ثبات قیمت مرغ در بازار استمرار یابد.</p>
      <p>عضو هیئت مدیره کانون سراسری مرغداران گوشتی با اشاره به اینکه بازار نهاده‌های دامی از شرایط مساعدی برخوردار است، بیان کرد: هم اکنون هر کیلو ذرت با نرخ یک هزار و ۷۰۰ تومان و کنجاله سویا ۲ هزار و ۳۰۰ تا ۲ هزار و ۴۰۰ تومان در اختیار مرغداران قرار می‌گیرد.</p>
      <p>وی با بیان اینکه مشکلی در خصوص بازار کنجاله سویا وجود ندارد، گفت: این در حالی است که هم اکنون پشتیبانی امور دام، ذرت را با نرخ بالاتر از قیمت مصوب به مرغداران عرضه می‌کند.</p>
      <p>چهار آیین قیمت مصوب هر کیلو ذرت را یک هزار و ۳۵۰ تومان اعلام کرد و افزود: با احتساب کرایه حمل و نقل هر کیلو کنجاله سویا باید با نرخ یک هزار و ۴۵۰ تا یک هزار و ۴۷۰ تومان به دست تولیدکننده برسد، در حالیکه پشتیبانی امور دام حداقل این محصول را با نرخ یک هزار و ۶۰۰ تومان درب انبار‌های پشتیبانی و با احتساب کرایه حمل و نقل یک هزار و ۶۵۰ تومان عرضه می‌کند.</p>
      <p>به گفته این مقام مسئول، عرضه ذرت با نرخ‌های فعلی به مرغداران نشان می‌دهد که به طور متوسط برای حمل هر کیلو نهاده تا استان‌ها ۲۵۰ تومان کرایه در نظر گرفته، در حالیکه حداکثر کرایه حمل تا خوزستان ۵۰ تومان، لرستان ۷۰ تومان، ایلام ۹۰ تومان است و در مقابل برخی استان‌ها که کرایه حمل شان بیش از ۳۰۰ تا ۳۵۰ تومان بوده، اما ۲۵۰ تومان دریافت می‌شود.</p>
      <p>وی درباره آخرین تحولات بازار جوجه یکروزه گفت: اگرچه قیمت هر قطعه جوجه یکروزه تا مرز ۳ هزار و ۷۰۰ تومان افزایش یافته بود، اما مجدد به ۳ هزار و ۴۰۰ تومان رسیده است، ضمن آنکه طی روز‌های آتی به سبب کاهش جوجه ریزی و بی رغبتی مرغداران پیش بینی می‌شود که قیمت به کمتر از ۲ هزار و ۷۰۰ تومان برسد.</p>
      <p>چهار آیین با بیان اینکه کمبودی در عرضه مرغ وجود ندارد، افزود: با توجه به جوجه ریزی ۱۱۴ میلیون قطعه در ماه گذشته و توزیع مرغ تولیدی از اواسط این ماه پیش بینی می‌شود که مشکلی در عرضه وجود نداشته باشد.</p>
      <p>عضو هیئت مدیره کانون سراسری مرغداران گوشتی درباره آخرین وضعیت شیوع بیماری نیوکاسل در واحد‌های مرغداری اظهار کرد: براساس رصد استان ها، تلفات بیماری نیوکاسل در واحد‌های مرغداری حداقل ۲ تا ۳ برابر مدت مشابه سال قبل است.</p>
      <p>وی با اشاره به اینکه تلفات بیماری نیوکاسل تاثیر چندانی در عرضه ندارد، بیان کرد: این در حالی است که تلفات بیماری نیوکاسل بر افزایش ۷ تا ۸ درصدی قیمت مرغ در بازار تاثیر گذاشته است.</p>
      <p>چهارآیین با اشاره به چالش‌های پیش روی مرغداران گفت: علی رغم جمع‌آوری ۱۰ میلیون تخم‌مرغ نطفه‌دار، اما به دلیل بیماری‌ها، نبود واکسن‌های کیفی، گران شدن غیر منطقی و ایجاد بازار سیاه واکسن، دارو، مکمل‌های خوراکی و آنتی بیوتیک‌ها چند برابر قیمت واقعی بدون صدور فاکتور به تولیدکنندگان عرضه می‌شود که نسبت به ماه‌های اخیر به طور متوسط ۷۰ تا ۸۰ درصد و در برخی موارد ۱۰۰ تا ۱۵۰ درصد رشد داشته است، امیدواریم با اعمال نظارت‌های کافی از سوی نهاد‌های ناظر این مشکلات مرتفع شود تا تولیدکنندگان مجبور نباشند به هر قیمتی اقدام به خرید نهاده و مواد اولیه در بازار کنند.</p>
      <p>این مقام مسئول ادامه داد: با توجه به مشکلات فعلی مرغداران انتظار می‌رود که هر چه سریعتر وزارت صمت و جهاد کشاورزی تدابیری بیندیشند تا این مشکلات بر بازار و تولید اثر سوء نگذارد.</p>
      <p>وی با اشاره به اینکه مرغداران با مشکل تأمین واکسن با کیفیت برای واحد‌های خود روبرو هستند، بیان کرد: در شرایط فعلی افزایش کانون بیماری‌ها در سراسر کشور و افزایش ۵ تا ۶ برابری قیمت نسبت به ابتدای سال مشکلات متعددی را برای تولیدکنندگان ایجاد کرده است، در حالیکه سازمان حمایت از تولیدکننده و مصرف کننده قیمت‌های علی‌الحساب واکسن را در نرخ تمام شده تولید منظور نمی‌کند.</p>
      <p>عضو هیئت مدیره کانون سراسری مرغداران گوشتی در پایان با بیان اینکه بازار نهاده‌های دامی رو به بهبود است، تصریح کرد: این در حالی است که مرغداران با مشکل نوسان قیمت واکسن، دارو و ریز مغذی‌ها در بازار روبرو هستند و امیدواریم تدابیری اندیشیده شود تا این مشکلات هر چه سریعتر مرتفع شود.</p>
    </article>
  </body>
</html>