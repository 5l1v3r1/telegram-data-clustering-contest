<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hamilton-dojel-v-usa-druhy-a-je-poseste-mistrem-sveta-f1/1815452?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T21:55:00+00:00"/>
    <meta property="og:title" content="Hamilton dojel v USA druhý a je pošesté mistrem světa F1"/>
    <meta property="og:description" content="Austin (USA) - Lewis Hamilton se pošesté v kariéře stal mistrem světa formule 1, což se mu povedlo jako teprve druhému jezdci v historii. Britský pilot Mercedesu si triumf zajistil dva závody před koncem sezony díky druhému místu v dnešní Velké ceně USA. Pro vítězství si v Austinu dojel jeho týmový kolega Valtteri Bottas."/>
  </head>
  <body>
    <article>
      <h1>Hamilton dojel v USA druhý a je pošesté mistrem světa F1</h1>
      <address><time datetime="2019-11-03T21:55:00+00:00">03 Nov 2019, 21:55</time> by <a rel="author" href="http://www.ctk.cz/" target="_blank">ČTK</a></address>
      <p>Austin (USA) - Lewis Hamilton se pošesté v kariéře stal mistrem světa formule 1, což se mu povedlo jako teprve druhému jezdci v historii. Britský pilot Mercedesu si triumf zajistil dva závody před koncem sezony díky druhému místu v dnešní Velké ceně USA. Pro vítězství si v Austinu dojel jeho týmový kolega Valtteri Bottas.</p>
      <slideshow>
        <figure>
          <img src="https://i3.cn.cz/6/1572816763_P201911030708201.jpg"/>
        </figure>
        <figure>
          <img src="https://i3.cn.cz/6/1572814227_P201911030685101.jpg"/>
        </figure>
        <figure>
          <img src="https://i3.cn.cz/6/1572816518_P201911030706101.jpg"/>
        </figure>
        <figure>
          <img src="https://i3.cn.cz/6/1572813267_P201911030677501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3064">Fotogalerie: MS vozů formule 1 v sezoně 2019</a>
        </figcaption>
      </slideshow>
      <p>"Těžko popsat, jak se cítím. Sedmé nebe to není ani náhodou, jsem teď někde daleko, daleko nad ním," citovala Hamiltona agentura Reuters.</p>
      <p>Hamilton v Americe usiloval i o vítězství, ale nakonec mu nevyšla sázka na jednu zastávku v boxech a čtyři kola před koncem ho Bottas na čerstvějších gumách předjel. V závěru na něj ještě dotíral Max Verstappen z Red Bullu, ale Hamilton druhé místo i díky zákazu předjíždění ve druhém úseku trati po nehodě Kevina Magnussena z Haasu v předposledním kole udržel.</p>
      <p>Druhé místo Hamiltonovi s přehledem stačilo k obhajobě titulu a před závody v Brazílii a Abú Zabí má na prvním místě průběžného pořadí nedostižný náskok 67 bodů před druhým Bottasem. V barvách Mercedesu šampionát ovládl také v letech 2017, 2015 a 2014, zatímco v roce 2008 slavil s McLarenem.</p>
      <p>"Když mi bylo šest sedm let, tak mi táta řekl, abych se nikdy nevzdával. Je to takové naše rodinné heslo. Taky dneska jsem bojoval, co to šlo a doufal jsem, že zvítězím, ale neměl jsem na to pneumatiky," prohlásil Hamilton.</p>
      <p>Čtyřiatřicetiletý Brit získal šest titulů jako druhý jezdec v historii. Na druhé příčce pořadí se osamostatnil před pětinásobným šampionem Argentincem Juanem Manuelem Fangiem, víc už má na kontě pouze sedminásobný mistr světa Němec Michael Schumacher.</p>
      <p>Hamilton má navíc na kontě 83 vítězných závodů a už v příští sezoně by mohl zaútočit na Schumacherův rekord 91 výher. "Motivaci má, jak můžete všichni vidět. Osobně si myslím, že jeho výkonnost nemá limity," řekl šéf Mercedesu Toto Wolff. "Nevím, jak to bude s dalšími tituly, ale jako sportovec se cítím ve skvělé formě. Budu bojovat i v dalších závodech," přidal Hamilton.</p>
      <p>Mercedes, který si už dříve zajistil triumf v Poháru konstruktérů, navíc díky Hamiltonovi oslavil šestý mistrovský double za sebou a překonal rekord Ferrari z let 2000 až 2004.</p>
      <p>Nepovedený víkend prožilo Ferrari. Čtyřnásobný mistr světa Sebastian Vettel po startu z druhého místa kvůli uvolněnému zadnímu kolu v osmém kole odstoupil, zatímco Charles Leclerc po problémové zastávce v boxech nedokázal vylepšit čtvrtou příčku na startu.</p>
      <p><b>Pořadí Velké ceny USA: </b>1. Bottas (Fin./Mercedes) 1:33:55,653, 2. Hamilton (Brit./Mercedes) -4,148, 3. Verstappen (Niz./Red Bull) -5,002, 4. Leclerc (Mon./Ferrari) -52,239, 5. Albon (Thaj./Red Bull) -1:18,038, 6. Ricciardo (Austr./Renault) -1:30,366, 7. Norris (Brit./McLaren) -1:30,764, 8. Sainz (Šp./McLaren), 9. Hülkenberg (Něm./Renault), 10. Kvjat (Rus./Toro Rosso) všichni -1 kolo.</p>
      <p><b>Průběžné pořadí MS (po 19 z 21 závodů):</b> 1. Hamilton 381 b., 2. Bottas 314, 3. Leclerc 249, 4. Verstappen 235, 5. Vettel (Něm./Ferrari) 230, 6. Albon 84.</p>
      <p><b>Pohár konstruktérů:</b> 1. Mercedes 695, 2. Ferrari 479, 3. Red Bull 366, 4. McLaren 121, 5. Renault 83, 6. Toro Rosso 65, 7. Racing Point 64, 8. Alfa Romeo 35, 9. Haas 28, 10. Williams 1.</p>
    </article>
  </body>
</html>