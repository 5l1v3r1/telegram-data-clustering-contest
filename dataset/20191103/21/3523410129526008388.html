<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637922/%D8%A7%D8%B9%D9%84%D8%A7%D9%85-%D9%88%D8%B6%D8%B9%DB%8C%D8%AA-%D8%A7%D8%B6%D8%B7%D8%B1%D8%A7%D8%B1%DB%8C-%D9%86%D8%A7%D8%B2%DB%8C%E2%80%8C-%D8%AF%D8%B1-%D8%AF%D8%B1%D8%B3%D8%AF%D9%86-%D8%A2%D9%84%D9%85%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T21:51:00+00:00"/>
    <meta property="og:title" content="اعلام «وضعیت اضطراری نازی‌» در «درسدن» آلمان"/>
    <meta property="og:description" content="مسئولان شهر «درسدن» آلمان به دنبال رواج عقاید نازی‌ها و افزایش اسلام‌هراسی و بیگانه‌هراسی در این شهر، اعلام «وضعیت اضطراری» کردند."/>
  </head>
  <body>
    <article>
      <h1>
        <a href="https://www.bultannews.com/fa/news/637922/%D8%A7%D8%B9%D9%84%D8%A7%D9%85-%D9%88%D8%B6%D8%B9%DB%8C%D8%AA-%D8%A7%D8%B6%D8%B7%D8%B1%D8%A7%D8%B1%DB%8C-%D9%86%D8%A7%D8%B2%DB%8C%E2%80%8C-%D8%AF%D8%B1-%D8%AF%D8%B1%D8%B3%D8%AF%D9%86-%D8%A2%D9%84%D9%85%D8%A7%D9%86">اعلام «وضعیت اضطراری نازی‌» در «درسدن» آلمان</a>
      </h1>
      <h2>مسئولان شهر «درسدن» آلمان به دنبال رواج عقاید نازی‌ها و افزایش اسلام‌هراسی و بیگانه‌هراسی در این شهر، اعلام «وضعیت اضطراری» کردند.</h2>
      <address><time datetime="2019-11-03T21:51:00+00:00">03 Nov 2019, 21:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به دنبال افزایش اسلام‌هراسی و ترویج عقاید حزب نازی‌ها در شهر«درسدن» که جنبش ضداسلامی و بیگانه‌هراس «پگیدا» را ایجاد کرده، مقامات شهر اعلام «وضعیت اضطراری نازی‌» کردند.</p>
      <p>بنا به گزارش خبرگزاری «دویچه‌وله» آلمان، مسئولان شهر درسدن واقع در شرق آلمان با تصویب قطعنامه‌ای، اعلام «وضعیت اضطراری نازی‌ها» کردند و در بیانیه‌ سیاسی که چهارشنبه شب به تصویب شهرداری درسدن درآمد، اعضای شورا تصریح کردند که «رویکردها و اقدامات ضددموکراتیک، ضدتکثرگرایی، انسان گریزی و افراط‌گرایی راستگرایان از جمله خشونت‌های درسدن، در موارد بسیار زیاد در حال رخ دادن است».</p>
      <p>«مکس آشنباخ» یکی از اعضای شورای شهر ادامه می‌دهد: «ما مشکل (تفکر) نازی‌ها را در درسدن داریم و باید اقدامی در این خصوص انجام دهیم. سیاستمداران باید در نهایت این (تفکرات نازی‌ها) را از جامعه حذف کنند و بگویند: «نه، چنین چیزی غیرقابل قبول است»».</p>
      <p>جنبش ضداسلامی پگیدا در سال 2014 در شهر درسدن آلمان ایجاد شد و از آندسته از اروپایی‌هایی که با اسلامی‌ شدن غرب مخالف بودند، حمایت می‌کند.</p>
      <p>قطعنامه صادر شده، از شهر درسدن و سازمانهای جامعه مدنی می‌خواهد تا فرهنگ دموکراتیک را تقویت کنند و از اقلیت‌ها و حقوق بشر حمایت و محافظت کنند و به قربانیان خشونت‌های راستگرایان کمک کنند.</p>
      <p>این قطعنامه همچنین خواستار تمرکز بر «مبارزه با علل رویکردهای راست افراطی و پیامدهای آن همچون ضدیهودیت، نژادپرستی و اسلام هراسی و احیای اعتماد در نهادهای دموکراتیک و حمایت از تنوع و همبستگی محترمانه شده است».</p>
      <p>اخیراً اعتراضات زیادی در این شهر آلمانی به رویکردهای افراط‌گرانه مطرح شده است به طوریکه اوایل شهریور ماه، ده‌ها هزار نفر در شهر درسدن در اعتراض به شیوع تفکرات نژادپرستانه دست به تظاهرات زدند.</p>
      <p>از طرف دیگر، «آنگلا مرکل» صدر اعظم آلمان بارها هشدار داده است اگر دولت این کشور خطر راست‌گراهای افراطی را جدی نگیرد اعتبارش را از دست خواهد داد و باید بدون هیچ تابویی با راست‌گراهای افراطی مبارزه کرد.</p>
    </article>
  </body>
</html>