<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/03/Ni-sj%C3%B8folk-kidnappet-fra-norsk-skip-utenfor-Benin-20310191.ece"/>
    <meta property="og:site_name" content="adressa.no"/>
    <meta property="article:published_time" content="2019-11-03T21:29:09+00:00"/>
    <meta property="og:title" content="Ni sjøfolk kidnappet fra norsk skip utenfor Benin"/>
    <meta property="og:description" content="Pirater har kidnappet ni sjøfolk fra lasteskipet Bonita utenfor det vestafrikanske landet Benin. Skipet tilhører det norske rederiet J.J. Ugland."/>
  </head>
  <body>
    <article>
      <h1>Ni sjøfolk kidnappet fra norsk skip utenfor Benin</h1>
      <address><time datetime="2019-11-03T21:29:09+00:00">03 Nov 2019, 21:29</time> by <a rel="author">(NTB) NTB-Alexander Vestrum</a></address>
      <p>Pirater har kidnappet ni sjøfolk fra lasteskipet Bonita utenfor det vestafrikanske landet Benin. Skipet tilhører det norske rederiet J.J. Ugland.</p>
      <aside><a href="https://www.adressa.no/nyheter/utenriks/2019/11/03/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/03/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/03/javascript:void(0);">Del denne artikkelen på e-post</a></aside>
      <p>Til <a href="https://www.dn.no/shipping/ugland-skip-kapret-i-benin-ni-personer-kidnappet-av-pirater/2-1-699656">Dagens Næringsliv</a> opplyser kommunikasjonsdirektør Christine Korme i Norsk Rederiforbund at alle de kidnappede er filippinske statsborgere.</p>
      <p>– Vi har tett dialog med rederiet og henviser til deres hjemmeside, sier Korme til NTB.</p>
      <p>På sine <a href="http://www.jjuc.no/emergency">nettsider</a> melder rederiet at skipet ble bordet av pirater tidlig lørdag morgen mens det lå til anker.</p>
      <h3>Kontakt med myndigheter</h3>
      <p>Rederiet er i kontakt med relevante myndigheter, heter det, og det vil holde familiene til mannskapet er informert.</p>
      <p>– Utenriksdepartementet er kjent med hendelsen. Ingen norske borgere er involvert. Saken håndteres av rederiet, sier kommunikasjonsrådgiver Guri Solberg i Utenriksdepartementet til NTB.</p>
      <p>Rederiet opplyser at skipet var lastet med naturgips. Ifølge Dagens Næringsliv har det vært i området siden 28. oktober. Det kom til kai i byen Cotonou ved 14-tiden lørdag, og da startet politiet etterforskning inkludert avhør av mannskapet.</p>
      <p>– Havnemyndighetene i Cotonou beklager å måtte si at det skjedde en pirathandling om morgenen lørdag 2. november, heter det i en uttalelse ifølge nyhetsbyrået AFP.</p>
      <h3>Angrepet utenfor havna</h3>
      <p>Ifølge havnemyndighetene ble skipet angrepet nærmere 15 kilometer utenfor innseilingen til havneområdet. De bortførte sjøfolkene er kapteinen og åtte av mannskapet. Den øvrige besetningen meldes å være uskadd.</p>
      <p>Rederiet Ugland har hovedkontor i Grimstad, og der er også Bonita registrert. Skipet er 189 meter langt.</p>
      <p>Rederiet opplyser at de vil gi oppdateringer når ny bekreftet informasjon er tilgjengelig.</p>
      <h3>Farlig område</h3>
      <p>Guineabukta, som strekker seg fra Kamerun til Liberia, har blitt et av verdens farligste havområder.</p>
      <p>Angrep på skip og bortføring av sjøfolk for å kreve løsepenger har blitt mer og mer vanlig, særlig langs kysten av Nigeria. Piratene tvinger noen ganger skip til å legge om kursen i flere dager, lenge nok til å forsyne seg av lasten og kreve løsepenger for å sette besetningen fri.</p>
      <p>Kapringene skaper store problemer for internasjonal skipsfart i området.</p>
    </article>
  </body>
</html>