<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544637.html/%D8%AF%D9%84%D8%A7%DB%8C%D9%84-%D8%AF%D8%A7%D8%AF%D8%B3%D8%AA%D8%A7%D9%86%DB%8C-%D8%A8%D8%B1%D8%A7%DB%8C-%D8%AA%D9%88%D9%82%DB%8C%D9%81-%D9%81%DB%8C%D9%84%D9%85--%D8%AE%D8%A7%D9%86%D9%87-%D9%BE%D8%AF%D8%B1%DB%8C--%D8%B1%D8%A6%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D8%B3%DB%8C%D9%86%D9%85%D8%A7%DB%8C%DB%8C-%D8%A8%D8%A7%DB%8C%D8%AF-%D9%BE%D8%A7%D8%B3%D8%AE%DA%AF%D9%88-%D8%A8%D8%A7%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T21:55:00+00:00"/>
    <meta property="og:title" content="دلایل دادستانی برای توقیف فیلم «خانه پدری»/رئیس سازمان سینمایی باید پاسخگو باشد"/>
    <meta property="og:description" content="دادستانی تهران دلایل خود را برای توقیف مجدد فیلم «خانه پدری» اعلام کرد."/>
  </head>
  <body>
    <article>
      <h1>دلایل دادستانی برای توقیف فیلم «خانه پدری»/رئیس سازمان سینمایی باید پاسخگو باشد</h1>
      <h2>در بیانیه‌ای اعلام شد؛</h2>
      <address>
        <time datetime="2019-11-03T21:55:00+00:00">03 Nov 2019, 21:55</time>
      </address>
      <p>دادستانی تهران دلایل خود را برای توقیف مجدد فیلم «خانه پدری» اعلام کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ دادستانی تهران در بیانیه‌‌‌‌ای در خصوص توقیف مجدد فیلم خانه پدری اعلام کرد: «تولیدکنندگان آثار فرهنگی و هنری همواره مورد احترام بوده و دارای حقوق قانونی هستند. </p>
      <p>قوه قضائیه نیز بر این مبنا سعی بر هم افزایی و توسعه خدمات آنها به مردم و میهن عزیزمان دارد. در عین حال در خصوص توقف و جلوگیری از ادامه نمایش فیلم خانه پدری همچنان که در بیانیه قبلی دادستانی تهران تاکید شد و هرچند درخواستهای مردمی از دادستانی برای ورود به موضوع ار ابتدای نمایش فیلم خانه پدری وجود داشت و با ورود دادستانی به موضوع تاکنون صرفاً شکلی و نه محتوایی بوده است.</p>
      <p>بر حسب گزارش مراجع نظارتی مشعر بر عدم اعمال اصلاحات لازم برای پخش فیلم از ادامه نمایش آن جلوگیری شد. صائب بودن نظر بخش های مسؤول در خصوص صدور پروانه ساخت و نمایش مورد قبول و احترام دستگاه قضایی است منتهی حسب گزارش های واصله روال قانون در اکران این فیلم به طور کامل طی نشده است زیرا:<br/>1-  این فیلم از سال 1390 تقاضا برای نمایش آن به جریان افتاده و چندین نوبت در سال های متوالی در شورای پروانه نمایش مورد بحث و بررسی قرارگرفته ولی هیچ گاه شورای مذکور با اکران آن بدون قید و شرط موافقت نکرده است که این شروط صریحاً در صورت‌جلسات شورای نمایش قید شده.</p>
      <p>2-  در مصوبه اخیر شورای صدور پروانه نمایش، پخش فیلم مذکور مورد تایید تمام اعضاء قرار نگرفته بلکه 5 نفر از 9 نفر نحوه اکران را متوجه رئیس سازمان سینمایی کشور نموده اند.</p>
      <p>3-  شورای نمایش، علی القاعده حق واگذاری مسئولیت را به یک نفر نداشته و می بایست به وظیفه قانونی خود به شرح مذکور در ماده 3 آیین نامه نظارت بر نمایش فیلم و صدور پروانه مورخ ۱۹ مرداد سال ۸۲ مصوب هیأت وزیران عمل می نمود.</p>
      <p>4-  مطابق بند 11 ماده 3 آیین نامه مذکور« نشان دادن صحنه هایی از جزئیات قتل، جنایت، شکنجه و آزار به نحوی که موجب ناراحتی بیننده و بدآموزی گردد ممنوع است» که این مقرره قانونی را نه آن تعداد از اعضاء شورای نمایش( 5 نفر) که امضاء کرده اند رعایت کرده و نه رئیس سازمان سینمایی کشور.</p>
      <p>5-  در مصوبه اخیر،  شورای صدور پروانه  نمایش شروط اکران و نمایش فیلم را مستند به مصوبه قبلی شورا در سال 1393 نموده و این در حالی است که مصوبه سال 1393 نمایش این فیلم را مشروط به الف: درج قید سنی مخاطب (بالای 16 سال) ب: تعدیل تماس های بدنی ج: نمایش محدود فیلم صرفاً جهت پخش در هنرو تجربه می نماید.در نتیجه شروط یاد شده در مصوبه اخیر کامل رعایت نشده، مضافاً مصوبه شورای نمایش در سال 1393 نیز نصاب قانونی اعضاء را نداشته است و نمی توانسته مستند قرار گیرد.</p>
      <p>بنا به مراتب مذکور رئیس سازمان سینمایی کشور در خصوص نمایش فیلم خانه پدری وظیفه قانونی خود را به شرح موارد فوق رعایت نکرده است و اصلاحات را  منطبق با آیین نامه موصوف انجام نداده و در نتیجه باید پاسخگوی اقدامات خود باشد.»</p>
      <p>انتهای پیام/</p>
    </article>
  </body>
</html>