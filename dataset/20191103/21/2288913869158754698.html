<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191103_04698033"/>
    <meta property="og:site_name" content="De Standaard"/>
    <meta property="article:published_time" content="2019-11-03T21:43:00+00:00"/>
    <meta property="og:title" content="Vrouw dood in autokoffer: verdachte ex-partner was nog maar pas vrijgelaten"/>
    <meta property="og:description" content="In het onderzoek naar het vrouwenlijk dat vrijdag werd aangetroffen in een koffer van een voertuig in Bouffioulx, is de ex-partner van de 31-jarige vrouw i..."/>
  </head>
  <body>
    <article>
      <h1>Vrouw dood in autokoffer: verdachte ex-partner was nog maar pas vrijgelaten</h1>
      <address>
        <time datetime="2019-11-03T21:43:00+00:00">03 Nov 2019, 21:43</time>
      </address>
      <p>
        <b>In het onderzoek naar het vrouwenlijk dat vrijdag werd aangetroffen in een koffer van een voertuig in Bouffioulx, is de ex-partner van de 31-jarige vrouw in verdenking gesteld van moord. Dat heeft het parket van Charleroi bekendgemaakt. De man was nog maar pas vrijgelaten.</b>
      </p>
      <p>De politie kon de man zaterdagavond oppakken. Aan een kennis had hij al toegegeven dat hij de vrouw had gedood. Die kennis had daarop de politie verwittigd.</p>
      <p>Uit de autopsie bleek dat de vrouw meerdere messteken had gekregen en dat ze met een baksteen op haar hoofd was geslagen.</p>
      <p>Tijdens zijn verhoor bij de onderzoeksrechter gaf de 40-jarige verdachte toe dat hij haar had geslagen, maar hij ontkende dat hij met voorbedachten rade handelde.</p>
      <p>Het parket gaf nog aan dat de vrouw in september een klacht had ingediend tegen de man voor slagen en verwondingen. Hij was daarvoor aangehouden, maar op 22 oktober weer vrijgelaten onder voorwaarden. Zo mocht hij geen contact hebben met zijn ex-partner.</p>
    </article>
  </body>
</html>