<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ni-personer-kidnappet-fra-norskeid-skip/71779126"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T21:07:04+00:00"/>
    <meta property="og:title" content="Ni personer kidnappet fra norskeid skip"/>
    <meta property="og:description" content="Ni filippinske statsborgere er blitt kidnappet av pirater fra det norskeide Ugland-skipet Bonita."/>
  </head>
  <body>
    <article>
      <h1>Ni personer kidnappet fra norskeid skip</h1>
      <h2>Ni filippinske statsborgere er blitt kidnappet av pirater fra det norskeide Ugland-skipet Bonita.</h2>
      <address><time datetime="2019-11-03T21:07:04+00:00">03 Nov 2019, 21:07</time> by <a rel="author">Marte Klausen</a></address>
      <p>Det opplyser rederiet i en <a href="http://www.jjuc.no/emergency">pressemelding</a> på sine egne nettsider.</p>
      <p>Kommunikasjonsdirektør Christine Korme i Norges Rederiforbund bekrefter overfor Dagbladet at de er i tett dialog med rederiet.</p>
      <p>- Mannskapet er filippinsk, sier Korme.</p>
      <p>Hun vil ikke kommentere saken ytterligere av hensyn til mannskapet.</p>
      <h3>Har iverksatt etterforskning</h3>
      <p>Kapringen skal ha funnet sted tidlig lørdag morgen mens lasteskipet lå til kai utenfor det vestafrikanske landet Benin.</p>
      <p>Rederiet er i kontakt med relevante myndigheter, heter det i pressemeldingen.</p>
      <figure>
        <img src="https://dbstatic.no/71779132.jpg?imageId=71779132&amp;width=1024&amp;height=615"/>
        <figcaption><b>KAPRET:</b> Ni filippinske personer er kidnappet i forbindelse med kapringen av skipet. Foto: Rederiet Ugland / NTB Scanpix Vis mer</figcaption>
      </figure>
      <p>
        <b>- Etterforskningen pågår. Kystvakten patruljerer området daglig, og overvåkningen av området er ytterligere styrket, opplyser havnevesenet overfor <a href="https://beninwebtv.com/2019/11/benin-09-personnes-enlevees-dans-une-attaque-de-navire-au-port-de-cotonou/">Benin Web TV</a>.</b>
      </p>
      <p>Familiene til skipets besetning er informert.</p>
      <h3>Ingen norske borgere involvert</h3>
      <p>Guri Solberg, pressetalsperson i Utenriksdepartementet, sier til Dagbladet at de er kjent med hendelsen.</p>
      <p>
        <b>- Ingen norske borgere er involvert, sier hun.</b>
      </p>
      <p>Solberg legger til at saken håndteres av rederiet.</p>
      <h3>Hovedkontor i Grimstad</h3>
      <p>Ifølge <a href="https://www.dn.no/shipping/ugland-skip-kapret-i-benin-ni-personer-kidnappet-av-pirater/2-1-699656">Dagens Næringsliv</a>, som først omtalte kapringen, har det 189 meter lange skipet vært i området siden 28. oktober.</p>
      <p>Det kom til kai ved 14-tida lørdag, og da startet politiet etterforskning inkludert avhør av mannskapet.</p>
      <p>Rederiet vil gi oppdateringer når ny bekreftet informasjon er tilgjengelig.</p>
      <h3>Farlig område</h3>
      <p>Guineabukta, som strekker seg fra Kamerun til Liberia, er blitt et av verdens farligste havområder.</p>
      <p>
        <b><a href="https://www.dagbladet.no/nyheter/pirater-forsokte-a-kapre-norsk-skip-utenfor-benin/63493395">14. september 2011 aksjonerte pirater</a> på liknende vis mot et norskeid skip, samt et kypriotisk tankskip.</b>
      </p>
      <p>Det norskeide skipet unnslapp med bare bording av piratene den gang, mens det kypriotiske skipet, med 23 mennesker om bord, ble kapret.</p>
      <p>
        <i>Saken oppdateres.</i>
      </p>
    </article>
  </body>
</html>