<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/03/druga-fudbalska-dimenzija-sjajan-gest-kapitena-evertona-posle-teske-povrede-gomesa/"/>
    <meta property="og:site_name" content="Sportska centrala"/>
    <meta property="article:published_time" content="2019-11-03T21:13:30+00:00"/>
    <meta property="og:title" content="Druga fudbalska dimenzija: Sjajan gest kapitena Evertona posle teške povrede Gomeša"/>
    <meta property="og:description" content="Nimalo prijatna situacija u Totenhemu pred dolazak u Beograd. Ne samo zbog prokockane pobede protiv Evertona i prilike da pobede prvi put u gostima u Premijer ligi još od januara ove godine, već zbog atmosfere nakon teške povrede igrača „karamela“ Andrea Gomeša. Portugalac je u duelu sa Orijeom i Sonom doživeo prelom noge zbog čega […]"/>
  </head>
  <body>
    <article>
      <h1>Druga fudbalska dimenzija: Sjajan gest kapitena Evertona posle teške povrede Gomeša</h1>
      <address><time datetime="2019-11-03T21:13:30+00:00">03 Nov 2019, 21:13</time> by <a rel="author">Zile</a></address>
      <p>Nimalo prijatna situacija u Totenhemu pred dolazak u Beograd.</p>
      <p>Ne samo zbog prokockane pobede protiv Evertona i prilike da pobede prvi put u gostima u Premijer ligi još od januara ove godine, već zbog atmosfere nakon teške povrede igrača „karamela“ Andrea Gomeša.</p>
      <p>Portugalac je u duelu sa Orijeom i Sonom doživeo prelom noge zbog čega mu je odmah ukazana hitna medicinska pomoć na terenu, a zatim je odmah prebačen u bolnicu. Son je najpre dobio žuti karton, ali je sudija Martin Etkinson odluku preinačio u crveni kada je video težinu povrede portugalskog reprezentativca.</p>
      <p>Svakako da je posle Gomeša najteže Korejcu, koji je odmah počeo da plače kada je video šta se dogodilo, a prema rečima Delea Alija ostao je uplakan u svlačionici još dugo po završetku meča.</p>
      <p>U takvoj situaciji veliko je pitanje da li će Son uspeti da se oporavi na psihološkom planu i bude potpuno spreman za revanš sa crveno-belima koji je na programu već u sredu. Još ako se uzme u obzir da je, makar tako pišu engleski mediji, zbog bolesti pod znakom pitanja nastup Harija Kejna jasno je da bi neigranje tandema koji je Zvezdi pravio najviše problema u Londonu bio veliki udarac za Totenhem.</p>
      <p>Posle utakmice menadžer Totenhema Maurisio Poketino otkrio je da je kapiten Evertona došao u svlačionicu londonskog kluba.</p>
      <p>– <b>Želim da zahvalim kapitenu Šejmusu Kolmenu koji je došao u svlačionicu i tešio Sona</b>, rekao je Poketino.</p>
      <p>Sam Kolmen je 2017. godine doživeo tešku povredu koja ga je od fudbala odvojila 10 meseci.</p>
      <figure>
        <iframe src="https://www.youtube.com/embed/euM7UhtaZVw" width="560" height="315" data-service="Youtube" scrolling="no"/>
      </figure>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/06/25/andre-gomes-u-evertonu-za-22-000-000-funti-foto/"/>
        <a href="https://www.sportskacentrala.com/2018/08/09/karamele-pazarile-u-barseloni/"/>
      </related>
    </article>
  </body>
</html>