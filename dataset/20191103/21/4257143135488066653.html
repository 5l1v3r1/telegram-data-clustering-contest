<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/03/hatodszor-is-forma-1-es-vilagbajnok-lewis-hamilton"/>
    <meta property="og:site_name" content="infostart"/>
    <meta property="article:published_time" content="2019-11-03T21:05:00+00:00"/>
    <meta property="og:title" content="Hatodszor is Forma-1-es világbajnok Lewis Hamilton"/>
    <meta property="og:description" content="Megvédte címét a Mercedes brit pilótája, aki az Egyesült Államok Nagydíján másodikként ért célba vasárnap, és két futammal az idény vége előtt behozhatatlan előnyre tett szert az összetett pontversenyben."/>
  </head>
  <body>
    <article>
      <h1>Hatodszor is Forma-1-es világbajnok Lewis Hamilton</h1>
      <address><time datetime="2019-11-03T21:05:00+00:00">03 Nov 2019, 21:05</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/04/hamilton-sikererol-mert-rohadt-gyorsan-tud-autot-vezetni"/>
        <a href="https://infostart.hu/sport/2019/11/04/szakerto-az-vet-veget-a-hamilton-korszaknak-aki-fejben-legyozi"/>
      </related>
      <h3>Sorozatban harmadszor is megvédte címét a Mercedes brit pilótája, aki az Egyesült Államok Nagydíján másodikként ért célba vasárnap, és két futammal az idény vége előtt behozhatatlan előnyre tett szert az összetett pontversenyben.</h3>
      <p>A futamot Hamilton csapattársa, az első helyről indult finn Valtteri Bottas nyerte, aki pályafutása hetedik, idei negyedik sikerét ünnepelhette. A harmadik helyen a Red Bull holland pilótája, Max Verstappen végzett.</p>
      <figure>
        <iframe data-src="https://twitter.com/F1/status/1191097533017329665?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/F1/status/1191099324987514881?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hamiltonnak immár 381, a második helyezett Bottasnak pedig 314 pontja van összetettben, így a két hét múlva sorra kerülő Brazil, illetve a december 1-jén sorra kerülő Abu-Dzabi Nagydíj előtt eldőlt a világbajnoki cím.</p>
      <p>Hat vb-címével (2008, 2014, 2015, 2017, 2018, 2019) Hamilton a Forma-1 történetének második legeredményesebb versenyzője. Tavalytól mostanáig holtversenyben állt az örökrangsor élén az argentin Juan-Mauel Fangióval. A csúcsot változatlanul a hétszeres világbajnok német Michael Schumacher tartja.</p>
      <h4>Eltört vettel autójának felfüggesztése</h4>
      <p>A rajt után az ötödik helyről indult Hamilton mindkét Ferrarit, Charlaes Leclerc-t és Sebastian Vettelt is gyorsan megelőzte. A négyszeres világbajnok Vettel a csapatrádión a futóműre panaszkodott, majd a nyolcadik körben eltörött autójának a felfüggesztése, így kiállni kényszerült. Az első négy helyen sorrendben Bottas, Verstappen, Hamilton és Leclerc haladt a 14. körig, amikor Verstappen nyitotta a boxkiállások sorát.</p>
      <p>Bottas a kerékcserét követően sorra autózta a leggyorsabb köröket, de ő és Verstappen két-, Hamilton viszont egy kiállásos taktikán volt, így a 36. körben a címvédő átvette a vezetést. A finn pilóta kitartóan üldözte csapattársát a futamgyőzelemért, az ötvenedik percben felzárkózött közvetlenül mögé, majd két körrel később, négy körrel a vége előtt megelőzte, így ismét az élre állt, és megnyerte a versenyt.</p>
      <blockquote>Austinban Verstappen, illetve a dán Kevin Mganussen és a spanyol Carlos Sainz Jr. is jubilált, mivel a századik Forma-1-es futamát teljesítette.</blockquote>
      <p>"Meg sem tudok szólalni, nagyon kemény, megterhelő verseny volt, Valtteri fantasztikus munkát végzett, gratulálok neki. Tegnap is igen nehéz napunk volt, de az első-második hely volt a cél, ezt megcsináltuk. Köszönöm a gyárban dolgozóknak is, és a családomnak" - nyilatkozta Hamilton.</p>
      <p>A hatszoros világbajnok emlékeztetett, gyerekkorában az édesapja azt mondta, sose adja fel, és azóta ez a mottója. Hozzátette, Austinban a gumik miatt nem tudott nyerni, de a szezon hátralévő részében szeretné gyarapítani győzelmei számát.</p>
      <p>"Nem hittem, hogy az egy kiállásos taktika működhet. Dolgoznak bennem az érzelmek, megtisztelő, hogy a legnagyobbak között lehetek" - utalt Schumacherre és Fangióra.</p>
      <h4>Lewis Hamilton rekordjai</h4>
      <p>- legtöbb pole pozíció a Forma-1-ben</p>
      <p>- a legtöbb sorozatban elért dobogós helyezés F1-es újoncként (9, 2007-ben, az ausztrál GP-től a brit GP-ig)</p>
      <p>- az F1 történetének legfiatalabb pilótája, aki vezette a vb-pontversenyt (22 évesen, 4 hónaposan és 6 naposan a 2007-es spanyol GP-n)</p>
      <p>- a legtöbb győzelem egy szezonban F1-es újoncként (2007, 4 győzelem, holtversenyben a kanadai Jacques Villeneuve-vel, aki 1996-ban érte el ugyanezt)</p>
      <p>- legtöbb első rajtkocka egy szezonban F1-es újoncként (6, 2007), a legtöbb pont egy szezonban F1-es újoncként (109, 2007)</p>
      <h4>Végeredmény, Egyesült Államok Nagydíja, Austin</h4>
      <p>
        <b>(56 kör, 308,405 km, a pontszerzők):</b>
      </p>
      <p>1. Valtteri Bottas (finn, Mercedes) 1:33:55.653 óra</p>
      <p>2. Lewis Hamilton (brit, Mercedes) 4.148 másodperc hátrány</p>
      <p>3. Max Verstappen (holland, Red Bull) 5.002 mp h.</p>
      <p>4. Charles Leclerc (monacói, Ferrari) 52.239 mp h.</p>
      <p>5. Alexander Albon (thaiföldi, Red Bull) 1:18.038 perc hátrány</p>
      <p>6. Daniel Ricciardo (ausztrál, Renault) 1:30.366 p h.</p>
      <p>7. Lando Norris (brit, McLaren) 1:30.764 p h.</p>
      <p>8. Carlos Sainz Jr. (spanyol, McLaren) 1 kör hátrány</p>
      <p>9. Nico Hülkenberg (német, Renault) 1 k h.</p>
      <p>10. Danyiil Kvjat (orosz, Toro Rosso) 1 k h.</p>
      <ul>
        <li>pole pozíció: Bottas</li>
        <li>leggyorsabb kör: Leclerc, 1:36.169 perc (44. kör)</li>
      </ul>
      <h4>A vb-pontversenyek állása 19 futam után (még 2 van hátra)</h4>
      <p>
        <b>pilóták:</b>
      </p>
      <p>1. Hamilton 381 pont - már világbajnok</p>
      <p>2. Bottas 314</p>
      <p>3. Leclerc 249</p>
      <p>4. Verstappen 235</p>
      <p>5. Sebastian Vettel (német, Ferrari) 230</p>
      <p>6. Albon 84</p>
      <p>7. Sainz 80</p>
      <p>8. Pierre Gasly (francia, Toro Rosso) 77</p>
      <p>9. Ricciardo 46</p>
      <p>10. Sergio Pérez (mexikói, Racing Point) 43</p>
      <p>11. Norris 41</p>
      <p>12. Hülkenberg 37</p>
      <p>13. Kvjat 35</p>
      <p>14. Kimi Räikkönen (finn, Alfa Romeo) 31</p>
      <p>15. Lance Stroll (kanadai, Racing Point) 21</p>
      <p>16. Kevin Magnussen (dán, Haas) 20</p>
      <p>17. Romain Grosjean (francia, Haas) 8</p>
      <p>18. Antonio Giovinazzi (olasz, Alfa Romeo) 4</p>
      <p>19. Robert Kubica (lengyel, Williams) 1</p>
      <p>
        <b>konstruktőrök:</b>
      </p>
      <p>1. Mercedes 695 pont - már világbajnok</p>
      <p>2. Ferrari 479</p>
      <p>3. Red Bull 366</p>
      <p>4. McLaren 121</p>
      <p>5. Renault 83</p>
      <p>6. Toro Rosso 65</p>
      <p>7. Racing Point 64</p>
      <p>8. Alfa Romeo 35</p>
      <p>9. Haas 28</p>
      <p>10. Williams 1</p>
      <p>
        <i>Nyitókép: MTI/EPA/Larry W. Smith</i>
      </p>
    </article>
  </body>
</html>