<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/atentie-soferi-parcul-traian-se-inchide-traficului-auto-pana-in-primavara-anului-viitor-152536.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-03T21:21:00+00:00"/>
    <meta property="og:title" content="Atenţie, şoferi! Accesul în Parcul Traian se închide traficului auto până în primăvara anului viitor"/>
    <meta property="og:description" content="Accesul în Parcul Traian din direcţia Bulevardului Magheru se închide începând de luni dimineaţă până în luna mai a anului viitor. Circulaţia în zonă va fi reglementată prin transformarea străzii George Enescu în arteră cu dublu sens. În intersecţia străzii cu Bulevardul Magheru va fi amenajat un sens giratoriu."/>
  </head>
  <body>
    <article>
      <h1>Atenţie, şoferi! Accesul în Parcul Traian se închide traficului auto până în primăvara anului viitor</h1>
      <address><time datetime="2019-11-03T21:21:00+00:00">03 Nov 2019, 21:21</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://cdn.ebihoreanul.ro/static/gallery_big/parcul_traian.JPG"/>
      </figure>
      <p>
        <b>Atenţie, şoferi! Accesul în Parcul Traian din direcţia Bulevardului Magheru către strada Mihai Eminescu se închide începând de luni dimineaţă până în luna mai a anului viitor.</b>
      </p>
      <p>
        <b>Accesul interzis!</b>
      </p>
      <p>Lucrările la pasajul subteran pe sub Bulevardul Magheru au restricţionat traficul auto pe strada Aleea Ştrandului încă de săptămâna <a href="https://www.ebihoreanul.ro/stiri/ultima-or-31-48/lucrarile-la-pasajul-subteran-de-pe-magheru-restrictioneaza-traficul-in-oradea-vezi-rutele-ocolitoare-si-masurile-luate-de-politisti-152333.html">trecută,</a> iar începând de luni, 5 noiembrie, lucrările se extind peste bulevard, unde vor bloca şi accesul către Parcul Traian, până în zona Inspectoratului Judeţean de Poliţie Bihor.</p>
      <figure>
        <img src="https://www.ebihoreanul.ro/user_files/08_birta.jpg"/>
      </figure>
      <p>"Pentru a rezolva problema accesului către Parcul Traian, strada George Enescu, în prezent cu sens unic către Baroul de Avocaţi, va fi transformată în arteră cu dublu sens prin desfiinţarea locurilor de parcare", a declarat viceprimarul Florin Birta (foto).</p>
      <p>Pentru fluidizarea accesului în strada George Enescu municipalitatea va amenaja la intersecţia cu Bulevardul Magheru un sens giratoriu.</p>
      <p>
        <b>Se redeschide strada Eminescu</b>
      </p>
      <p>Tot începând de luni municipalitatea va redeschide, în sfârşit, traficul rutier pe strada Mihai Eminescu care a fost închisă pentru lucrări la infrastructura de reţele. Lucrările de modernizare s-au încheiat săptămâna trecută cu asfaltarea arterei şi trasarea marcajelor rutiere.</p>
      <p>Restricţiile de circulaţie din zona Parcului Traian sunt impuse de lucrările la viitorul pasaj subteran din Bulevardul Magheru și vor fi urmate, din 15 noiembrie, și de suspendarea circulației <a href="https://www.ebihoreanul.ro/stiri/ultima-or-31-48/lucrarile-la-pasajul-subteran-vor-intrerupe-din-15-noiembrie-circulatia-tramvaielor-pe-bulevardul-magheru-152420.html">tramvaielor </a>în zonă.</p>
      <p>În săptămânile viitoare constructorii vor trece la redimensionarea aducţiuni prin care Pârâul Paris subtraversează bulevardul pentru a face loc viitorului pasaj şi vor începe amplasarea celor 374 de piloţi foraţi care vor constitui structura de rezistenţă a construcţiei.</p>
    </article>
  </body>
</html>