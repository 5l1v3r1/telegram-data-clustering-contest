<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/mitropolit-epifaniy-osvyativ-vidrestavrovaniy-hram-na-chernigivshchini-637391.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T21:11:01+00:00"/>
    <meta property="og:title" content="Митрополит Епіфаній освятив відреставрований храм на Чернігівщині"/>
    <meta property="og:description" content="Предстоятель Православної церкви України виконав освячення відреставрованого та відремонтованого Вознесенського храму ХІХ століття"/>
  </head>
  <body>
    <article>
      <h1>Митрополит Епіфаній освятив відреставрований храм на Чернігівщині</h1>
      <address>
        <time datetime="2019-11-03T21:11:01+00:00">03 Nov 2019, 21:11</time>
      </address>
      <h4>Предстоятель Православної церкви України виконав освячення відреставрованого та відремонтованого Вознесенського храму ХІХ століття</h4>
      <p>У неділю, 3 листопада 2019 року, предстоятель Православної церкви України митрополит Епіфаній виконав освячення вже відреставрованого та відремонтованого Вознесенського храму ХІХ століття, розташованого в місті Козельці на Чернігівщині, а також очолив божественну літургію.</p>
      <p>Про це повідомляє пресслужба ПЦУ.</p>
      <p>«Насамперед вітаю вас із нинішньою подією - освяченням і оновленням цього чудового давнього храму на честь Вознесіння Господнього. На наше покоління випала місія відновлення і побудови нових храмів. Існували часи, коли храми руйнували, закривали, а священнослужителів відправляли в заслання і розстрілювали. Ми ж із вами живемо в справді благоприємний час, коли маємо можливість долучатися до таких величних справ, як побудова й відновлення наших храмів, храмів, які є святинями для кожного з нас. Храм - справді та духовна скарбниця, з якої ми з вами черпаємо дари, з якої ми черпаємо ту невидиму Божественну благодать, ті повчання, які вказують нам шлях до спасіння», - сказав митрополит у своєму архіпастирському слові.</p>
      <p>Епіфанію співслужили митрополит Переяславський і Вишневський Олександр, архієпископ Чернігівський і Ніжинський Євстратій, архієпископ Вишгородський Агапіт, настоятель храму протоієрей Ярослав Гика та запрошене духовенство.</p>
      <blockquote>
        <i><b>Довідка: </b>Вознесенський храм у Козельці<b> – </b>унікальний зразок традиційної для Лівобережної України XVII – XVIII стт. хрестовидної п’ятикупольної православної церкви. У 1975 - 1988 роках Вознесенську церкву, яка, як і інші Козелецькі храми, постраждала під час Другої світової війни, було відновлено.<br/></i>
        <br/>
        <i>До 2017 року тут розташовувався музей історії ткацтва Чернігівщини, де було зібрано цікаві зразки тканих виробів Сіверщини, матеріали історії родини Розумовських, а також регулярно проводилися виставки творів художників та майстрів. </i>
      </blockquote>
      <related>
        <a href="https://glavcom.ua/news/rosiyska-cerkovna-propaganda-vikoristala-ukrajinskih-ditey-foto-637385.html"/>
        <a href="https://glavcom.ua/news/vibiti-dveri-hramu-ta-slozoginniy-gaz-policiya-rozboronyala-viryan-na-bukovini-637267.html"/>
        <a href="https://glavcom.ua/world/observe/rpc-pripinila-spilkuvannya-z-glavoyu-elladskoji-cerkvi-cherez-viznannya-pcu-637258.html"/>
      </related>
    </article>
  </body>
</html>