<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/03/news/bayern_monaco_esonerato_kovac_mourinho_e_allegri_in_corsa_per_la_successione-240169493/"/>
    <meta property="og:site_name" content="Repubblica.it"/>
    <meta property="article:published_time" content="2019-11-03T21:33:00+00:00"/>
    <meta property="og:title" content="Bayern Monaco: esonerato Kovac, Mourinho e Allegri in corsa per la panchina"/>
    <meta property="og:description" content="La decisione è arrivata dopo il tracollo per 5-1 sul campo dell'Eintracht Francoforte. Il tecnico croato, che lo scorso anno aveva vinto Bundesliga"/>
  </head>
  <body>
    <article>
      <h1>Bayern Monaco: esonerato Kovac, Mourinho e Allegri in corsa per la panchina</h1>
      <h2>La decisione è arrivata dopo il tracollo per 5-1 sul campo dell'Eintracht Francoforte. Il tecnico croato, che lo scorso anno aveva vinto Bundesliga e Coppa di Germania, condivide la scelta: "Giusto così" </h2>
      <address>
        <time datetime="2019-11-03T21:33:00+00:00">03 Nov 2019, 21:33</time>
      </address>
      <p><b>MONACO DI BAVIERA</b> – Niko Kovac non è più l’allenatore del Bayern. Il club bavarese ha ufficializzato la decisione sul proprio sito <a href="https://www.repubblica.it/sport/calcio/esteri/2019/11/02/news/bundeliga_tracollo_bayern_a_francoforte_5-1_il_lipsia_ne_fa_8_al_mainz-240095134/">all’indomani della sconfitta per 5-1 sul campo dell’Eintracht Francoforte.</a> “Questo è ciò che Uli Hoeness, presidente del Bayern, Karl-Heinz Rummenigge, Ceo, e Hasan Salihamidzic, direttore sportivo, hanno concordato domenica di comune accordo con Niko Kovac”, si legge nella nota<br/> <br/>Il tecnico croato lascia così la panchina dei bavaresi, dopo averli guidati nella passata stagione alla conquista di Bundesliga e Coppa di Germania. “Le prestazioni e i risultati della nostra squadra nelle ultime settimane ci hanno mostrato che era necessario agire – ha commentato Rummenigge -. Hoeness, Salihamidzic e io abbiamo parlato apertamente con Niko. Siamo tutti dispiaciuti e vorrei ringraziarlo per il suo lavoro, in particolare per le vittorie dello scorso anno”. Al momento la squadra è stata affidata all’allenatore in seconda Hans Flick, che dovrà preparare le importanti partite di Champions League contro l’Olympiacos di mercoledì e di campionato contro il Borussia Dortmund di sabato prossimo.<br/> <br/>“Mi aspetto una risposta positiva dai nostri giocatori e una grande motivazione per raggiungere i nostri obiettivi in questa stagione”, ha dichiarato il direttore sportivo Hasan Salihamidzic. Il comunicato si conclude dando spazio alle parole di Niko Kovac: “Penso sia giusto così – ha spiegato – I risultati, e anche il modo in cui abbiamo giocato nell’ultima partita mi hanno portato a condividere questa decisione. Mio fratello Robert e io ringraziamo il Bayern per l’ultimo anno e mezzo in cui il nostro team ha vinto campionato, Coppa e Supercoppa. E’ stato bello. Auguro il meglio al club e alla squadra”. Tra i nomi dei papabili successori spiccano quelli di José Mourinho e Massimiliano Allegri. Il preferito dei tifosi sarebbe Erik Ten Hag, attualmente però sotto contratto con l’Ajax.<br/> </p>
    </article>
  </body>
</html>