<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812166.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T17:42:00+00:00"/>
    <meta property="og:title" content="مقدم: حذف معافیت‌های مالیاتی مطبوعات و رسانه‌ها، یک گام به سمت تعطیل کردنشان است"/>
    <meta property="og:description" content=" بیژن مقدم، مدیر مسئول سایت خبری «الف» در این باره به شفقنا رسانه می گوید: در مسئله مالیات ها باید به چند نکته توجه شود. اول اینکه شرایط کشور به نسبت گذشته تغییر کرده است. یعنی رابطه اقتصاد و بودجه کشور و نفت به عنوان منبع اصلی این بودجه تا حد زیادی کاهش پیدا کرده است. البته این یکی از آرزوهای همیشگی اقتصاد دان ها و حتی رهبری کشور بود که وابستگی بودجه به نفت قطع شود. خب کشور ما تقریباً در چنین شرایطی قرار دارد و می خواهیم همانند خیلی از کشورهای دنیا باشیم که به منابع زیرزمینی متکی نیستند ولی به نوعی کشور را اداره می کنند."/>
  </head>
  <body>
    <article>
      <h1>مقدم: حذف معافیت‌های مالیاتی مطبوعات و رسانه‌ها، یک گام به سمت تعطیل کردنشان است</h1>
      <address>
        <time datetime="2019-11-03T17:42:00+00:00">03 Nov 2019, 17:42</time>
      </address>
      <p>در روزهای اخیر موضوع پیش نویس لایحه قانون مالیات بر مجموع درآمد یا اصلاحیه قانون مالیاتهای مستقیم خبر ساز شده است. یکی از نکات مهم این پیش نویس بحث حذف و یا کاهش بسیاری از معافیت‌ها از جمله معافیت‌های مالیاتی مربوط به فعالیت های مطبوعاتی است. بیژن مقدم، مدیر مسئول سایت خبری «الف» معتقد است کسانی که تصمیم به حذف معافیت مالیاتی رسانه ها می گیرند قاعدتاً ارزش رسانه و افکار عمومی را نمی دانند.</p>
      <p> بیژن مقدم، مدیر مسئول سایت خبری «الف» در این باره به شفقنا رسانه می گوید: در مسئله مالیات ها باید به چند نکته توجه شود. اول اینکه شرایط کشور به نسبت گذشته تغییر کرده است. یعنی رابطه اقتصاد و بودجه کشور و نفت به عنوان منبع اصلی این بودجه تا حد زیادی کاهش پیدا کرده است. البته این یکی از آرزوهای همیشگی اقتصاد دان ها و حتی رهبری کشور بود که وابستگی بودجه به نفت قطع شود. خب کشور ما تقریباً در چنین شرایطی قرار دارد و می خواهیم همانند خیلی از کشورهای دنیا باشیم که به منابع زیرزمینی متکی نیستند ولی به نوعی کشور را اداره می کنند.</p>
      <p>او ادامه می دهد: بنابراین به طور صریح باید بگویم با شرایطی که بر ما تحمیل شده، اداره کشور با روند قبلی عملاً ناممکن است. به عبارتی پولی از بابت نفت به آن حجمی که بتواند بودجه را تامین کند، وجود ندارد. به همین دلیل برای اداره کشور باید راه های جایگزینی پیدا شود و طبیعتاً راه ها محدود به یک راه نیست. راه اول کوچک سازی حجم دولت و راه دوم، صرفه جویی در هزینه ها است. چون ما همچنان مانند یک کشور خیلی ثروتمند رفتار و منابع عمومی را اتلاف می کنیم و این امر هم در زندگی فردی و هم جمعی ما وجود دارد. راه سوم، استفاده از ظرفیتی به نام مالیات و به شکل های مختلف از جمله مالیات بر درآمد، مالیات بر سرمایه و… است.</p>
      <p>مدیر مسئول سایت الف تاکید می کند: خیلی از کشورهای دنیا هستند که هیچکدام از منابع زیرزمینی را ندارند و کشورشان از طریق مالیات اداره می شود. بنابراین اگر کشور ما در چنین شرایطی قرار گرفته و دولت قصد دارد قانون مالیات ها را اصلاح کند، قاعدتاً باید از این مورد استقبال کنیم و لازم است در شرایط جدید قانون مالیات ها اصلاح شود.</p>
      <p>مقدم با اشاره به معافیت برخی از مراکز در قانون مالیات ها می گوید: شاید یکی از دلایل معافیت برخی از مراکز به این برمی گشت که این مراکز یا امکان درآمدزایی بالا نداشتند و یا اینکه دولت خواسته درآمدشان را صرف رشد و توسعه خودشان کنند، مانند معافیتی که در حوزه رسانه ها و مطبوعات پیش بینی شده بود. در حال حاضر دولت در پیش نویس لایحه جدید این بند را حذف کرده است. خب در اینجا سوال پیش می آید که آیا تصور قبلی غلط بوده است و رسانه های ما درآمد بالایی دارند ولی بخشی از آن را تحت عنوان مالیات به دولت نمی دهند؟ باید بگویم که این حقیقت ندارد. رسانه های ما شرایط خوبی ندارند، شرایط آن ها هم متاثر از شرایط کشور و اقتصاد است. بنابراین وقتی شرایط رسانه ها خوب نباشد باید از کجا مالیات را تامین کنند؟ اگرچه قبلاً هم شرایط خوبی نداشتند ولی در حال حاضر شرایطشان به مراتب از گذشته بدتر است.</p>
      <p>این مدیر مسئول تاکید می کند: حذف معافیت های مالیاتی عملاً یک گام به سمت تعطیل کردن رسانه ها است. کسانی که چنین تصمیمی می گیرند و احیاناً ممکن است مسیر آینده رسانه های ما به این سمت برود قاعدتاً ارزش رسانه و افکار عمومی را نمی دانند. بنابراین دولت باید با مشورت اهالی رسانه، معاونت مطبوعاتی، وزارت ارشاد و… این بحث را با دید کارشناسانه مطرح و بررسی کند که در صورت اجرایی شدن چنین تصمیمی چه مقدار مالیات از رسانه ها کسب می کند و چه ضرری به آن ها می رساند؟ ابزار دولت برای خدمت و ارتباط با مردم همین رسانه ها هستند. بنابراین با تصویب این لایحه گویی سربازان خود را در میدان دشمن بی صلاح کرده ایم یا تفنگ بی فشنگ به دستشان دادیم.</p>
      <p>مقدم با اشاره به وضعیت حال و گذشته موسساتی مطبوعاتی و مقایسه آن ها می گوید: ما در گذشته روزنامه های بزرگی چون اطلاعات، کیهان، همشهری، جام جم و… داشتیم و تصور بیرونی این بود که موسسه مطبوعاتی هستند و به دلیل تیراژهای بالا و پشتیبانی دستگاه ها شرایط خوبی دارند، ولی الان ببینید که همین روزنامه ها در حال حاضر چه شرایطی دارند؟ چقدر از نیروهایشان را به دلیل کمبود بودجه تعدیل و اخراج کرده اند؟ و تیراژ هایشان به کجا رسیده که گاهی از بیان آن عاجزند؟ به عقیده من، در حال حاضر موسسه مطبوعاتی بزرگ نداریم، به همین دلیل در چنین شرایطی همه رسانه ها دچار مشکل می شوند.</p>
    </article>
  </body>
</html>