<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637862/%DA%A9%D8%B4%D9%81-%DB%B2%DB%B9%DB%B0-%DA%A9%DB%8C%D9%84%D9%88%DA%AF%D8%B1%D9%85-%D8%AA%D8%B1%DB%8C%D8%A7%DA%A9-%D8%A7%D8%B2-%D8%AE%D9%88%D8%AF%D8%B1%D9%88%DB%8C-%D9%82%D8%A7%DA%86%D8%A7%D9%82%DB%8C%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T17:22:00+00:00"/>
    <meta property="og:title" content="کشف ۲۹۰ کیلوگرم تریاک از خودروی قاچاقیان"/>
    <meta property="og:description" content="رئیس پلیس مبارزه با موادمخدر پایتخت از دستگیری ۲ قاچاقچی خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/637862/%DA%A9%D8%B4%D9%81-%DB%B2%DB%B9%DB%B0-%DA%A9%DB%8C%D9%84%D9%88%DA%AF%D8%B1%D9%85-%D8%AA%D8%B1%DB%8C%D8%A7%DA%A9-%D8%A7%D8%B2-%D8%AE%D9%88%D8%AF%D8%B1%D9%88%DB%8C-%D9%82%D8%A7%DA%86%D8%A7%D9%82%DB%8C%D8%A7%D9%86">کشف ۲۹۰ کیلوگرم تریاک از خودروی قاچاقیان</a>
      </h1>
      <h2>رئیس پلیس مبارزه با موادمخدر پایتخت از دستگیری ۲ قاچاقچی خبر داد.</h2>
      <address><time datetime="2019-11-03T17:22:00+00:00">03 Nov 2019, 17:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ محمد بخشنده رئیس پلیس مبارزه با موادمخدر پایتخت گفت: ماموران عملیات ویژه پلیس مبارزه با موادمخدر پایتخت با دریافت خبری مبنی بر اینکه یکی از قاچاقچیان حرفه‌ای موادمخدر، با همکاری همدستش مقادیری تریاک از استان‌های جنوبی کشور خریداری و قصد دارند با ۲ دستگاه پژو به تهران منتقل کنند، بررسی موضوع در دستور کار قرار گرفت.</p>
      <p>این مقام انتظامی با بیان اینکه در تحقیقات اولیه مشخص شد خبر صحت دارد و متهمان با گذشتن از استان یزد قصد دارند، مواد افیونی را به تهران منتقل کنند، افزود: در پایش‌های اطلاعاتی زمان و مسیر حرکت متهم به دست آمد و نتیجه تحقیقات انجام شده در اختیار مقام قضائی قرار گرفت.</p>
      <p>بخشنده اعلام کرد: تیمی از ماموران عملیات ویژه این پلیس با هماهنگی مقام قضائی به محور مواصلاتی یزد - تهران اعزام شدند.<br/>وی افزود: مراقبت‌های ویژه ادامه داشت تا اینکه ماموران اعزامی موفق شدند، هر ۲ خودرو متهمان را در محور مواصلاتی به شهر تهران مشاهده و دستور توقف خودرو‌ها را صادر کردند.</p>
      <p>این مقام انتظامی با اشاره به اینکه راننده‌های هر ۲ خودرو توجهی به فرمان‌های پلیسی نمی‌کردند، خاطرنشان کرد: ماموران اعزامی در ابتدا سه تیر هوایی شلیک، ولی متهمان همچنان به فرار خود ادامه می‌دادند که در نهایت با شلیک ۱۲ تیر به لاستیک‌های خودرو‌ها، هر دو خودرو متوقف و راننده آن‌ها نیز دستگیر شدند.</p>
      <p>رئیس پلیس مبارزه با مواد مخدر پایتخت با اشاره به کشف ۲۹۰ کیلوگرم تریاک در بازرسی از خودرو متهمان تصریح کرد: متهمان پس از بازجویی تکمیلی در اختیار مرجع قضائی قرار گرفتند.</p>
    </article>
  </body>
</html>