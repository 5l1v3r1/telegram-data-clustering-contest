<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637874/%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%B2%D9%85%DB%8C%D9%86%E2%80%8C%D8%AE%D9%88%D8%A7%D8%B1%DB%8C-%D8%AF%D8%B1-%DA%A9%D8%B1%D8%AF%D8%B3%D8%AA%D8%A7%D9%86-%D8%A7%D8%B1%D8%A7%D8%B6%DB%8C-%D9%85%D9%84%DB%8C-%D8%B1%D9%81%D8%B9-%D8%AA%D8%B5%D8%B1%D9%81-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T17:49:00+00:00"/>
    <meta property="og:title" content="برخورد با زمین‌خواری در کردستان؛ اراضی ملی رفع تصرف شود"/>
    <meta property="og:description" content="مشاور انتظامی سازمان امور اراضی کشور با تاکید بر ضرورت برخورد قانونی با پدیده شوم زمین‌خواری، کوه‌خواری و غار‌خواری گفت: باید اراضی ملی رفع تصرف شود."/>
  </head>
  <body>
    <article>
      <h1>
        <a href="https://www.bultannews.com/fa/news/637874/%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%B2%D9%85%DB%8C%D9%86%E2%80%8C%D8%AE%D9%88%D8%A7%D8%B1%DB%8C-%D8%AF%D8%B1-%DA%A9%D8%B1%D8%AF%D8%B3%D8%AA%D8%A7%D9%86-%D8%A7%D8%B1%D8%A7%D8%B6%DB%8C-%D9%85%D9%84%DB%8C-%D8%B1%D9%81%D8%B9-%D8%AA%D8%B5%D8%B1%D9%81-%D8%B4%D9%88%D8%AF">برخورد با زمین‌خواری در کردستان؛ اراضی ملی رفع تصرف شود</a>
      </h1>
      <h2>مشاور انتظامی سازمان امور اراضی کشور با تاکید بر ضرورت برخورد قانونی با پدیده شوم زمین‌خواری، کوه‌خواری و غار‌خواری گفت: باید اراضی ملی رفع تصرف شود.</h2>
      <address><time datetime="2019-11-03T17:49:00+00:00">03 Nov 2019, 17:49</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مراسم آغاز به کار و معارفه فرمانده یگان حفاظت از امور اراضی سازمان جهاد کشاورزی استان <b>کردستان</b> ظهر امروز با حضور مسئولان کشوری و استانی در این شهر برگزار شد.</p>
      <p>سرهنگ تقی ایروانی، مشاور انتظامی <b>سازمان امور اراضی</b> کشور نیز در این مراسم با بیان اینکه این سازمان با راه‌اندازی سامانه پاسخ‌گویی 131، خرید 350 دستگاه ماشین و اختصاص 1200 نفر نیرو به استان‌ها، یگان‌های خود را تشکیل و فعالیتش را در سراسر کشور آغاز کرده است.</p>
      <p>وی افزود: سازمان امور اراضی کشور علی‌رغم کوچک بودن، اما چون یک سازمان و ماموریت حاکمیتی دارد دارای سختی کار بیشتری است چراکه طرف ما مردم و <b>کشاورزان</b> بوده و باید سایر ارگان‌ها برای اجرای مأموریت‌ها ما را همراهی کنند.</p>
      <p>مشاور انتظامی سازمان امور اراضی کشور با اعلام اینکه سبد غذایی کشور 18 میلیون هکتار است، تصریح کرد: هدف اصلی دشمن برای کشور ایران تهدید سبد غذایی است تا روز به روز سبد غذای مردم را کوچک‌تر و تحت فشار اقتصادی قرار دهد.</p>
      <p>وی اذعان کرد: متأسفانه حوزه زمین متولی اصلی ندارد در حالی که باید با پدیده شوم زمین‌خواری، کوه‌خواری و غار‌خواری برخورد جدی و قانونی صورت گرفته و اراضی ملی رفع تصرف شود.</p>
      <p>ایروانی بیان کرد: براساس آمارهای موجود، احکام به‌جا مانده زیادی در حوزه زمین وجود دارد که باید این یگان جدید به پیگیری این موضوع بپردازد.</p>
      <p>سرهنگ طارق کمالوند، رئیس پلیس پیشگیری فرماندهی انتظامی کردستان نیز در این مراسم به تشریح فلسفه راه‌اندازی یگان حفاظت از اراضی و اهمیت ویژه آن پرداخت و اظهار داشت: این یگان نیازمند امکانات و تقویت واحدهای بخش‌ها، پست‌ها و راه‌اندازی مقر ایستگاه است.</p>
      <p>وی افزود: فرمانده جدید یگان حفاظت از اراضی کردستان از افسران باسابقه، فعال، موفق و متخصص است و نیروی انتظامی نیز قطعاً در راستای پیشبرد اهداف و مأموریت‌ها وی را کمک می‌کند.</p>
      <p>رئیس پلیس پیشگیری فرماندهی انتظامی کردستان تصریح کرد: از فرمانده یگان حفاظت اراضی کشور انتظار می‌رود در فراهم کردن تجهیزات و امکانات لازم برای یگان نوپای کردستان همکاری لازم را داشته باشد.</p>
      <p>در پایان این مراسم «سرهنگ میرکی» از افسران متعد، مومن، متخصص و با تجربه به عنوان فرمانده یگان حفاظت از اراضی کشاورزی استان کردستان معرفی شد.</p>
      <p>انتهای پیام/</p>
    </article>
  </body>
</html>