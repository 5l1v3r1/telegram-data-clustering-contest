<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/tragodia-sto-chaidari-ta-skoteina-mystika-oi-ektelestes-apo-to-exoteriko-kai-to-panakrivo-symvolaio-thanatoy-ti-gnorize-o-49chronos-epicheirimatias/"/>
    <meta property="og:site_name" content="europost.gr"/>
    <meta property="article:published_time" content="2019-11-03T17:00:42+00:00"/>
    <meta property="og:title" content="Τραγωδία στο Χαϊδάρι: Τα σκοτεινά μυστικά, οι εκτελεστές από το εξωτερικό και το πανάκριβο συμβόλαιο θανάτου! Τι γνώριζε ο 49χρονος επιχειρηματίας?…"/>
    <meta property="og:description" content="Το θύμα φέρεται να γνώριζε για το συμβόλαιο θανάτου που έφερε το όνομά του και έπαιρνε μέτρα,. Φως στην υπόθεση αναμένεται να ρίξουν οι δύο αστυνομικοί που συνόδευαν το θύμα. Δόθηκε ποσό άνω των 100.000"/>
  </head>
  <body>
    <article>
      <h1>Τραγωδία στο Χαϊδάρι: Τα σκοτεινά μυστικά, οι εκτελεστές από το εξωτερικό και το πανάκριβο συμβόλαιο θανάτου! Τι γνώριζε ο 49χρονος επιχειρηματίας?…</h1>
      <address>
        <time datetime="2019-11-03T17:00:42+00:00">03 Nov 2019, 17:00</time>
      </address>
      <p>Το θύμα φέρεται να γνώριζε για το συμβόλαιο θανάτου που έφερε το όνομά του και έπαιρνε μέτρα,. Φως στην υπόθεση αναμένεται να ρίξουν οι δύο αστυνομικοί που συνόδευαν το θύμα. Δόθηκε ποσό άνω των 100.000 ευρώ στους εκτελεστές για τη δολοφονία. Χειρουργικές και μελετημένες οι κινήσεις των δραστών. Οι δράστες της δολοφονίας είχαν μαζί τους ομάδα υποστήριξης με ενόπλους,</p>
      <p>Επαγγελματίες εκτελεστές από το εξωτερικό φέρεται να προσέλαβαν και μάλιστα έναντι δεκάδων χιλιάδων ευρώ, οι ηθικοί αυτουργοί της δολοφονίας του Δ.Μ. προκειμένου να τον βγάλουν από την μέση για λόγους, που ακόμα μόνον οι ίδιοι γνωρίζουν.</p>
      <p>Αυτή η πληροφορία που έφτασε στα γραφεία της Ασφάλειας, σχεδόν ένα 24ωρο έπειτα από την μαφιόζικη δολοφονία του 49χρονου επιχειρηματία, εξετάζεται πλέον με ιδιαίτερη προσοχή από τους ερευνητές του Τμήματος Ανθρωποκτονιών με δεδομένο το γεγονός πως το θύμα ήταν ένας στόχος δύσκολος, ο οποίος όπως λέγεται στα σκοτεινά μονοπάτια της νύχτας είχε πάντα μαζί του ένοπλη συνοδεία και μάλιστα από Αστυνομικούς εν ενεργεία, τους οποίους είχε μισθώσει εξ επί τούτου, όπως αναφέρουν οι πληροφορίες.</p>
      <p>Άλλωστε, οι δυο Αστυνομικοί που βρέθηκαν εντελώς …τυχαία στο περιστατικό και εντελώς τυχαία…γνώριζαν και τον επιχειρηματία που έπεσε νεκρός, πλέον ερευνώνται από τους «Αδιάφθορους» της ΕΛ.ΑΣ, όσον αφορά στην ενδεχόμενη έμμισθη σχέση που μπορεί να είχαν με το θύμα.</p>
      <p>Σύμφωνα με άριστα διασταυρωμένες πληροφορίες, ο Δημήτρης Μάλαμας φέρεται να διατηρούσε στενές φιλικές σχέσεις, τόσο με τον Βασίλη Στεφανάκο που έπεσε νεκρός έπειτα από μαφιόζικη ενέδρα στα γραφεία της επιχείρησης του στο Χαϊδάρι τον Ιανουάριο του 2018, όσο και με τον μυστηριώδη πρώην Αστυνομικό και συγκεκριμένα ΕΚΑΜιτη Σ.Π., ο οποίος επίσης είχε δολοφονηθεί, στην περιοχή της Παλλήνης, έξω από ταβέρνα το Μάιο του 2018.</p>
      <p>Ωστόσο η δολοφονία του Σ.Π. ήταν αυτή που συντάραξε τον Μάλαμα, καθώς φαίνεται πως οι φιλικές σχέσεις που είχε με τον πρώην ΕΚΑΜιτη ήταν πιο στενές και ίσως να είχαν και «επιχειρηματική» χροιά.</p>
      <p>Έλεγε στους δικούς του ότι φοβόταν για τη ζωή του<br/>Οι «γλώσσες» στον ελληνικό υπόκοσμο λένε πως έπειτα από την δολοφονία Σ.Π., ο Δ.Μ. είχε κλειστεί στο «καβούκι» του και έλεγε στους δικούς του ανθρώπους πως πλέον φοβάται και ο ίδιος για την ζωή του και για το λόγο αυτό είχε κάνει κινήσεις να έχει πάντα μαζί του σωματοφύλακες, κυρίως μάλιστα κατά την διάρκεια των μετακινήσεων του.</p>
      <p>Επίσης οι ίδιες πληροφορίες, που πλέον έχουν μπει στο «μικροσκόπιο» της Ασφάλειας Αττικής, αναφέρουν πως ο Δ.Μ. αναζήτησε προστασία μέσω των γνωριμιών που είχε στην Αστυνομία, είτε με εν ενεργεία αστυνομικούς ή ακόμα και με αποστράτους και μάλιστα Αξιωματικούς, προκειμένου να βρει τους ανθρώπους που θα του εξασφάλιζαν την ζωή.</p>
      <p>Άλλωστε και ο ίδιος πίστευε πως κάπου στην Αθήνα είχε υπογραφεί με αίμα ένα «συμβόλαιο θανάτου» που έφερε το όνομα του και αργά η γρήγορα αυτό το «συμβόλαιο» θα εκτελούνταν.</p>
      <p>Οι «κακές» γλώσσες στην αθηναϊκή νύχτα λένε πως το «συμβόλαιο θανάτου» του Δ.Μ. ήταν το αμέσως ακριβότερο μετά από αυτό του Βασίλη Στεφανάκου, ο οποίος την εποχή που δολοφονήθηκε θεωρούνταν ο απόλυτος «Άρχοντας της Αττικής».</p>
      <p>Μάλιστα οι ίδιες πληροφορίες αναφέρουν πως οι άγνωστοι μέχρι στιγμής ηθικοί αυτουργοί της δολοφονίας του Δ.Μ. έβαλαν βαθιά το χέρι τους στην «φορτωμένη» τσέπη τους, δαπανώντας ένα ποσό άνω των 100.000 ευρώ προκειμένου να μισθώσουν επαγγελματίες του είδους από το εξωτερικό, ώστε να βγάλουν από την μέση τον 49χρονο επιχειρηματία.</p>
      <p>Χειρουργικές και μελετημένες οι κινήσεις των εκτελεστών<br/>Το γεγονός πως οι εκτελεστές του Μάλαμα είναι απόλυτοι επαγγελματίες του είδους, διαφαίνεται και από την ενέργεια που πραγματοποίησαν, καθώς πλησίασαν το θύμα τους από το αντίθετο ρεύμα κυκλοφορίας από το οποίο κινούνταν ο 49χρονος επιχειρηματίας και τον «γάζωσαν» με Καλάσνικοφ και ενώ η μοτοσυκλέτα που οδηγούσε ο συνεργός του εκτελεστή κινούνταν έστω και με μικρή ταχύτητα.</p>
      <p>Το γεγονός αυτό, η εκτέλεση εν κινήσει δηλαδή, δείχνει αν μη τι άλλο πως τουλάχιστον ο οπλοφόρος που έκοψε το νήμα ζωής του Δ.Μ. ήταν όχι μόνο επαγγελματίας, αλλά είχε και αυτοπεποίθηση: «…η ενέργεια του δείχνει πως ξέρει καλά να χειρίζεται το Καλάσνικοφ και κυρίως είχε αυτοπεποίθηση. Αυτό δείχνει άνθρωπο, οποίος έχει χρησιμοποιήσει πολλές φορές Καλάσνικοφ και σίγουρα δεν ήταν η πρώτη φορά που αφαιρούσε ζωή», λέει με νόημα στην «Real» αστυνομικός που έχει γνώση των ερευνών.</p>
      <p>Άλλωστε οι ερευνητές της Ασφάλειας είναι πεπεισμένοι πως οι δράστες της δολοφονίας είχαν μαζί τους τόσο ομάδα υποστήριξης με ενόπλους, όσο και ανθρώπους που παρακολούθησαν διακριτικά το θύμα από το σπίτι του μέχρι και το σημείο της εκτέλεσης ειδοποιώντας για την άφιξη του την κατάλληλη χρονική στιγμή τους πληρωμένους δολοφόνους.</p>
      <p>Παράλληλα η εκτέλεση του Δ.Μ. και ο τρόπος με τον οποίο έγινε, δείχνει πως οι δράστες υπολόγιζαν πως μαζί του το θύμα θα είχε συνοδεία και για το λόγο αυτό διάλεξαν να κινηθούν στο αντίθετο ρεύμα κυκλοφορίας με αυτό που κινούνταν ο 49χρονος επιχειρηματίας.</p>
      <p>Τα κρυμμένα μυστικά<br/>Το ερώτημα όμως είναι γιατί υπογράφηκε «συμβόλαιο θανάτου» στο όνομα του Δ.Μ. ο οποίος φαινομενικά δεν είχε απασχολήσει τις Αρχές για αμιγώς υποθέσεις της νύχτας.</p>
      <p>Ο Δ.Μ. είχε πολλούς γνωστούς στην Αστυνομία, λένε οι πληροφορίες. Άλλωστε το 1998 το όνομα του είχε αναφερθεί σε υπόθεση εκτεταμένης διαφθοράς στην ΕΛ.ΑΣ με προστασία λεσχών και κέντρων διασκέδασης, στην οποία φέρεται να συμμετείχαν επίορκοι Αστυνομικοί, εν ενεργεία εκείνη την εποχή. Επίσης στην ίδια υπόθεση είχε ακουστεί και το όνομα του πρώην ΕΚΑΜιτη Σ. Π. ο όποιος δολοφονήθηκε στην Παλλήνη το 2018.</p>
      <p>Πηγή: Real News</p>
      <h3>Σχετικά</h3>
    </article>
  </body>
</html>