<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-hongkongu-ctyri-zraneni-po-utoku-nozem-strety-i-slzny-plyn/1816724?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T17:42:00+00:00"/>
    <meta property="og:title" content="V Hongkongu čtyři zranění po útoku nožem, střety i slzný plyn"/>
    <meta property="og:description" content="Hongkong - Nejméně čtyři lidé dnes utrpěli zranění po útoku nožem v místě, kde se konal protest prodemokratického hnutí v Hongkongu. Podle místních médií jsou dva zranění v kritickém stavu. Útok se stal u nákupního středisku Cityplaza mall ve čtvrti Tai Koo. Jeden ze zraněných přišel o část ucha, které mu ukousl útočník, údajně přívrženec Pekingu, než ho zpacifikovali ostatní lidé v nákupním centru."/>
  </head>
  <body>
    <article>
      <h1>V Hongkongu čtyři zranění po útoku nožem, střety i slzný plyn</h1>
      <address><time datetime="2019-11-03T17:42:00+00:00">03 Nov 2019, 17:42</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Nejméně čtyři lidé dnes utrpěli zranění po útoku nožem v místě, kde se konal protest prodemokratického hnutí v Hongkongu. Podle místních médií jsou dva zranění v kritickém stavu. Útok se stal u nákupního středisku Cityplaza mall ve čtvrti Tai Koo. Jeden ze zraněných přišel o část ucha, které mu ukousl útočník, údajně přívrženec Pekingu, než ho zpacifikovali ostatní lidé v nákupním centru.</p>
      <slideshow>
        <figure>
          <img src="https://i3.cn.cz/6/1572800794_P201911030522401.jpg"/>
        </figure>
        <figure>
          <img src="https://i3.cn.cz/6/1572799724_P201911030507801.jpg"/>
        </figure>
        <figure>
          <img src="https://i3.cn.cz/6/1572799291_P201911030503101.jpg"/>
        </figure>
        <figure>
          <img src="https://i3.cn.cz/6/1572799310_P201911030503701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Podle agentury AFP je zraněných šest, čtyři muži a dvě ženy. Policisté na místě zatkli tři lidi.</p>
      <p>Později se policisté a demonstranti střetli v násilných potyčkách ve stejné čtvrti, jejíž obyvatelé převážně patří k hongkongské střední vrstvě. Policie rozháněla protestující za pomoci slzného plynu. Nepovolené demonstrace a následné střety mezi pořádkovými silami a demonstranty se odehrály i v dalších částech města.</p>
      <p>Cityplaza byla dějištěm jednoho z dnešních protestů. Útok nožem podle místních médií vyvolaly rozdílné politické názory. Útočník zranil nejméně čtyři lidi, než jej zbil rozzuřený dav a než byl zatčen. Mezi zraněnými se ocitl i místní radní Andrew Chiu Ka-yin, který podle listu The South China Morning Post utrpěl zranění ucha. Deník vyzpovídal i zraněnou ženu, která uvedla, že útočník se na ni vrhl s nožem po hádce s její sestrou a jejím manželem, ti byli také zraněni.</p>
      <p>The Hong Kong Free Press uvedl, že útočník byl přívrženec Pekingu hovořící mandarínštinou, tedy úředním jazykem na pevnině, a že policie později dav rozprášila.</p>
      <p>Již sobotní protesty v Hongkongu byly podle agentury Reuters jedny z nejnásilnějších za poslední týdny. Demonstranti při nich zdemolovali kancelář čínské státní agentury Nová Čína. Hongkongská policie nasadila proti davům slzný plyn, vodní děla, pepřový sprej, gumové projektily, ale i ostrou munici. Demonstranti na muže zákona házeli zápalné lahve, ničili obchody a podpalovali vstupy do metra. Blíže neurčený počet lidí byl zadržen, několik zraněno.</p>
      <p>O nárůstu brutality v Hongkongu svědčil i incident z 19. října, při kterém byl pobodán aktivista při rozdávání letáků s pozvánkou na demonstraci. Útočník ho zasáhl do krku a břicha a těžce ho zranil. O několik dnů dříve noži a kladivy napadli jednoho z vůdců protestního hnutí Jimmyho Shama. Cílem takových útoků je zastrašit odpůrce vlády a dosáhnout ukončení protestů.</p>
      <p>Měsíce trvající protesty uvrhly Hongkong do největší krize od roku 1997. Jejich spouštěčem byl návrh zákona, který by umožnil vydávat osoby podezřelé z trestné činnosti ke stíhání do pevninské Číny.</p>
      <p>Hongkong je v současné době spravován podle principu jedna země, dva systémy, což má zaručovat demokratické zřízení a autonomní výsady. Kritici ale tvrdí, že Peking tyto svobody postupně omezuje. Demonstranti v ulicích od června žádají demokratické reformy, včetně přímé volby správce Hongkongu.</p>
    </article>
  </body>
</html>