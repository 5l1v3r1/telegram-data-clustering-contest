<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637865/%D8%AA%D8%B1%D8%A7%D9%85%D9%BE-%D8%AF%D8%B1%D8%A8%D8%A7%D8%B1%D9%87-%D8%AA%D9%88%D8%A7%D9%81%D9%82-%D8%A8%D8%B1%DA%AF%D8%B2%DB%8C%D8%AA-%DA%A9%D8%A7%D9%85%D9%84%D8%A7-%D8%AF%D8%B1-%D8%A7%D8%B4%D8%AA%D8%A8%D8%A7%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T17:28:00+00:00"/>
    <meta property="og:title" content="ترامپ درباره توافق برگزیت کاملا در اشتباه است"/>
    <meta property="og:description" content="نخست‌وزیر انگلیس در واکنش به اظهارات اخیر ترامپ که گفته بود تحت توافق جدیدِ برگزیت واشنگتن نمی‌تواند با لندن توافق تجاری داشته باشد..."/>
  </head>
  <body>
    <article>
      <h1>
        <a href="https://www.bultannews.com/fa/news/637865/%D8%AA%D8%B1%D8%A7%D9%85%D9%BE-%D8%AF%D8%B1%D8%A8%D8%A7%D8%B1%D9%87-%D8%AA%D9%88%D8%A7%D9%81%D9%82-%D8%A8%D8%B1%DA%AF%D8%B2%DB%8C%D8%AA-%DA%A9%D8%A7%D9%85%D9%84%D8%A7-%D8%AF%D8%B1-%D8%A7%D8%B4%D8%AA%D8%A8%D8%A7%D9%87-%D8%A7%D8%B3%D8%AA">ترامپ درباره توافق برگزیت کاملا در اشتباه است</a>
      </h1>
      <h2>نخست‌وزیر انگلیس در واکنش به اظهارات اخیر ترامپ که گفته بود تحت توافق جدیدِ برگزیت واشنگتن نمی‌تواند با لندن توافق تجاری داشته باشد...</h2>
      <address><time datetime="2019-11-03T17:28:00+00:00">03 Nov 2019, 17:28</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از میرر، در واکنش به اظهارات هفته گذشته دونالد ترامپ، رئیس‌جمهور آمریکا، که گفته بود واشنگتن نمی‌تواند تحت توافق جدیدی که در خصوص برگزیت با اتحادیه اروپا به دست آمده به وعده‌های خود درباره معامله‌های تجاری بزرگ با انگلیس عمل کند، بوریس جانسون، نخست وزیر انگلیس، حالت دفاعی به خود گرفت و آن را اشتباه محض توصیف کرد.</p>
      <p>جانسون در این خصوص گفت: «متاسفم، نمی‌خواهم هیچ نوع امیدواری به رئیس‌جمهور آمریکا بدهم، اما در آن مورد باید بگویم او در اشتباه محض است». نخست وزیر انگلیس در ادامه توضیح داد که «هرکسی که به توافق ما نگاه کند، می‌تواند ببیند که توافق بزرگی است و آنچه این توافق انجام می‌دهد آن است که به ما اجازه می‌دهد کنترل پول، مرز‌ها و قوانین خودمان را در دست بگیریم. همچنین به ما امکان رهایی کامل از برنامه‌های تعرفه‌ای را می‌دهد».</p>
      <p>رئیس‌جمهور آمریکا هفته گذشته در گفتگو با نایجل فراژ، رهبر حزب برگزیت انگلیس، اعلام کرد با توافق جدیدی که جانسون با اتحادیه اروپا به دست آورده مخالف است و افزود «روراست باید باشم، واشنگتن نمی‌تواند معامله تجاری با انگلیس انجام دهد، نمی‌تواند کاری کند».</p>
      <p>او در ادامه توضیح داد: «نمی‌توانیم با انگلیس توافق تجاری داشته باشیم، چون فکر می‌کنم خیلی بیشتر از آنچه که شما در اتحادیه اروپا انجام می‌دهید می‌توانیم به دست آوریم». این در حالی است که در ماه اوت، ترامپ گفته بود با انگلیس «معامله تجاری بسیار بزرگی» انجام خواهد داد و پیش‌بینی کرده بود که خروج این کشور از اتحادیه اروپا به مانند «از میان رفتن زنجیر دور پا» خواهد بود.</p>
      <p>جانسون که با وعده عملی کردن برگزیت در تاریخ مقرر شده (۳۱ اکتبر یا ۹ آبان) بر سر کار آمد، بلافاصله نمایندگانی را به آمریکا اعزام کرد تا برای پیدا کردن یک مسیر کوتاه و سریع برای دست‌یابی به توافق تجاری آزاد با واشنگتن پس از برگزیت مذاکراتی را با سران واشنگتن انجام دهند. نمایندگان جانسون در این دیدار از پیشرفت و سرعت خوب مذاکرت و بالا بودن میزان توافقات تجاری ابراز خرسندی کردند. اما به نظر می‌رسد تا به امروز هیچ کدام از اهداف جانسون محقق نشده است. انگلیس نه تنها در تاریخ مقرر از اتحادیه اروپا خارج نشد، بلکه امید‌های رئیس‌جمهور برای انجام معاملات تجاری بزرگ با آمریکا نیز بر باد رفت.</p>
    </article>
  </body>
</html>