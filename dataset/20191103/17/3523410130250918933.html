<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637866/%D8%A7%D8%AC%D8%A7%D8%B2%D9%87-%D8%AA%D8%AD%D9%85%DB%8C%D9%84-%D8%AF%DB%8C%DA%A9%D8%AA%D9%87%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D9%88%D9%84%D8%AA-%D8%AC%D8%AF%DB%8C%D8%AF-%D8%B1%D8%A7-%D9%86%D9%85%DB%8C%E2%80%8C%D8%AF%D9%87%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T17:25:00+00:00"/>
    <meta property="og:title" content="اجازه تحمیل دیکته‌های آمریکا به دولت جدید را نمی‌دهیم"/>
    <meta property="og:description" content="عضو شورای مرکزی حزب الله لبنان گفت که ما به آمریکا اجازه نخواهیم داد دیکته‌های خود را بر دولت جدید تحمیل کند."/>
  </head>
  <body>
    <article>
      <h1>
        <a href="https://www.bultannews.com/fa/news/637866/%D8%A7%D8%AC%D8%A7%D8%B2%D9%87-%D8%AA%D8%AD%D9%85%DB%8C%D9%84-%D8%AF%DB%8C%DA%A9%D8%AA%D9%87%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D9%88%D9%84%D8%AA-%D8%AC%D8%AF%DB%8C%D8%AF-%D8%B1%D8%A7-%D9%86%D9%85%DB%8C%E2%80%8C%D8%AF%D9%87%DB%8C%D9%85">اجازه تحمیل دیکته‌های آمریکا به دولت جدید را نمی‌دهیم</a>
      </h1>
      <h2>عضو شورای مرکزی حزب الله لبنان گفت که ما به آمریکا اجازه نخواهیم داد دیکته‌های خود را بر دولت جدید تحمیل کند.</h2>
      <address><time datetime="2019-11-03T17:25:00+00:00">03 Nov 2019, 17:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>شیخ نبیل قاووق</b> عضو شورای مرکزی <b>حزب‌الله لبنان</b> گفت: بدترین صحنه‌ای که دیدیم این است که برخی از فاسدان سوار بر موج <b>اعتراضات</b> شده و برای حفاظت از خود به هدایت جنبش مردمی پرداختند.</p>
      <p> </p>
      <p>وی افزود: برخی احزابی که متهم به فساد و مسئول سیاست‌های اقتصادی و مالی نادرست هستند جنبش مردمی را به نبرد تسویه حساب با دشمنان سیاسی خود سوق دادند و بحران اقتصادی دشوار را به بحران سیاسی دشوارتری تبدیل کردند و کشور را به هرج و مرج و خطر غرق شدن در فتنه سوق دادند.</p>
      <p> </p>
      <p>نبیل قاووق خواستار حمایت از جنبش مردمی که خواهان اصلاحات اقتصادی و رشد اقتصادی کشور است شد و در عین حال تاکید کرد که توهین و ناسزاگویی از سوی معترضان و مردم غیرقابل قبول است.</p>
      <p> </p>
      <p>عضو شورای مرکزی حزب الله گفت که منحرف کردن جنبش مردمی از اهدافش منجر به از بین رفتن جنبش خواهد شد و امید اصلاحات از بین می‌رود و در نتیجه فاجعه اقتصادی و مالی برای همه رخ خواهد داد.</p>
      <p> </p>
      <p>نبیل قاووق گفت که آنچه در این مرحله لازم است مقابله با بحران‌های اقتصادی، مالی و زندگی قبل از تسویه حساب‌های سیاسی است. </p>
      <p> </p>
      <p>وی اظهار داشت: برخی از شخصیت‌ها و احزاب سیاسی تنها هم و غمشان تسویه حساب با دشمنانشان است و اولویت آنها نجات کشور نیست و برخی نیز در خارج بر تغییر معادلات سیاسی و موازنه قدرت یعنی تحقق دستاوردهایی به ضرر مقاومت و وحدت ملی و ثبات دل بسته‌اند.</p>
      <p> </p>
      <p>قاووق تاکید کرد که حزب الله به دنبال دولت مورد اعتمادی است و برای تشکیل دولتی قابل اعتماد و قوی که صدای مردم را بشنود و قادر به پیشبرد اقتصاد و محاکمه فاسدان و بازگرداندن اموال غارت شده باشد تلاش خواهد کرد.</p>
      <p> </p>
      <p>عضو شورای مرکزی حزب الله گفت: آمریکا علنا وارد خط بحران لبنان شده و می‌خواهد از جنبش مردمی برای تحقق دستاوردهای سیاسی خود استفاده کند. موضع ما در حزب الله روشن و علنی است و ما اجازه نخواهیم داد که دیکته‌های آمریکا به دولت جدید راه یابد و به آمریکا اجازه نخواهیم داد که در این مرحله و سایر مراحل دستاوردهای سیاسی محقق کند.</p>
      <p>انتهای پیام/</p>
    </article>
  </body>
</html>