<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/03/znaj-nashyh-ukrayinets-stav-chempionom-svitu-z-dryftyngu/"/>
    <meta property="og:site_name" content="Рубрика"/>
    <meta property="article:published_time" content="2019-11-03T17:07:40+00:00"/>
    <meta property="og:title" content="Знай наших: українець став чемпіоном світу з дрифтингу"/>
    <meta property="og:description" content="Дрифтер з Одеси Дмитро Іллюк посів перше місце на FIA Motorsport Games, які відбуваються в Римі. Він керував автомобілем Nissan 200SX і переміг спортсменів з Чехії та Росії, повідомляє одеське видання “Пушкінська”. Іллюк змагався із 24 спортсменами. Під час перегонів він обігнав чеха Міхала Райхерта, що принесло спортсмену перемогу. Організатори відзначили, що заїзд проходив на дуже […]"/>
  </head>
  <body>
    <article>
      <h1>Знай наших: українець став чемпіоном світу з дрифтингу</h1>
      <address><time datetime="2019-11-03T17:07:40+00:00">03 Nov 2019, 17:07</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/1-1-620x420-c-1.jpeg"/>
      </figure>
      <p>
        <b>
          <b>Дрифтер з Одеси Дмитро Іллюк посів перше місце на FIA Motorsport Games, які відбуваються в Римі.</b>
        </b>
      </p>
      <p>Він керував автомобілем Nissan 200SX і переміг спортсменів з Чехії та Росії, повідомляє одеське видання <a href="https://pushkinska.net/news/odessit-stal-chempionom-mira-po-driftingu-na-vsemirnyih-avtosportivnyih-igrah-video">“Пушкінська”.</a></p>
      <p>Іллюк змагався із 24 спортсменами. Під час перегонів він обігнав чеха Міхала Райхерта, що принесло спортсмену перемогу.</p>
      <p>Організатори відзначили, що заїзд проходив на дуже мокрій трасі, через що спортсмени робили помилки.</p>
      <figure>
        <iframe src="https://www.youtube.com/embed/EkAXzWG_fcc" width="650" height="350" data-service="Youtube" scrolling="no"/>
      </figure>
      <p>38-річний Дмитро Іллюк – багаторазовий чемпіон України, східної Європи та зимового сезону з дрифту 2018-2019 років. На цих змаганнях він представляв Україну в дисципліні Drifting Cup. Напередодні Іллюк зізнався, що їде за перемогою.</p>
      <p>Крім Дмитра до національної збірної ввійшли ще два спортсмени: 16-річна Вероніка Кононенко і 15-річний Георгій Красько. Обидва беруть участь у дисципліні Karting Slalom Cup.</p>
      <p>FIA Motorsport Games – змагання в стилі Олімпійських ігор. Спортсмени змагаються в шести дисциплінах: картинг, дрифт, Формула 4, TCR, GT і кіберперегони. Цього року беруть участь 50 національних команд. Ігри тривали з 1 по 3 листопада в Римі на трасі ACI Vallelunga.</p>
    </article>
  </body>
</html>