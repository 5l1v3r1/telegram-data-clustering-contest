<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/mon-uhvalilo-strategiyu-rozvitku-osvitnih-ocinyuvan-u-sferi-zagalnoyi-serednoyi-osviti-v-ukrayini-do-2030-go-roku-328330_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T17:50:00+00:00"/>
    <meta property="og:title" content="МОН ухвалило &quot;Стратегію розвитку освітніх оцінювань у сфері загальної середньої освіти в Україні до 2030-го року&quot;"/>
    <meta property="og:description" content="Вже через рік-два школи відчують зміни — у них по-новому будуть проходити випускні іспити."/>
  </head>
  <body>
    <article>
      <h1>МОН ухвалило "Стратегію розвитку освітніх оцінювань у сфері загальної середньої освіти в Україні до 2030-го року"</h1>
      <h2>Вже через рік-два школи відчують зміни — у них по-новому будуть проходити випускні іспити.</h2>
      <address>
        <time datetime="2019-11-03T17:50:00+00:00">03 Nov 2019, 17:50</time>
      </address>
      <p>У нас досі немає системи оцінювання, яка б просвічувала рентгеном усі рівні системи освіти, від п'ят до маківки, й нагромаджувала єдину базу даних. Проте нещодавно зроблено перші реальні кроки до цього, — колегія МОН ухвалила "Стратегію розвитку освітніх оцінювань у сфері загальної середньої освіти в Україні до 2030-го року". Якщо рішення колегії Міносвіти буде виконано ( а його поки що ніхто не скасовував), то вже за рік-два школи відчують зміни, — в них по-новому проходитимуть випускні іспити (державна підсумкова атестація — ДПА), буде більше моніторингових і міжнародних досліджень. </p>
      <p>Про це у своїй статті для <a href="https://dt.ua/">DT.UA</a> пише Оксана Онищенко. За її словами, у 4-му класі залишається Державна підсумкова атестація з елементами ЗНО. Враховуючи вікові особливості маленьких школярів, вона, як і раніше, буде проходити у школі, в комфортних для них умовах. </p>
      <p>"Але є кілька новацій. Перша — у Стратегії пропонується інакше визначити мету ДПА. Зараз вона проводиться "лише з метою моніторингу якості освіти". Принаймні так записано в Законі "Про освіту"", — зазначає оглядачка.</p>
      <p>У Стратегії також, за її словами, пропонується визначити в законі, що мета ДПА — це все ж таки сертифікація учнів. І результати цієї сертифікації потрібно не лише завантажувати на Національну електронну платформу, а й відображати у свідоцтві про досягнення кожного учня. Аби, скажімо, у свідоцтві Івана Петренка було так і записано, що він "на високому рівні володіє тим-то..." або "не досягнув рівня стандарту з такого-то предмета". </p>
      <p>Автор вказує, що друга новація — щоб не було "натаскування" на тести ДПА, важливо забезпечити компетентісний характер завдань (думати, а не зазубрювати) і змінювати щороку їх формат (але заздалегідь попереджати про це батьків і вчителів). Завдання компетентісного характеру й зараз є в тестах ЗНО, і вони не завжди сприймаються однозначно. Набагато простіше розповісти правило чи написати формулу, ніж подумати, як їх використати у тому або іншому завданні. Можливо, тому час від часу до тестів виникають претензії на кшталт "а цього немає у шкільній програмі". </p>
      <p>"І третя новація — за три місяці до ДПА (тобто на початку другого семестру, після зимових канікул) має бути проведена пробна ДПА. Участь у ній буде добровільною. Одне слово, все як у дорослих під час ЗНО, — пише оглядачка. — За Стратегією, ці новації мають бути реалізовані вже у 2022 році".</p>
      <p>Невідомо, наскільки буде реалізована Стратегія і на яку із запропонованих нею моделей системи зовнішнього оцінювання знайдуться кошти. Автор підозрює, що навіть на дешевшу модель ми не зможемо знайти достатнє фінансування, і доведеться її або спростити, або розтягнути у часі впровадження. Парадокс, але ми вкладаємо чимало коштів у дослідження (зокрема й міжнародні), але не використовуємо їхніх можливостей повною мірою. </p>
      <p>Детальніше про зміни в системі оцінки знань читайте в статті Оксани Онищенко "<a href="https://dt.ua/EDUCATION/ne-lishe-drayiti-palubu-a-y-znati-kudi-plive-korabel-328176_.html"><b>Не лише драїти палубу, а й знати, куди пливе корабель</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>