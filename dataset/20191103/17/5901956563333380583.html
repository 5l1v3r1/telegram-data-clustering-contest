<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/luhrman-je-koncno-nasel-se-priscillo-241658"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T17:31:00+00:00"/>
    <meta property="og:title" content="Luhrman je končno našel še Priscillo"/>
    <meta property="og:description" content="Baz Luhrman je pri svojem delu izjemno temeljit, sistematičen in preudaren, ga hvalijo, zato so njegovi projekti dolgotrajni, sodelavci pa nadvse predani in rezultati izjemni. In tudi izbira ekipe po..."/>
  </head>
  <body>
    <article>
      <h1>Luhrman je končno našel še Priscillo</h1>
      <h2>Naslednje leto biografska drama o kralju rock‘n‘rolla. V glavnih vlogah bosta Austin Butler in Olivia DeJonge.</h2>
      <address><time datetime="2019-11-03T17:31:00+00:00">03 Nov 2019, 17:31</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/23/1520783.jpg"/>
          <figcaption>Mlada Avstralka je pred velikim izzivom.</figcaption>
        </figure>
        <figure>
          <img src="https://www.slovenskenovice.si/images/slike/2019/10/23/1520782.jpg"/>
          <figcaption>Je strasten kakor Elvis. FOTOGRAFIJI: Reuters</figcaption>
        </figure>
      </slideshow>
      <p><b>Baz Luhrman</b> je pri svojem delu izjemno temeljit, sistematičen in preudaren, ga hvalijo, zato so njegovi projekti dolgotrajni, sodelavci pa nadvse predani in rezultati izjemni. In tudi izbira ekipe poteka počasi, odločitve o zasedbi tako ne padejo čez noč. Dolgo je iskal igralca za glavno vlogo, še dlje je trajalo iskanje ljubezni osrednjega junaka, a kot kaže, jo je Luhrman končno našel. V biografskem filmu o kralju rock'n'rolla se bo kot Priscilla Presley izkazala mlada <b>Olivia DeJonge</b>.</p>
      <h3>Inovativen pristop</h3>
      <p>Režiser jo opisuje kot izjemno nadarjeno igralko, ki je sposobna prikazati kompleksno globino in držo, zaradi katerih je <b>Priscilla Presley</b> postala svojevrstna ikona, je svojo odločitev pojasnil Luhrman, ki se je skupaj s <b>Craigom Pearceom</b> podpisal tudi pod scenarij. In ker ima Avstralec glavno besedo pri ustvarjalnem procesu, gre pričakovati svež in inovativen pristop ter povsem unikatno biografsko dramo, v kateri bo v ospredju kompleksen odnos med mladim glasbenikom ter izkušenim in nepopustljivim glasbenim menedžerjem, ki ga bo upodobil dvakratni oskarjevec in eden najuspešnejših igralcev vseh časov, <b>Tom Hanks</b>. V prvem delu filma se bodo posvetili zvezdnikovemu vzponu, v drugem delu pa bo predstavljeno naporno obdobje po Elvisovem 35. letu.</p>
      <blockquote>2021.<br/>bo težko pričakovana premiera.</blockquote>
      <p>Kot smo že pisali, se bo v kralja rock'n'rolla prelevil mladi Američan <b>Austin Butler</b>, ki je Luhrmana prepričal po zahtevnih avdicijah. Butler je navdušil že na Broadwayu, ne gre pa niti zanemariti, da je 27-letnik po videzu precej podoben ikoničnemu glasbeniku. V boju za laskavo vlogo je premagal izjemnega <b>Milesa Tellerja</b> in priljubljenega <b>Harryja Stilesa</b>, Butler pa je očaral tudi s plesnimi sposobnostmi, fleksibilnim in donečim glasom ter izjemno strastjo, ki jo je utelešal Presley in s katero je kralj osvajal srca oboževalk po vsem svetu. In tudi svojo Priscillo, v katero se bo prelevila le malo izkušena, a izjemno nadarjena Avstralka Olivia, ki se je do zdaj izkazala le v nekaj skromnih filmskih vlogah in serijah. Spomnimo, svojo bodočo ženo je Elvis spoznal, ko je bil kot vojak za dve leti vpoklican v Nemčijo. Par se je poročil leta 1967, ločila sta se 1973., v turbulentnem zakonu se jima je rodila hči <b>Lisa Marie</b>. Film, ki nastaja v produkciji Warner Bros., bo na sporedu oktobra 2021. </p>
      <figure>
        <img src="https://www.slovenskenovice.si/images/slike/2019/10/23/1520782.jpg"/>
        <figcaption>Je strasten kakor Elvis. FOTOGRAFIJI: Reuters</figcaption>
      </figure>
    </article>
  </body>
</html>