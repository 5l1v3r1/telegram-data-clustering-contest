<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/hongkong-atak-nozownika-na-protestujacych-w-centrum-handlowym,982590.html"/>
    <meta property="og:site_name" content="TVN24"/>
    <meta property="article:published_time" content="2019-11-03T17:39:44+00:00"/>
    <meta property="og:title" content="Zaatakował nożem protestujących, jednemu z nich odgryzł kawałek ucha"/>
    <meta property="og:description" content="W czasie niedzielnego protestu w jednym z hongkońskich centrów handlowych grupa prodemokratycznych manifestantów została zaatakowana przez nożownika. Co najmniej pięć osób zostało rannych, w tym lo..."/>
  </head>
  <body>
    <article>
      <h1>Zaatakował nożem protestujących, jednemu z nich odgryzł kawałek ucha</h1>
      <address><time datetime="2019-11-03T17:39:44+00:00">03 Nov 2019, 17:39</time> by <a rel="author">ft//kg</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/74081fc3-53c1-44ca-ab28-6d2594b6a1a6-480p.mp4"/>
        <figcaption>Starcia w centrum handlowym w Hongkongu<cite>Foto: PAP/EPA/JEROME FAVRE | Video: Reuters</cite></figcaption>
      </figure>
      <h3>W czasie niedzielnego protestu w jednym z hongkońskich centrów handlowych grupa prodemokratycznych manifestantów została zaatakowana przez nożownika. Co najmniej pięć osób zostało rannych, w tym lokalny radny, któremu w czasie bójki napastnik odgryzł fragmentu ucha. Sam napastnik, który według BBC jest zwolennikiem rządu w Pekinie, został pobity przez manifestantów, a następnie zatrzymany przez policję.</h3>
      <p>Do zdarzenia doszło w centrum handlowym Cityplaza, gdzie pokojowy początkowo protest, w ramach którego skandowano prodemokratyczne hasła i utworzono ludzki łańcuch, przerodził się w zamieszki. Policja zatrzymała kilka osób i poinformowała, że uczestnicy akcji zdemolowali jedną z restauracji.</p>
      <related>
        <a href="https://www.tvn24.pl/wiadomosci-ze-swiata,2/wybite-okna-pozar-protestujacy-zaatakowali-budynek-agencji-prasowej,982389.html"/>
      </related>
      <p>Według lokalnych mediów cytujących jedną z ofiar, do ataku doszło po sprzeczce o kwestie polityczne między parą Hongkończyków a mówiącym po mandaryńsku zwolennikiem rządu w Pekinie. Według BBC, mężczyzna ten w czasie kłótni miał wyciągnąć nóż i zaatakować demonstrantów zebranych w centrum handlowym.</p>
      <p>Napastnik miał ranić co najmniej cztery osoby, zanim został zatrzymany i pobity przez grupę protestujących. Wśród rannych jest także para, z którą wdał się z sprzeczkę oraz osoba, która próbowała bronić nożownika przed tłumem.</p>
      <p>W czasie bójki z manifestantami napastnik miał odgryźć fragment ucha lokalnemu radnemu Andrew Chiu Kayiniemu.</p>
      <p>Do przepychanek i aktów wandalizmu doszło też w innych centrach handlowych w Nowych Terytoriach, w północnej części regionu. W jednym z centrów handlowych protestujący zablokowali wejście do galerii przy pomocy kabli i parasolek. Associated Press poinformowała, że w internecie wzywano do udziału w akcjach protestu w siedmiu miejscach.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/aa05a4a7-4af8-4155-a7a1-84c369338d91.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Starcia w centrum handlowym w Hongkongu<cite>Źródło: PAP/EPA/JEROME FAVRE</cite></figcaption>
      </figure>
      <h3>Protesty w Hongkongu</h3>
      <related>
        <a href="https://www.tvn24.pl/wiadomosci-ze-swiata,2/oddajcie-nam-halloween-gaz-lzawiacy-na-ulicach,982096.html"/>
      </related>
      <p>To już 22. z rzędu weekend niepokojów w Hongkongu. Reuters ocenia, że 2 listopada doszło do najpoważniejszych od miesięcy aktów przemocy. Tego dnia protestujący zaatakowali miejscowy oddział chińskiej państwowej agencji prasowej Xinhua. W wydanym w niedzielę oświadczeniu agencja podkreśliła, że stanowczo potępia "barbarzyńskie działania tłumów", które zdewastowały i podpaliły lobby redakcji. Stowarzyszenie Dziennikarzy Hongkongu również potępiło "wszelkie akty sabotażu przeciwko mediom" i wezwało do zakończenia przemocy wobec przedstawicieli tej branży.</p>
      <p>W niedzielę biuro szefowej rządu Hongkongu Carrie Lam, która obecnie przebywa w Szanghaju, poinformowało, że we wtorek uda się ona do Pekinu, gdzie w środę będzie rozmawiać m.in. z wicepremierem Chin Hanem Zhengiem.</p>
      <p>Bezpośrednią przyczyną utrzymujących się od miesięcy protestów był projekt nowelizacji prawa ekstradycyjnego, który został niedawno wycofany z lokalnego parlamentu przez rząd Hongkongu. Władze regionu nie przychyliły się jednak do żadnego z pozostałych postulatów zgłaszanych przez demonstrantów. Żądają oni między innymi demokratycznych wyborów władz regionu oraz niezależnego śledztwa w sprawie działań policji, którą oskarżają o brutalność.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/7af6266cc52234b5aa339b16695f7fc4/bec430d5-dc2b-48e3-ab58-155fc7f4621e.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Chińskie obiekty wojskowe w Hongkongu<cite>Źródło: PAP</cite></figcaption>
      </figure>
    </article>
  </body>
</html>