<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/tenis/dzhokovich-prevze-parizh-v-svoq-50-i-final-v-mastyrs-turnir-1391378.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-03T17:47:00+00:00"/>
    <meta property="og:title" content="Джокович превзе Париж в своя 50-и финал в Мастърс-турнир"/>
    <meta property="og:description" content="Световният номер 1 Новак Джокович надигра Денис Шаповалов с 6-3, 6-4 във финала на силния тенис турнир от сериите Мастърс 1000 в Париж за около час и десет минути игра Двубоят във френската столица започна по-добре за четирикратния шампион в надпреварата, който проби рано и дръпна на бърза ръка с 3-0, като този пробив се оказа достатъчен за Джокера и първия сет"/>
  </head>
  <body>
    <article>
      <h1>Джокович превзе Париж в своя 50-и финал в Мастърс-турнир</h1>
      <address><time datetime="2019-11-03T17:47:00+00:00">03 Nov 2019, 17:47</time> by <a rel="author">Sportlive.bg</a></address>
      <p>Световният номер 1 <b><a href="https://www.sportlive.bg/tags/1727">Новак Джокович</a></b> надигра Денис Шаповалов с 6-3, 6-4 във финала на силния тенис турнир от сериите Мастърс 1000 в Париж за около час и десет минути игра. Двубоят във френската столица започна по-добре за четирикратния шампион в надпреварата, който проби рано и дръпна на бърза ръка с 3-0, като този пробив се оказа достатъчен за Джокера и първия сет.</p>
      <p>Във втората част младият канадец бе равностоен до 3-3 гейма, а сърбинът натисна при първата открила му се възможност за брейк и реализира решителния пробив, за да триумфира за пети път в съревнованието в зала „Берси“ след 2009, 2013, 2014 и 2015.</p>
      <p>Миналата година Ноле отстъпи в спора за титлата на руснака Карен Хачанов. Номер 1 в света даде само точка за пробив на Шаповалов в днешната среща, като голямата разлика между двамата дойде от точките, спечелени на втори сервис – 80 срещу 18% за Джокович. Той е вече четири от четири в преките сблъсъци с канадеца.</p>
      <p>16-кратният шампион в турнирите от Шлема триумфира за 34-ти път в сериите Мастърс 1000 в своето юбилейно 50-о участие във финал от тази категория на ATP. Така той е на само една от Рафаел Надал, който вчера се отказа заради проблем в областта на коремните мускули преди двубоя си с Шаповалов. Представителят на Канада игра в първия си финал от Мастърс 1000 сериите, като наскоро грабна първа титла в кариерата – тази в Стокхолм от сериите 250.</p>
      <p>От 4 ноември Джокович ще загуби първото място в ранглистата за сметка на Надал, но все още има възможност да завърши за шеста година като най-добрият при мъжете при добро стечение на обстоятелствата в заключителния Мастърс на осемте най-добри в Лондон.</p>
      <related>
        <h4>Още по темата</h4>
        <a href="https://www.sportlive.bg/sport/tenis/Priznanie-ot-Dzhokovich-kym-Grisho-Mozhe-bi-beshe-po-dobriqt-igrach-no--1391174.html"/>
        <a href="https://www.sportlive.bg/sport/tenis/Grigor-zapisa-svoq-edva-shesti-polufinal-v-Mastyrs-turnir-1391126.html"/>
        <a href="https://www.sportlive.bg/sport/tenis/VIDEO-Razigravaneto-koeto-mozheshe-da-promeni-vsichko-mezhdu-Grigor-i-Nole-1391117.html"/>
        <a href="https://www.sportlive.bg/sport/tenis/Opityt-na-Dzhokovich-prekyrshi-hysa-i-strastta-v-igrata-na-Grigor-Dimitrov-1391064.html"/>
        <a href="https://www.sportlive.bg/sport/tenis/Dzhokovich-Ima-zashto-da-sravnqvat-Grigor-s-Federer-vdignal-e-nivoto-sled-US-Open--1391017.html"/>
      </related>
    </article>
  </body>
</html>