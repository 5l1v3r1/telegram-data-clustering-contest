<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/mi-ne-proponujemo-podavati-novu-zajavku-na-otrimannja-pdch-klimpush-tsintsadze-637371.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T17:16:53+00:00"/>
    <meta property="og:title" content="Ми не пропонуємо подавати нову заявку на отримання ПДЧ, – Климпуш-Цинцадзе"/>
    <meta property="og:description" content="Євросолідарність каже, що треба підтвердити стару заявку, а не подавати нову"/>
  </head>
  <body>
    <article>
      <h1>Ми не пропонуємо подавати нову заявку на отримання ПДЧ, – Климпуш-Цинцадзе</h1>
      <address>
        <time datetime="2019-11-03T17:16:53+00:00">03 Nov 2019, 17:16</time>
      </address>
      <h4>Євросолідарність каже, що треба підтвердити стару заявку, а не подавати нову</h4>
      <p>Фракція «Європейська солідарність» пропонує не подавати нову заявку на отримання Плану дій щодо членства в НАТО, а підтвердити подану раніше, щоб розпочати розмову про необхідні для цього конкретні кроки.</p>
      <p>Про це заявила голова Комітету Верховної Ради з питань інтеграції України з Європейським Союзом Іванна Климпуш-Цинцадзе в <a href="https://ukr.segodnya.ua/ukraine/intervyu-s-ivannoy-klimpush-cincadze-my-ne-predlagaem-podat-novuyu-zayavku-na-poluchenie-pdch-1354466.html?fbclid=IwAR2q7yGKTNo6zJYId2xMkIRDm0NXTGLTrcH5grP1MY_-KFC65YJk90DOGBc">інтерв’ю</a> «Сегодня».</p>
      <p>«Ми не пропонуємо подати нову заявку. Ми пропонуємо підтвердити нашу націленість на отримання ПДЧ, а потім членства, саме на підтвердження того ж таки рішення Бухарестського саміту і всіх тих змін, які відбулися в Україні. Ніхто не пропонує поставити на голосування рішення щодо надання Україні ПДЧ. Це ж просто несерйозно. Ми ж люди з досвідом і чіткою державницькою позицією і точно націлені на те, щоб спільно зміцнювати наші перспективи. Тому ми говоримо, що вартує підтвердити цю заявку і вести розмову про те, як ми готуємося і які конкретні речі треба зробити, щоб отримати рішення щодо надання Україні ПДЧ», – сказала вона.</p>
      <p>На думку Климпуш-Цинцадзе, тоді вже Україна зможе наполягати, щоб через кілька років це рішення виносилося на розгляд НАТО.</p>
      <p>«А зараз це питання того, що Альянс мав би сказати: так, ми взяли це до уваги, ми це бачимо, ми це сприймаємо і готові говорити про те, яка умовно дорожня карта, як ми рухаємося до надання Україні ПДЧ», – вважає голова профільного комітету.</p>
      <p>У цьому контексті вона нагадала, що протягом останніх років Україні навіть довелося відновлювати політичне рішення партнерів у НАТО, щоб Україна визнавалася країною-аспірантом. За її словами, це не відбулося автоматично, а стало результатом великої дипломатичної роботи.</p>
      <p>З огляду на це Климпуш-Цинцадзе вважає цілком логічною пропозицію «Євросолідарності» щодо ухвалення заяви ВР про підтримку цього курсу і надання повноважень і спікеру, і, відповідно до декларацій, Президенту і Прем’єру підписати цього листа з підтвердженням наміру України розпочати розмову про ПДЧ.</p>
      <p>«І коли нам кажуть, що, мовляв, наша заявка є чинною і її розглянуть, то я хочу запитати у своїх колег, таких фахових дипломатів, а як же вони бачать, що це розглянеться? Ми з вами 11 років тому подали заявку, сором’язливо постукавши в двері НАТО. І чомусь ми вирішили, що якщо ми просто сидітимемо і виконуватимемо всю домашню роботу, то двері в якийсь момент автоматично відчиняться і нам скажуть: «О, Україна вже готова, давайте їй дамо ПДЧ». Без нашого нагадування, наполягання і роботи ніколи цього не відбудеться. І якщо Україна зараз сором’язливо мовчатиме, такий і буде результат», – переконана голова профільного комітету.</p>
      <p>За словами Климпуш-Цинцадзе, вся ця риторика, що, мовляв, «це не на часі, є заявка, ми можемо розраховувати, що колись нам ПДЧ нададуть», викликає в неї занепокоєння.</p>
      <p>«Я це сприймаю як небажання дратувати ведмедя – Росію – перед міфічною зустріччю в «нормандському форматі» з потенційно сумнівним результатом. Думаю, що влада ухвалила політичне рішення про те, що зараз це може роздратувати РФ, і Путін знайде ще якісь причини і приводи (крім тих, які він вже назвав, і тих поступок, які Україна вже здійснила заради цієї зустрічі), щоб не брати участі у Нормандському форматі», – зазначила вона.</p>
      <p>Як повідомлялося, 30 жовтня віцепрем’єр-міністр України з питань європейської та євроатлантичної інтеграції Дмитро Кулеба заявив, що уряд України вважає чинною заявку на отримання ПДЧ в НАТО, подану на бухарестський саміт Північноатлантичного альянсу в 2008 році, тому додаткову заявку не подаватиме.</p>
      <related>
        <a href="https://glavcom.ua/country/politics/vikonannja-minskih-ugod-tse-gra-putina-z-legitimizatsiji-dnr-i-lnr-ekspert-637349.html"/>
        <a href="https://glavcom.ua/world/observe/manafort-prosuvav-teoriju-pro-ukrajinskij-slid-u-zlomi-poshti-demokrativ-rozsliduvannja-637341.html"/>
        <a href="https://glavcom.ua/country/incidents/protsess-ja-svalivaju-zapushchen-babchenko-pidtverdiv-svoju-vtechu-z-ukrajini-637340.html"/>
      </related>
    </article>
  </body>
</html>