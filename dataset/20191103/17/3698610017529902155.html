<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sbu-nazvalo-sponsora-pidkupu-rodin-pidozryuvanih-u-vbivstvi-gandzyuk-328337_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T17:25:00+00:00"/>
    <meta property="og:title" content="СБУ назвала &quot;спонсора&quot; підкупу родин підозрюваних у вбивстві Гандзюк"/>
    <meta property="og:description" content="Гроші надходили для того, щоб підозрювані мовчали, але зараз фінансування зупинено."/>
  </head>
  <body>
    <article>
      <h1>СБУ назвала "спонсора" підкупу родин підозрюваних у вбивстві Гандзюк</h1>
      <h2>Гроші надходили для того, щоб підозрювані мовчали, але зараз фінансування зупинено.</h2>
      <address>
        <time datetime="2019-11-03T17:25:00+00:00">03 Nov 2019, 17:25</time>
      </address>
      <p>Кримінальний авторитет Олексій Левін ("Москал") передавав гроші для підкупу родичів підозрюваних у <b><a href="https://dt.ua/UKRAINE/u-sbu-rozpovili-aktivistam-i-zhurnalistam-yak-prosuvayetsya-rozsliduvannya-vbivstva-gandzyuk-328334_.html">вбивстві громадської активістки, радниці мера Херсона Катерини Гандзюк</a></b>, повідомив заступник голови Головного слідчого управління СБУ Віталій Маяков під час круглого столу з журналістами.</p>
      <p>Левін, який за версією слідства є одним з організаторів злочину, нині переховується від слідства за межами України, його оголошено у міжнародний розшук.</p>
      <p>"Гроші надходили задля того, щоб підозрювані мовчали, але фінансування наразі зупинено. Те, що фінансував Мангер безпосередньо, доказів не отримано, а те, що кошти надходили по команді Левіна, такі докази є", - цитує Маякова "<a href="https://hromadske.ua/posts/ridnim-pidozryuvanih-u-spravi-gandzyuk-peredavalisya-groshi-vid-levina-za-movchannya-sbu">Громадське</a>".</p>
      <p>Однак раніше у підозрі голові Херсонської облради та імовірному замовнику вбивства Владиславу Мангеру йшлося, що він разом із Левіним платив родичам інших підозрюваних. Сам Мангер тоді це спростував.</p>
      <p>Нагадаємо, 5 серпня набрав чинності <b><a href="https://dt.ua/UKRAINE/sogodni-nabuv-sili-virok-napandnikam-na-gandzyuk-319567_.html">обвинувальний вирок вбивцям громадської активістки, радниці мера Херсона Катерини Гандзюк</a></b>. Ватажок та члени групи отримали від 3 до 6,5 років за ґратами. Перед винесенням вироку <b><a href="https://dt.ua/UKRAINE/sud-vinese-virok-p-yatom-obvinuvachenim-u-spravi-gandzyuk-6-chervnya-313368_.html">всі вони визнали свою провину</a></b> і дали викривальні свідчення проти інших учасників злочину.</p>
      <p><b><a href="https://dt.ua/UKRAINE/batko-katerini-gandzyuk-zvinuvativ-batkivschinu-ta-bpp-u-prichetnosti-do-vbivstva-yogo-donki-300859_.html">Замовниками злочину</a></b> батько вбитої називав голову Херсонської облради Владислава Мангера (виключений з "Батьківщини"), нині звільнених голову Херсонської ОДА Андрія Гордєєва і його заступника Євген Рищука ("Блок Петра Порошенка").</p>
      <p>24 квітня прокуратура вручила Мангеру нову підозру– <b><a href="https://dt.ua/UKRAINE/z-mangera-znyali-pidozru-v-organizaciyi-vbivstva-gandzyuk-slidstvo-info-309601_.html">він більше не є обвинуваченим в організації умисного вбивства</a></b>. Замість ч. 2 ст. 115 (умисне вбивство) йому інкримінували ч. 2 ст. 121 КК України (умисне тяжке тілесне ушкодження, що спричинило смерть потерпілого).</p>
      <p>Ще одного підозрюваного - <a href="https://dt.ua/UKRAINE/sbu-ogolosila-u-rozshuk-ymovirnogo-organizatora-vbivstva-gandzyuk-300164_.html"><b>організатора вбивства Катерини Гандзюк</b></a> – раніше судимого кримінального авторитета Олексія Левіна (Москаленка), також відомого як "Москал", СБУ оголосила в розшук після того, як він втік з України. Нині "Москал" переховується від слідства в Домініканській Республіці.</p>
      <p>Катерина <a href="https://dt.ua/UKRAINE/pomerla-aktivistka-katerina-gandzyuk-293005_.html"><b>Гандзюк померла 4 листопада</b></a> 2018 року в київській лікарні. Офіційна причина смерті: поліорганна недостатність і хімічні опіки 39% тіла внаслідок нападу з використанням хімічної речовини (сірчаної кислоти). </p>
      <p>Докладніше читайте в матеріалі Інни Ведерникової <b><a href="https://dt.ua/interview/viktor-gandzyuk-smert-zadvinuta-v-stil-prezidenta-326068_.html">"Віктор Гандзюк. Смерть, задвинута в стіл президента"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2hyb21hZHNrZS51YS8=">Hromadske.ua</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>