<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/cmm_obsye_bilya_zolotogo_zavershylosya_rozvedennya_syl_1682683"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T17:59:00+00:00"/>
    <meta property="og:title" content="CММ ОБСЄ: Біля Золотого завершилося розведення сил"/>
    <meta property="og:description" content="Спеціальна моніторингова місія ОБСЄ в Україні отримала повідомлення про завершення відведення сил і засобів на ділянці розведення в районі Золотого."/>
  </head>
  <body>
    <article>
      <h1>CММ ОБСЄ: Біля Золотого завершилося розведення сил</h1>
      <address>
        <time datetime="2019-11-03T17:59:00+00:00">03 Nov 2019, 17:59</time>
      </address>
      <p>
        <b>Спеціальна моніторингова місія ОБСЄ в Україні отримала повідомлення про завершення відведення сил і засобів на ділянці розведення в районі Золотого.</b>
      </p>
      <p>Про це йдеться в оперативному <a href="https://www.osce.org/uk/special-monitoring-mission-to-ukraine/437759">звіті СММ ОБСЄ</a>.</p>
      <p>«1 листопада СММ отримала листа від збройних формувань із непідконтрольних урядові районів Луганської області з повідомленням про те, що вони завершили відведення сил і засобів із погодженої ділянки розведення в районі Золотого. 2 листопада Місія отримала дві вербальні ноти від Міністерства закордонних справ України з повідомленням про те, що Збройні сили України завершили відведення сил і засобів із погодженої ділянки розведення в районі Золотого», – зазначається у звіті.</p>
      <p>Зазначають, що Місія зафіксувала початок процесу розведення сил і засобів на ділянці розведення у районі Золотого невдовзі після 12:00 (за східноєвропейським часом) 29 жовтня, коли військовослужбовці Збройних сил України і члени збройних формувань разом зі своєю зброєю почали залишати свої позиції та виходити за межі ділянки розведення.</p>
      <p>Команди СММ були присутні впродовж усього процесу розведення в наступні дні.</p>
      <figure>
        <iframe src="https://www.youtube.com/embed/nwxkV54_6YU" width="640" height="360" data-service="Youtube" scrolling="no"/>
      </figure>
      <p>«У вербальних нотах Міністерства закордонних справ України та в листі від збройних формувань також викладено повідомлення про готовність розпочати демонтаж фортифікаційних споруд та інших об’єктів військового призначення з ділянки розведення, разом із вихідною інформацією та географічними координатами згаданих фортифікаційних споруд та інших об’єктів військового призначення», – повідомляють у Місії.</p>
      <p>Ці повідомлення були надіслані СММ згідно з план-графіком, який узгоджений Тристоронньою контактною групою 1 жовтня 2019 року та регламентує заходи з відведення сил і засобів, демонтажу фортифікаційних споруд і розмінування на ділянках розведення.</p>
      <p>«У вербальних нотах та листі також зазначено, що демонтаж фортифікаційних споруд та інших об’єктів військового призначення почнеться згідно з узгодженим план-графіком. Місія продовжує активний моніторинг і повідомлятиме про перебіг ситуації», – повідомили в Місії.</p>
      <p><a href="https://zik.ua/news/2019/10/29/u_shtabi_oos_pidtverdyly_pochatok_rozvedennya_u_zolotomu_1678857">Нагадаємо</a>, 29 жовтня 2019 року, о 12.00 годині розпочався процес розведення з обох сторін (дзеркально) на ділянці № 2 у районі населеного пункту Золоте-4 Луганської області.</p>
      <related>
        <h4>читайте також</h4>
        <a href="https://zik.ua/news/2019/11/02/shtab_oos_3_lystopada_u_zolote4_rozpochnut_rozminuvannya_i_demontazh_sporud_1682363"/>
        <a href="https://zik.ua/news/2019/11/01/myr_na_donbasi__shlyah_do_uspishnoi_ukrainy_de_budut_zhyty_zamozhni_lyudy__1681475"/>
        <a href="https://zik.ua/news/2019/10/31/u_rayoni_zolotogo_politsiya_i_natsgvardiya_posylyly_patrulyuvannya_1680559"/>
        <a href="https://zik.ua/news/2019/10/30/nato_vitaie_zahody_z_rozvedennya_syl_u_zolotomu_prote_nagaduie_pro_1679957"/>
      </related>
    </article>
  </body>
</html>