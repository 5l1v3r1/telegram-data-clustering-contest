<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/03/news/udinese_batte_genoa-240152400/"/>
    <meta property="og:site_name" content="Repubblica.it"/>
    <meta property="article:published_time" content="2019-11-03T17:30:00+00:00"/>
    <meta property="og:title" content="Genoa-Udinese 1-3: De Paul, Sema e Lasagna firmano la rimonta del riscatto friulano"/>
    <meta property="og:description" content="Dopo l'esonero di Tudor e con Gotti in panchina i bianconeri fanno il colpo al Ferraris. Rossoblù illusi dalla rete di Pandev"/>
  </head>
  <body>
    <article>
      <h1>Genoa-Udinese 1-3: De Paul, Sema e Lasagna firmano la rimonta del riscatto friulano</h1>
      <h2>Dopo l'esonero di Tudor e con Gotti in panchina i bianconeri fanno il colpo al Ferraris. Rossoblù illusi dalla rete di Pandev</h2>
      <address><time datetime="2019-11-03T17:30:00+00:00">03 Nov 2019, 17:30</time> by <a rel="author">DIEGO COSTA</a></address>
      <p><b>GENOVA -</b> Il cielo sopra Genova si apre, l'emergenza meteo è scongiurata. Torna invece quella del Grifone, invece, al termine di 90 minuti dove - succede nel calcio - le dinamiche di gioco non sembravano portare a un temporale.  Il Genoa per quasi tutta la gara domina. Ma nel calcio vince chi fa gol. L'Udinese, cui Gotti ha messo la maglietta della salute, sfrutta la sua migliore qualità: il fisico. E porta a casa tre punti pesantissimi. Gotti: chiamatelo Cincinnato. Alla fine lo dice chiaramente, vuole fare il secondo, è un altro lavoro rispetto al capo allenatore, lo faccio più volentieri.</p>
      <h3>Le premesse all'avvio</h3>
      <p>Thiago Motta sembra aver invece trovato la scialuppa di salvataggio per il Grifone. Arriva un'Udinese in terapia intensiva, i Pozzo rinunciano all'accanimento terapeutico, puntano sulla bravura di un medico che il calcio ha sottovalutato: il polesano Luca Gotti. Polesano, di quella terra dove sanno come affrontare l'alluvione: rimboccandosi le maniche e lavorando fino al tramonto. La sua prima Udinese è proprio così. Tutti ad alzare l'argine che nelle giornate precedenti ha visto tracimare il fiume, ha travolto tutto, 11 gol in due partite, quasi un primato.<br/>Lavorare sull'autostima vuol dire prima di tutto preparare la difesa. Una squadra adattata, la sua prima, con un Opoku sulle tracce di Kouamè, in partenza per la coppa d'Africa giovanile, con la sua Costa d'Avorio.</p>
      <h3>Le gerarchie di Thiago</h3>
      <p>Thiago Motta invece ha lavorato sulle gerarchie. Lasse Schoene è il punto focale da cui tutto parte, tutto comincia. Il danese ha una calma olimpica. Due squadre che amano fare calcio di rimessa, non a difese schierate. Ma il credo di Thiago, mai buttar via il pallone, come si vuole per un brasiliano di scuola Barcellona, dà i suoi frutti.<br/>Nel calcio ha ragione la semplicità. Linee pulite, nette quelle del vantaggio di Pandev: Romero a Kouamè, doppio scambio stretto con Pandev, il classico dai e vai, Kouamè davanti a Musso si fa altruista e serve ancora il macedone che la mette nell'angolino.</p>
      <h3>Peccato di gola</h3>
      <p>Il Genoa sembra metterla sul terreno preferito. Ma incredibilmente si fa ingolosire. Si scopre in mezzo. E l'Udinese, cui Gotti regala la sua calma olimpica,  colpisce di rimessa, con De Paul, che lucida il mirino - godendo di una straordinaria libertà - per fulminare dal limite Musso con la specialità della casa.<br/>Il pareggio dà coraggio all'ospite che va vicina al sorpasso nel quarto d'ora di ordinaria follia del Genoa: Nestorovski gira fuori un tiro al volo ravvicinato, Mandragora lo imita poco dopo. </p>
      <h3>Ripresa: il copione non cambia</h3>
      <p>La ripresa segue il copione esattamente allo stesso modo. Il Genoa fa la partita, ma l'Udinese, ritrovato cuore, soffre davvero pochissimo. Musso deve solo intervenire in uscita spericolata a terra dopo un'ora di gioco su accelerazione di Kouamè, pescato da un lancio profondo.<br/>Il giro palla del Genoa crea una sterile superiorità e soprattutto illusione. Pensando che Udine si accontenti il Grifone si scopre, Thiago Motta toglie Romero e immette Sanabria. Non fioccano certo occasioni, ma...</p>
      <h3> Il veleno è nella coda</h3>
      <p> Minuto 87, un tiro senza pretese di Rodrigo diventa un assist per Okaka che spalle alla porta scivola (gli era capitato vanificando un contropiede in superiorità numerica poco prima) ma riesce a difendere palla e a invitare Sema al tiro. Diagonale dell'esterno che indovina l'angolino opposto: 1 a 2. Con spiccioli di gioco e di speranza il genoa si getta avanti, Pinamonti si impappina sul dischetto del rigore dopo aver messo a sedere con una punta un difensore e così, all'ultimo istante, il redivivo Lasagna salta con un sombrero Barreca, arriva davanti a Radu e fa 3 a 1.</p>
      <h3>Conclusioni</h3>
      <p>Il colonnello Gotti, promosso generale, alla fine le ha indovinate tutte: giusto premio a un piccolo grande uomo di calcio.  La squadra mi ha messo nelle condizioni per fare bella figura, dice Gotti. Forse, per Udine, domani è un altro giorno. <br/><br/><b>Genoa (4-2-3-1):</b> Radu, Ghiglione, Romero (25' st Sanabria), Zapata, Ankersen (19' st Barreca), Schone, Agudelo, Kouamé, Pandev, Saponara (6' st Radovanovic), Pinamonti. All.: Thiago Motta<br/><b>Udinese(3-5-2):</b> Musso, De Maio (19' st Becao), Troost-Ekong, Nuytinck, Opoku, Mandragora, Walace, De Paul, Sema, Okaka (44' st Teodorczyk), Nestorovski (27' st Lasagna). All.: Gotti<br/><b>Arbitro:</b> Pasqua di Tivoli.<br/><b>Reti:</b> nel pt 22' Pandev, 32' De Paul. Nel st 42' Sema, 49' Lasagna.<br/><b>Note:</b> Angoli: 8 a 5 per il Genoa. Recupero: 0' e 4' . Ammoniti: Sema, Nuytinck per gioco scorretto.</p>
    </article>
  </body>
</html>