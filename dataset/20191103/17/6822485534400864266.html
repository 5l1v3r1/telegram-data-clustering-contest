<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812158.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T17:18:00+00:00"/>
    <meta property="og:title" content="رحمانی فضلی: افکار عمومی ایران، چین را شریک و همکار خوب خود می‌دانند"/>
    <meta property="og:description" content="به گزارش پایگاه اطلاع رسانی وزارت کشور، عبدالرضا رحمانی فضلی روز یکشنبه در دیدار چانگ هوا سفیر کشور چین در ایران ضمن اشاره به روابط خوب دو کشور اظهار داشت: نگاه ایران به همکاری و ارتباط با کشور چین بسیار مثبت و فزاینده است."/>
  </head>
  <body>
    <article>
      <h1>رحمانی فضلی: افکار عمومی ایران، چین را شریک و همکار خوب خود می‌دانند</h1>
      <address>
        <time datetime="2019-11-03T17:18:00+00:00">03 Nov 2019, 17:18</time>
      </address>
      <p>وزیر کشور با بیان اینکه افکار عمومی ایران، چین را شریک و همکار خوب خود می‌دانند، گفت: ظرفیت دو کشور بیش از اینها است و امیدواریم متناسب با ظرفیت‌های دو کشور همکاری‌ها ارتقا یابد.</p>
      <p>به گزارش پایگاه اطلاع رسانی وزارت کشور، عبدالرضا رحمانی فضلی روز یکشنبه در دیدار چانگ هوا سفیر کشور چین در ایران ضمن اشاره به روابط خوب دو کشور اظهار داشت: نگاه ایران به همکاری و ارتباط با کشور چین بسیار مثبت و فزاینده است.</p>
      <p>وی با اشاره به اینکه موضع‌گیری‌های کشور چین در مجامع بین‌المللی در همکاری با ایران، در داوری و نظر مردم ایران بسیار مهم بوده است، افزود: افکار عمومی ایران، چین را شریک و همکار خوب خود می‌دانند.</p>
      <p>وزیر کشور همچنین با بیان اینکه رابطه ایران و چین را مستقل از سایر کشورها می‌دانیم، عنوان کرد: رابطه با کشور چین برای ما اصالت دارد و مطمئن هستیم که کشور بزرگ، مستقل و قدرتمند چین نیز در روابط با ایران تحت تاثیر سایر کشورها و یا فشارهای خارجی قرار نمی‌گیرد.</p>
      <p>رحمانی فضلی همچنین به روابط خوب دو کشور در زمینه‌های مختلف از جمله تجاری، اقتصادی، عمرانی و ... اشاره کرد و عنوان داشت: با این حال ظرفیت دو کشور بیش از اینها است و امیدواریم متناسب با ظرفیت‌های دو کشور همکاری ها ارتقا یابد.</p>
      <p>وی در ادامه به تفاهم نامه‌های همکاری امنیتی و انتظامی دو کشور اشاره و بر تلاش بیشتر بر اجرایی و عملیاتی شدن بیش از پیش آنها تاکید کرد.</p>
      <p>وزیر کشور همچنین بر آمادگی ایران در همکاری بیشتر در زمینه‌های مبارزه با جرایم سازمان یافته، تروریسم و قاچاق مواد مخدر و همچنین همکاری میان نیروهای انتظامی و پلیس کشورها تاکید کرد.</p>
      <p>رحمانی فضلی با بیان اینکه ایران تجارب خوبی در زمینه مبارزه با تروریسم دارد، خاطرنشان کرد: ایران هم قربانی تروریسم بوده و هم مبارزات طولانی مدتی با تروریسم داشته که می‌تواند تجارب خود را در اختیار کشور چین قرار دهد.</p>
      <p>وی همچنین اضافه کرد: ایران و چین همکاری بسیار خوبی در زمینه مدیریت حوادث غیرمترقبه و طبیعی نیز داشتند.</p>
      <p>وزیر کشور در بخش دیگری از سخنان خود دخالت‌های آمریکا، رژیم صهیونیستی و پول‌های برخی از کشورهای منطقه در کنار فقر و جهل مردم را از عوامل اصلی تروریسم در منطقه برشمرد و تاکید کرد: تا زمانی که صلح و توسعه در کشورهای منطقه محقق نشود، تروریسم ریشه‌کن نخواهد شد.</p>
      <p>رحمانی فضلی ادامه داد: ایران امنیت بسیار بالایی دارد و هیچ نگرانی درخصوص امنیت داخلی نداریم. از تمامی افرادی که وارد کشور ایران می‌شوند همانند مردم ایران حفاظت می‌شود و در امنیت کامل خواهند بود.</p>
      <p>وی همچنین از ایده همکاری استان‌های دو کشور استقبال کرد و اضافه کرد: ۳۱ استان ایران با ۳۱ استان کشور چین می‌توانند همکاری و ارتباط خوبی داشته باشند.</p>
      <p>
        <b>سفیر چین: دیدگاه پکن درخصوص برجام همواره مشخص و ثابت بوده است</b>
      </p>
      <p>چانگ هوا سفیر کشور چین در ایران نیز در این دیدار ضمن اشاره به روابط صمیمانه دو کشور ایران و چین بر گسترش همکاری‌های دو کشور در زمینه‌های امنیتی و انتظامی و پلیسی تاکید و ابراز امیدواری کرد روابط دو کشور به سطح راهبردی ارتقا یابد.</p>
      <p>وی همچنین بر تقویت زمینه تبادل اطلاعات و تجارب در حوزه‌های مبارزه با تروریسم، جرایم سازمان یافته و قاچاق مواد مخدر تاکید کرد.</p>
      <p>سفیر چین در ایران با بیان اینکه دیدگاه این کشور درخصوص برجام همواره مشخص و ثابت بوده است، تاکید کرد: چین همواره با تحریم‌های یکجانبه، ظالمانه و غیرقانونی علیه ایران مخالفت کرده است.</p>
      <p>چانگ هوا همچنین لغو روادید ایران برای گردشگران چینی را گامی موثر در افزایش میزان حضور گردشگران این کشور در ایران برشمرد و ابراز امیدواری کرد این روند افزایشی ادامه پیدا کند.</p>
    </article>
  </body>
</html>