<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/politics/amerikanikos-emfylios-gia-tin-ependysi-sto-elliniko/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T17:25:37+00:00"/>
    <meta property="og:title" content="Αμερικανικός εμφύλιος για την επένδυση στο Ελληνικό"/>
    <meta property="og:description" content="Μιχάλης Καρλούτσος και Ράινς Πρίμπους συγκρούονται για την επένδυση στο χώρο του πρώην αεροδρομίου."/>
  </head>
  <body>
    <article>
      <h1>Αμερικανικός εμφύλιος για την επένδυση στο Ελληνικό</h1>
      <h2>Μιχάλης Καρλούτσος και Ράινς Πρίμπους συγκρούονται για την επένδυση στο χώρο του πρώην αεροδρομίου.</h2>
      <address><time datetime="2019-11-03T17:25:37+00:00">03 Nov 2019, 17:25</time> by <a rel="author">ΤοΒΗΜΑ Team</a></address>
      <p>Να σας πω μια ωραία ιστορία… Εχουν περάσει χρόνια από όταν πρωτοσυναντήθηκαν μέσω του ομογενούς βουλευτή Γκας Μπιλιράκη. Εκείνη την εποχή ο Ράινς Πρίμπους – προσωπάρχης, τότε, του Λευκού Οίκου – δεν γνώριζε κανέναν στην ελληνοαμερικανική κοινότητα, καθώς οι «παροικούντες την Ιερουσαλήμ» θεωρούσαν ότι είναι γερμανικής καταγωγής, λόγω του ονόματός του.</p>
      <p>Ο Μιχάλης Καρλούτσος, πρώην επικεφαλής πρωτοκόλλου του Στέιτ Ντιπάρτμεντ, τον συνέδεσε με τους πάντες στη διασπορά, από μεγιστάνες όπως ο Τζον Κατσιματίδης, μέχρι την ηγεσία της ΝΔ και την Ελληνορθόδοξη Εκκλησία. Με την υποστήριξή του αλλά και του πανίσχυρου πατέρα του, γνωστού σε όλους ως «Φάδερ Αλεξ», ο Ράινς έγινε πολύ γρήγορα δημοφιλής στην κοινότητα.  Οι δύο άνδρες έγιναν κι έμειναν φίλοι για κάποιο διάστημα, αλλά η ζωή τα έφερε έτσι ώστε τώρα να βρίσκονται σε αντίπαλα στρατόπεδα.</p>
      <p>
        <a href="https://www.in.gr/2019/11/03/politics/sxedio-tis-kyvernisis-gia-tis-poreies-sto-kentro-ta-metra-gia-na-min-paralyei-athina/">Διαβάστε ακόμη : Το σχέδιο της κυβέρνησης για τις πορείες στο κέντρο – Τα μέτρα για να μην «παραλύει» η Αθήνα</a>
      </p>
      <figure>
        <img src="https://www.in.gr/wp-content/uploads/2019/11/usa-thumb-large-600x375.jpg"/>
        <figcaption>Μ. Καρλούτσος</figcaption>
      </figure>
      <p>Ο Μιχάλης ηγείται της προσπάθειας της Hard Rock International για το Ελληνικό. Ο Ράινς κάνει κάτι ανάλογο για τη Mohegan. Ο πρώτος κάνει εδώ και χρόνια επαφές με τους ιθύνοντες στην Ελλάδα και προσπαθεί να τους πείσει ότι ένα ολοκληρωμένο τουριστικό συγκρότημα στην περιοχή θα μπορούσε να συμβάλει στην αναγέννηση της χώρας.</p>
      <p>Από την άλλη, ο Πρίμπους, που απομακρύνθηκε εδώ και καιρό από τον Λευκό Οίκο, ενεπλάκη κι αυτός στο πρότζεκτ αλλά ως ανταγωνιστής. Ο πρώην «chief of staff» υποστηρίζει τη Mohegan Gaming Entertainment, μαζί με άλλους υψηλόβαθμους πρώην πολιτικούς των ΗΠΑ, όπως ο πρώην γερουσιαστής Κρις Ντοντ, ο οποίος είναι συνέταιρος σε εταιρεία που κάνει lobbying στα Βαλκάνια και την Τουρκία. Το Ελληνικό είναι κομβικό έργο και ήρθε η ώρα για τα μεγάλα πονταρίσματα. Και τα όπλα έχουν ήδη βγει στο τραπέζι…</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>