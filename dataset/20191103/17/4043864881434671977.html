<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/3/7230870/"/>
    <meta property="og:site_name" content="Українська правда"/>
    <meta property="article:published_time" content="2019-11-03T17:24:14+00:00"/>
    <meta property="og:title" content="Прем'єр-ліга: &quot;Динамо&quot; у Києві легко перемагає &quot;Львів&quot;"/>
    <meta property="og:description" content="Київське “Динамо” у матчі 13 туру української Прем’єр-ліги з рахунком 4:0 розгромило ПФК “Львів”."/>
  </head>
  <body>
    <article>
      <h1>Прем'єр-ліга: "Динамо" у Києві легко перемагає "Львів"</h1>
      <address>
        <time datetime="2019-11-03T17:24:14+00:00">03 Nov 2019, 17:24</time>
      </address>
      <p>Київське "Динамо" у матчі 13 туру української Прем'єр-ліги з рахунком 4:0 розгромило ПФК "Львів".</p>
      <p>Матч відбувся 3 листопада на НСК "Олімпійський" у Києві.</p>
      <p>Для киян гра пройшла легко і з власноруч створеними перепонами. З 35-ї хвилини динамівці грали у меншості, після того як Сергій Сидорчук примудрився отримати за цей час два попередження і залишити поле. Але вже до цієї хвилини "Динамо" перемагало з рахунком 2:0.</p>
      <p>На десятій хвилині Віталій Миколенко прострілив у штрафний майданчик і Микола Шапаренко ударом головою з метрів дев'яти пробив у кут воріт - 1:0.</p>
      <p>Територіальна та ігрова перевага команди Олексія Михайличенка на 30-й хвилині трансформувалася у другий гол. У штрафній "Львова" збивають Фран Соля і суддя ставить пенальті. З 11-ти метрів Віктор Циганков не залишивши шансів воротарю львів'ян.</p>
      <p>Гості біля воріт "Динамо" за весь матч видали пару ударів, але вони не стали проблемними для голкіпера киян.</p>
      <p>Динамівці у меншості продовжували контролювати гру і створювати моменти біля воріт "Львова". Двічі після ударів Де Пени "Львів" рятував Богдан Сарнавський.</p>
      <p>На 82-й хвилині рахунок стає 3:0. Після пасу з флангу від Олександра Караваєва бив з метрів 11-ти Циганков, і Сарнавський відбиває його удар. На добиванні першим був Артем Беседін, який вже влучає у ворота.</p>
      <p>Через пару хвилин Беньямін Вербич міг збільшити рахунок, але не зумів переграти воротаря "Львова". У доданий арбітром час "Динамо" таки забиває четвертий гол. Після подачі кутового та пари рикошетів Денис Попов розстріляв ворота львів'ян - 4:0.</p>
      <p><b>Інші матчі</b> <b>13 туру</b> завершилися з такими результатами: "Карпати" - "Шахтар" - 0:3, "Ворскла" - "Десна" - 0:1, "Дніпро-1" - "Зоря" - 1:4, "Олександрія" - "Маріуполь" - 3:1.</p>
      <figure>
        <img src="https://img.pravda.com/images/doc/9/5/9590014-screenshot-107-original.jpg"/>
      </figure>
      <footer>Микола Аврамчук, для УП</footer>
      <related>
        <a href="https://www.pravda.com.ua/news/2019/11/2/7230812/"/>
        <a href="https://www.pravda.com.ua/news/2019/10/30/7230540/"/>
        <a href="https://www.pravda.com.ua/news/2019/10/27/7230223/"/>
      </related>
    </article>
  </body>
</html>