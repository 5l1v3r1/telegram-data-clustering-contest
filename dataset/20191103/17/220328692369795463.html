<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/dzhokovich-specheli-v-parizh-rafa-povezhda-v-ranglistata-405751.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-03T17:23:27+00:00"/>
    <meta property="og:title" content="Джокович спечели в Париж, Рафа повежда в ранглистата"/>
    <meta property="og:description" content="Сърбинът би на финала в &quot;Берси&quot; Шаповалов с 2:0 сета"/>
  </head>
  <body>
    <article>
      <h1>Джокович спечели в Париж, Рафа повежда в ранглистата</h1>
      <address><time datetime="2019-11-03T17:23:27+00:00">03 Nov 2019, 17:23</time> by <a rel="author">Пламен Вълков</a></address>
      <p>Новак Джокович е новият шампион на турнира от Мастърс 1000 сериите в Париж. На финала в зала „Берси“ сърбинът надви Денис Шаповалов (Канада) с 2:0 сета, в отделните части 6:3, 6:4.</p>
      <p>За съжаление на неутралните зрители, очакванията за напрегнат и равностоен финал не се оправдаха. Джокович започна срещата ударно и набързо поведе с 3:0 гейма, след което до края на сета не допусна съперника му да стигне до шанс да върне пробива и интригата.</p>
      <p>През втората част Джокович проби в седмия гейм, а в осмия отрази първата точка за пробив, която се откри пред Шаповалов в мача. До края левичарят от Канада успя да вземе още един гейм, но за повече нямаше сили.</p>
      <p>За Джокович това е 5-та титла от турнира в „Берси“ (2009, 2013, 2014, 2015, 2019 г.). Благодарение на труимфа сърбинът запазва шансовете си да приключи годината като №1. В понеделник той официално ще бъде свален от върха от Рафаел Надал, но едва след финалите в Лондон ще стане ясно кой ще приключи сезона като номер едно.</p>
      <p>За Джокович това е 34-та титла от категория Мастърс 1000. Повече има само Рафаел Надал (35). Титлата е общо 5-та за сезона за Джокович, като по този показател той се изравни с Доминик Тийм.</p>
    </article>
  </body>
</html>