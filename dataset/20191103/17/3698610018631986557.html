<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/iran-viklyuchaye-peremovini-zi-ssha-328339_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T17:57:00+00:00"/>
    <meta property="og:title" content="Іран виключає перемовини зі США"/>
    <meta property="og:description" content="Тегеран не піддаватиметься тиск Вашингтона, заявив аятола Хаменеї."/>
  </head>
  <body>
    <article>
      <h1>Іран виключає перемовини зі США</h1>
      <h2>Тегеран не піддаватиметься тиск Вашингтона, заявив аятола Хаменеї.</h2>
      <address>
        <time datetime="2019-11-03T17:57:00+00:00">03 Nov 2019, 17:57</time>
      </address>
      <p>Тегеран і надалі зберігатиме <b><a href="https://dt.ua/WORLD/bud-yaka-viyna-ssha-z-iranom-zakinchitsya-shvidko-tramp-315740_.html">заборону на будь-які перемовини з Вашингтоном</a></b>, заявив верховний лідер Ірану аятола Алі Хаменеї під час виступу у переддень 40-ї річниці захоплення американського посольства у столиці країни.</p>
      <p>"Один зі способів блокувати політичну інфільтрацію Америки – заборонити будь-які переговори з Америкою. Це означає, що Іран не піддаватиметься тиску Америки", - цитує виступ Хаменеї "<a href="https://www.radiosvoboda.org/a/news-ssha-iran-peregovory-vyklyucheni/30250704.html">Радіо Свобода</a>".</p>
      <p>Виступаючи на державному телебаченні Ірану, лідер країни наголосив на тому, що не вважає діалог зі США вирішенням кожної проблеми.</p>
      <p>"Ті, хто вважає переговори з США рішенням кожної проблеми, безумовно, помиляються. З діалогом зі США нічого не вийде, тому що вони точно не поступляться", - додав він.</p>
      <p>4 листопада 1979 року іранські студенти захопили комплекс посольства США в Тегерані, вони вимагали від Вашингтона видати скинутого того ж року іранського шаха. Криза тривала понад рік і закінчилася зі звільненням 52 американців. Дві країни розірвали дипломатичні відносини у 1980 році.</p>
      <p>Конфлікт між Тегераном і Вашингтоном загострився після того, як Іран відмовився від виконання частини зобов'язань в рамках ядерної угоди. США в 2018 році вийшли з цієї угоди в односторонньому порядку і <b><a href="https://dt.ua/WORLD/vvedeno-u-diyu-sankciyi-ssha-proti-iranu-293046_.html">запровадили санкції</a></b> проти нафтового і банківського секторів іранської економіки. У відповідь на останні кроки Тегерана Вашингтон оголосив про введення санкцій проти металургійної та гірничодобувної галузей Ірану.</p>
      <p>Іран пригрозив відмовитися від ще кількох пунктів ядерної угоди, включаючи обмеження по збагаченню урану, якщо за 60 днів країни ЄС не вирішать, як захистити Тегеран від американських санкцій. В ЄС відкинули ультиматум і закликали Іран повернутися до виконання пунктів ядерної угоди, а також пригрозили застосувати санкції в разі відмови Тегерана зробити це.</p>
      <p>США відправили в регіон авіаносну групу на чолі з авіаносцем "Авраам Лінкольн" і групу бомбардувальників B-52. Також США наказали державним службовцям, які не виконують надзвичайних завдань, залишити Ірак, а американські війська в Іраку були приведені в стан підвищеної боєготовності. У відповідь на такі дії в Корпусі вартових ісламської революції заявили про готовність дати відсіч Вашингтону. Втім Верховний лідер Ірану аятолла Алі Хаменеї заявив, що війни Ірану зі США не буде.</p>
      <footer>За матеріалами: <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>