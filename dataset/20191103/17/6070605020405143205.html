<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca-espanyol-lliga_0_2337366376.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T17:12:00+00:00"/>
    <meta property="og:title" content="Barça i Espanyol, cap i cua a la Primera Iberdrola"/>
    <meta property="og:description" content="Les blaugranes golegen per 5-0 el Llevant, mentre que les blanc-i-blaves perden a Vallecas"/>
  </head>
  <body>
    <article>
      <h1>Barça i Espanyol, cap i cua a la Primera Iberdrola</h1>
      <h2>Les blaugranes golegen per 5-0 el Llevant, mentre que les blanc-i-blaves perden a Vallecas</h2>
      <address>
        <time datetime="2019-11-03T17:12:00+00:00">03 Nov 2019, 17:12</time>
      </address>
      <p>En un lloc, les coses flueixen i en l'altre, res rutlla. L'Espanyol ha tornat a perdre, aquest cop a Vallecas contra el Rayo (2-1) i ja són vuit les jornades que fa que no guanya. Oriana Altuve ha avançat les madrilenyes, que han tornat a posar-se per davant a la segona meitat després que Paloma Fernández hagués animat les periquites. Se li ha acabat fent llarg el partit a l'equip de Salvador Jaspe, que seguirà una setmana més últim a la classificació amb un sol punt.</p>
      <p>En canvi, qui s'ho mira des de la part alta de la taula és el Barça, que ha golejat per 5-0 el Llevant a l'estadi Johan Cruyff. El marcador és enganyós, perquè les blaugranes han hagut d'esperar 40 minuts per obrir la llauna. Graham Hansen ha fet el primer i, a la represa, de penal, Alexia Putellas ha ampliat l'escletxa. La sentència ha arribat amb tres gols consecutius quan se superava el minut 87. Dues dianes de Jenni Hermoso i una última de Kheira Hamraoui han completat el triomf culer.</p>
      <p>A mitja tarda, a Alcalá de Henares, l'Atlètic de Madrid ha derrotat per 4-1 al Deportivo Abanca, que estava sent l'equip sorpresa de la temporada. La derrota gallega permet al Barça situar-se com a líder únic de la Primera Iberdrola amb 22 punts, però ressitua l'Atlètic com el principal enemic de les catalanes en la lluita pel títol, amb 21 punts. El Dépor queda tercer amb 19.</p>
      <p>Ara arriba una jornada d'aturada per compromisos internacionals i, en quinze dies, una jornada que podria veure's suspesa per la vaga. </p>
    </article>
  </body>
</html>