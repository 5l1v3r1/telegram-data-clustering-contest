<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637864/%D8%AA%D8%B1%D8%A7%D9%85%D9%BE-%D9%86%D9%85%D8%A7%DB%8C%D9%86%D8%AF%D9%87-%D8%B3%D8%A8%DA%A9-%D8%B2%D9%86%D8%AF%DA%AF%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T17:25:00+00:00"/>
    <meta property="og:title" content="ترامپ نماینده سبک زندگی آمریکایی است"/>
    <meta property="og:description" content="رئیس اندیشکده یقین با اشاره به اینکه ترامپ نماینده سبک زندگی آمریکایی است، گفت: آمریکا علناً اعلام می کند که سفارتخانه‌هایش مرکز براندازی است."/>
  </head>
  <body>
    <article>
      <h1>
        <a href="https://www.bultannews.com/fa/news/637864/%D8%AA%D8%B1%D8%A7%D9%85%D9%BE-%D9%86%D9%85%D8%A7%DB%8C%D9%86%D8%AF%D9%87-%D8%B3%D8%A8%DA%A9-%D8%B2%D9%86%D8%AF%DA%AF%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A7%D8%B3%D8%AA">ترامپ نماینده سبک زندگی آمریکایی است</a>
      </h1>
      <h2>رئیس اندیشکده یقین با اشاره به اینکه ترامپ نماینده سبک زندگی آمریکایی است، گفت: آمریکا علناً اعلام می کند که سفارتخانه‌هایش مرکز براندازی است.</h2>
      <address><time datetime="2019-11-03T17:25:00+00:00">03 Nov 2019, 17:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>حسن عباسی</b> رئیس اندیشکده یقین ظهر امروز (یکشنبه) و در همایش پایان هژمونی آمریکا که در محل<b> لانه جاسوسی</b> سابق آمریکا برگزار شد، اظهار داشت: امسال چهلمین سالگرد بیرون راندن آمریکا را جشن می گیریم و ملتی هستیم که ٤٠سال است بدون کمک، همکاری و پشتیبانی <b>آمریکا</b> امورات کشور را اداره کرده و موفق هستیم.</p>
      <p> </p>
      <p>وی با بیان اینکه آمریکا تاکنون در توطئه ها و دسیسه‌های خود برای براندازی نظام موفق نبوده است، تصریح کرد: آمریکایی ها علناً اعلام می کنند که سفارتخانه هایشان در دیگر کشورها، مرکز و نهاد براندازی هستند و برای آن سریال هم می سازند؛ اگر این لانه جاسوسی باقی می ماند ما با اتفاقات عجیب مواجه می شدیم؛ لذا در صورت باقی ماندن سفارت شان در ایران، با نفوذی که انجام می دادند ، احتمال براندازی نظام مقدس جمهوری اسلامی از سوی آنها زیاد بود. </p>
      <p> </p>
      <p>رئیس اندیشکده یقین ضمن اشاره به اسنادی که از فتنه ٨٨ از سوی آمریکا بیرون آمده است، بیان داشت: آنها طرحی نوشته بودند که خواستار انجام کودتا در ایران بودند و تنها مشکل شان نبود سفارتخانه در ایران بوده است. چرا که در آن صورت می توانستند با نیروهای نظامی دست به یکی کرده و کودتا کنند. لذا دست به انقلاب مخملی زده بودند.</p>
      <p> </p>
      <p>عباسی افزود: دو سه روز پیش بشار اسد گفت بهترین فردی که ماهیت آمریکا را به خوبی نشان داد همین ترامپ بود، زیرا گفت ما بخاطر نفت در سوریه هستیم نه بخاطر کردها.</p>
      <p> </p>
      <p>وی با بیان اینکه اگر بخواهیم چگونگی و کیفیت حضور آمریکا در دوره قبل از انقلاب درک کنیم باید به کشورهای افغانستان، عراق و سوریه بنگریم، گفت: اگر خدایی نکرده روزی پای آمریکا به ایران برسد، که هیچگاه اینطور نخواهد شد، استان ها و مناطق نفتی برای آمریکا جدا می شود.</p>
      <p> </p>
      <p>رئیس اندیشکده یقین تصریح کرد: ٤١ سال است ملت ایران بدون امریکا سرپامانده است، لذا امروز که جشن مبارزه با استکبار گرفته ایم از اعتقاد ما به توحید سرچشمه می گیرد چرا که ما برای کسی جز خداوند مقام کبریایی قائل نیستیم.</p>
      <p> </p>
      <p>وی ادامه داد: کیسینجر بیش از ٤٠ سال قبل گفته است، کسی که انرژی را کنترل کند، کشورها را کنترل می‌کند و کسی که غذا را کنترل کند، مردم دنیا راکنترل می کند و کسیکه پول و نقدینگی را کنترل می کند، کل جهان را کنترل می کند لذا آمریکایی‌ها دلارشان را مبنای اقتصاد جهان گذاشتند تا سیطره شان را در جهان بگستراند، اما از اهمیت اینترنت در عصر جدید نمی توان غافل شد. </p>
      <p> </p>
      <p>عباسی افزود: همه کشورها در حال حذف دلار را از معاملات تجاری شان هستند و این امر به یک فرهنگ جهانی تبدیل خواهد شد. </p>
      <p> </p>
      <p>رئیس اندیشکده یقین با تاکید بر اینکه وقتی می گوییم پایان هژمونی آمریکا فرا رسیده است ، برای این است که ٧٠تریلیون دلار بدهی دارند‌، خاطرنشان کرد: سال آینده میلادی سال سختی برای آمریکا، اروپا ژاپن و چین است. کل بودجه ایران چند صد میلیارد دلار است ولی تا ترامپ روی کار آمد یک قرارداد ٤٦٠میلیارد دلاری با عربستان بست و هرگاه دچار مشکل می شود از امارات ١٠٠میلیارد دلار پول به آنها می پردازد. البته رفتارش با دیگر همپیمانانش در منطقه اینگونه است.</p>
      <p> </p>
      <p>وی افزود: رهبر معظم انقلاب اخیرا فرمودند، کشور را از جادوی پولی و مالی دشمن رها کنید و همچنین در هفته دفاع مقدس، فرمودند آقایی و سروری دلار را بشکنید؛ چین با ٤٣کشور پیمان پولی و کالی بسته، برزیل و دیگر کشورها نیز این کار راکرده اند، ایران هم شروع کرده و با برخی کشورها مانند ترکیه و روسیه پیمان پولی دوجانبه دارد. </p>
      <p> </p>
      <p>رئیس اندیشکده یقین با بیان اینکه ٨بار در ٤١سال گذشته با آمریکا مذاکره کردیم و آنها هر ٨بار آنها مذاکرات را زیر پاگذاشتند‌، خاطرنشان کرد: هژمونی آمریکا در دلار شکست خورده و اخیرا شاهدیم با پیشرفت تکنولوژی سایبری چین روسیه و هند هژمونی آنها در عرصه سایبری هم در حال شکست و افول است. هژمونی آنها در انرژی و رسانه عم به چالش کشیده شده است و آمریکا به زور می خواهد استیلای خود را نشان دهد. </p>
      <p> </p>
      <p>عباسی ضمن اشاره به سبک زندگی آمریکایی تصریح کرد: ترامپ نماینده سبک زندگی آمریکایی است. فردی که هرروز دروغ می گوید و در زمان انتخابات آمریکا، برخی روابط نامشروعش عیان شد.</p>
      <p> </p>
      <p>رئیس اندیشکده یقین تاکید کرد: بقیه نمادهای آنها نیز هنرپیشه ها و ورزشکاران این کشور هستند که اعتراف کردند از شرف و انسانیت خود برای رسیدن به مدارج عالیه گذشته اند. </p>
      <p> </p>
      <p>انتهای پیام/</p>
    </article>
  </body>
</html>