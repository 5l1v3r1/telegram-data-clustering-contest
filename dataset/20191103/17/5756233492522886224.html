<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619671/%D8%B8%D8%B1%DB%8C%D9%81-%D8%A8%D8%B1%D8%A7%DB%8C-%D8%AD%D8%B6%D9%88%D8%B1-%D8%AF%D8%B1-%D8%AC%D9%84%D8%B3%D9%87-%D8%B4%D9%88%D8%B1%D8%A7%DB%8C-%D8%A7%D9%85%D9%86%DB%8C%D8%AA-%D9%85%D8%AC%D9%84%D8%B3-%D8%B1%D8%A7-%D8%AA%D8%B1%DA%A9-%DA%A9%D8%B1%D8%AF%D8%A8%D8%AD%D8%AB-%D9%82%D9%87%D8%B1-%D9%85%D8%B7%D8%B1%D8%AD-%D9%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T17:01:00+00:00"/>
    <meta property="og:title" content="«ظریف» برای حضور در جلسه شورای امنیت مجلس را ترک کرد/بحث قهر مطرح نیست"/>
    <meta property="og:description" content="یک عضو کمیسیون امنیت ملی و سیاست خارجی مجلس با تاکید بر اینکه رفتن با عجله وزیر خارجه از مجلس بعد از پاسخ به سوال نماینده خمینی شهر به دلیل حضور در جلسه شورای امنیت بوده است، گفت که اصلا بحث ترک مجلس به دلیل قهر مطرح نیست."/>
  </head>
  <body>
    <article>
      <h1>«ظریف» برای حضور در جلسه شورای امنیت مجلس را ترک کرد/بحث قهر مطرح نیست</h1>
      <address>
        <time datetime="2019-11-03T17:01:00+00:00">03 Nov 2019, 17:01</time>
      </address>
      <p>
        <i>یک عضو کمیسیون امنیت ملی و سیاست خارجی مجلس با تاکید بر اینکه رفتن با عجله وزیر خارجه از مجلس بعد از پاسخ به سوال نماینده خمینی شهر به دلیل حضور در جلسه شورای امنیت بوده است، گفت که اصلا بحث ترک مجلس به دلیل قهر مطرح نیست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی نجفی خوشرودی اظهار کرد: آقای ظریف از قبل اعلام کرده بود که امروز باید در جلسه شورای امنیت حضور پیدا کند و به همین دلیل نمی‌تواند برای پاسخ به سوال در صحن مجلس حاضر شود، اما هیات رئیسه تصمیم گرفت که سوال مطرح شود. چون در دستور کار آمده بود اما در نهایت تصمیم بر آن شد که وزیر خارجه به یک سوال از دو سوال قید شده در دستور مجلس پاسخ دهد.</p>
      <p>وی افزود: بر همین اساس آقای ظریف از ساعت ۲ یعنی زمان اعلام شده برای آغاز جلسه علنی نوبت عصر حاضر شد. جلسه مجلس حدود ساعت ۲:۱۵ آغاز شد و تا نوبت به طرح سوال رسید ساعت از ۲:۳۰ گذشت.</p>
      <p>نجفی اضافه کرد: آقای ظریف در ابتدای صحبت‌های خود هم در پشت تریبون اعلام کرد که چون ساعت ۳ باید در جلسه شورا حضور پیدا کند مجبور است که سریع پاسخ دهد به همین دلیل ایشان بعد از پایان پاسخ به سوال آقای ابطحی ساعت ۲:۵۰ جلسه مجلس را ترک کرده تا ظرف ۱۰ دقیقه باقیمانده بتواند خود را به جلسه شورا برساند. پس اساسا هیچ موضوعی مبنی بر قهر آقای ظریف با مجلس یا اینکه ایشان جلسه مجلس را به نشانه قهر ترک کرده است وجود ندارد.</p>
      <p>امروز سوالات ذوالنور و ابطحی نمایندگان قم و خمینی شهر از وزیر خارجه در دستور کار جلسه بعد از ظهر مجلس قرار داشت که بعد از قرائت دستور کار یوسف نژاد عضو هیات رئیسه مجلس گفت که به دلیل جلسه آقای ظریف و با توافق صورت گرفته قرار است تنها سوال آقای ابطحی مطرح شود.</p>
      <p>بعد از آنکه ظریف جلسه مجلس را برای حضور در نشست شورای امنیت ترک کرد، ابطحی نماینده سوال کننده به نشانه اعتراض صحبت‌های خود را ادامه نداد که پزشکیان رئیس جلسه در واکنش گفت که زمانی که آقای ظریف در جلسه مجلس برای پاسخ به سوال ذوالنور حاضر می‌شود به آقای ابطحی برای بیان صحبت‌هایش وقت داده خواهد شد.</p>
    </article>
  </body>
</html>