<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2017793/se-klio-kakokerias-eos-tin-triti-i-chora.html"/>
    <meta property="og:site_name" content="News.gr"/>
    <meta property="article:published_time" content="2019-11-03T16:51:48+00:00"/>
    <meta property="og:title" content="Σε κλοιό κακοκαιρίας έως την Τρίτη η χώρα"/>
    <meta property="og:description" content="Ποιες περιοχές θα πλήξουν περισσότερο τα έντονα καιρικά φαινόμενα"/>
  </head>
  <body>
    <article>
      <h1>Σε κλοιό κακοκαιρίας έως την Τρίτη η χώρα</h1>
      <address>
        <time datetime="2019-11-03T16:51:48+00:00">03 Nov 2019, 16:51</time>
      </address>
      <h3>Ποιες περιοχές θα πλήξουν περισσότερο τα έντονα καιρικά φαινόμενα</h3>
      <p>Σε εξέλιξη βρίσκεται ένα νέο κύμα κακοκαιρίας, το οποίο αναμένεται να πλήξει τη χώρα έως το πρωί της Τρίτης, με βροχές και καταιγίδες που κατά τόπους τη Δευτέρα θα είναι ισχυρές, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Από το πρωί της Κυριακής σημειώνονται βροχές και <a href="https://www.news.gr/tag/kategides">καταιγίδες</a> στο Ιόνιο και τα δυτικά ηπειρωτικά, με την κακοκαιρία να εκτείνεται σταδιακά στα νότια ηπειρωτικά και τα ορεινά της Μακεδονίας. Κατά τη διάρκεια της νύχτας και έως το μεσημέρι της Δευτέρας τα φαινόμενα τα επεκταθούν στην Κρήτη, την Μακεδονία, τη Θράκη και το Βόρειο Αιγαίο.</p>
      <p>Από το πρωί της Δευτέρας <a href="https://www.news.gr/tag/vrohh">βροχές</a> και καταιγίδες αναμένονται στο σύνολο σχεδόν της χώρας, ενώ από το βράδυ της Δευτέρας έως το μεσημέρι της Τρίτης θα περιορισθούν κατά κύριο λόγο στο Ανατολικό Αιγαίο. Τη Δευτέρα τα φαινόμενα στα δυτικά και στη Θράκη θα είναι κατά τόπους ισχυρά.</p>
      <p>Στο νομό Θεσσαλονίκης τα ισχυρότερα φαινόμενα αναμένονται το μεσημέρι και το απόγευμα της Δευτέρας, ενώ στο νομό Αττικής από απόψε τα μεσάνυχτα έως το μεσημέρι της Δευτέρας.</p>
      <p>Οι <a href="https://www.news.gr/tag/anemi">άνεμοι</a> θα πνέουν αρχικά από νότιες διευθύνσεις, τη Δευτέρα όμως στο Ιόνιο θα στραφούν σε δυτικούς. Η έντασή τους θα φτάνει τα 6 έως 7 μποφόρ την Κυριακή, τα 7 έως 8 τη Δευτέρα και δεν θα ξεπερνά τα 4 με 5 μποφόρ την Τρίτη. Η θερμοκρασία θα παρουσιάσει μικρή άνοδο τη Δευτέρα.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2017712/ripes-anemou-163-chlm-tin-ora-sarosan-tis-ditikes-aktes-sti-gallia.html"/>
        <a href="https://www.news.gr/ellada/article/2017069/erchonte-vroches-ke-kategides-pies-perioches-tha-pligoun.html"/>
        <a href="https://www.news.gr/ellada/article/2014313/katarraktodis-vrochi-trochea-ke-diakopes-revmatos-stin-kriti.html"/>
      </related>
    </article>
  </body>
</html>