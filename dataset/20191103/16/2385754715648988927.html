<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595540/apareskeia-arxiepiskopou-gia-ti-diakopi-mnimosynou-apo-ton-patriarxi-mosxas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T16:42:00+00:00"/>
    <meta property="og:title" content="Απαρέσκεια Αρχιεπισκόπου για τη διακοπή μνημόσυνου από τον Πατριάρχη Μόσχας"/>
    <meta property="og:description" content="Την έντονη απαρέσκειά του για τη διακοπή τού μνημοσύνου τού Αρχιεπισκόπου Αθηνών από τον Πατριάρχη Μόσχας κ. Κύριλλο, εξέφρασε σε δηλώσεις του αμέσως μετά..."/>
  </head>
  <body>
    <article>
      <h1>Απαρέσκεια Αρχιεπισκόπου για τη διακοπή μνημόσυνου από τον Πατριάρχη Μόσχας</h1>
      <address><time datetime="2019-11-03T16:42:00+00:00">03 Nov 2019, 16:42</time> by <a rel="author">SigmaLive</a></address>
      <p>Την έντονη απαρέσκειά του για τη διακοπή τού μνημοσύνου τού Αρχιεπισκόπου Αθηνών από τον Πατριάρχη Μόσχας κ. Κύριλλο, εξέφρασε σε δηλώσεις του αμέσως μετά το πέρας της πανηγυρικής Θείας Λειτουργίας στον Ιερό Ναό του Αγίου Γεωργίου στα Λατσιά, ο Αρχιεπίσκοπος Κύπρου Χρυσόστομος, σύμφωνα με ανακοίνωση της Ιεράς Αρχιεπισκοπής.</p>
      <p>«Την στάση τού Πατριάρχη Μόσχας την θεωρώ απαράδεκτη. Δεν κόβουμε το μνημόσυνο ενός άλλου Προκαθημένου επειδή διαφωνούμε με μια θέση του. Μόνο εάν γίνει αιρετικός κάποιος διακόπτουμε κοινωνία μαζί του. Και αυτό που ξέρω είναι ότι ούτε ο Οικουμενικός ούτε ο Αθηνών είναι αιρετικοί. Αυτό, βέβαια, δεν σημαίνει ότι συμφωνώ με αυτούς. Αν και προσπαθήσαμε να μεσολαβήσουμε ώστε να γίνει μία συνάντηση προς εξεύρεση λύσης, εντούτοις αυτό δεν άρεσε και έτσι δεν επιμείναμε. Αλλά ούτε ο Οικουμενικός θέλει να συναντηθεί με τον Μόσχας, ούτε κι ο Μόσχας θέλει να συναντηθεί με τον Οικουμενικό. Για αυτό εξάλλου και ως Εκκλησία Κύπρου τηρούμε μία ουδέτερη στάση διότι δεν συμφωνούμε με την στάση κανενός από τους δύο και δεν προχωρήσαμε στη μνημόνευση κανενός νέου Προκαθημένου», είπε ο Αρχιεπίσκοπος Κύπρου.</p>
      <p>Κατά τη Θεία Λειτουργία που προηγήθηκε, μαζί με τον Αρχιεπίσκοπο Κύπρου συλλειτούργησαν ο Θεοφιλέστατος Επίσκοπος Νιτρίας Νικόδημος, ο Πρωτοσύγκελλος της Ι. Αρχιεπισκοπής Αρχιμανδρίτης Ιωάννης και άλλοι κληρικοί.</p>
      <p>Λίγο πριν το τέλος της Θείας Λειτουργίας τελέστηκε δέησις κατά την οποία αναγνώστηκαν όλα τα ονόματα των εορταζόντων και στο τέλος έγινε η λιτάνευση της ιερής εικόνας και των αγίων λειψάνων του Αγίου Γεωργίου.</p>
    </article>
  </body>
</html>