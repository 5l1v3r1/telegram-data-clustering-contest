<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/03/nagy-projektekrol-allapodott-meg-orban-viktor-es-vlagyimir-putyin"/>
    <meta property="og:site_name" content="infostart"/>
    <meta property="article:published_time" content="2019-11-03T16:14:00+00:00"/>
    <meta property="og:title" content="Nagy projektekről állapodott meg Orbán Viktor és Vlagyimir Putyin"/>
    <meta property="og:description" content="A megállapodások között van például a magyar vasúti járműgyártás történetének legnagyobb külföldi megrendelése és a Mahart-hajók felújítása is."/>
  </head>
  <body>
    <article>
      <h1>Nagy projektekről állapodott meg Orbán Viktor és Vlagyimir Putyin</h1>
      <address><time datetime="2019-11-03T16:14:00+00:00">03 Nov 2019, 16:14</time> by <a rel="author">Infostart / MTI</a></address>
      <h3>A megállapodások között van például a magyar vasúti járműgyártás történetének legnagyobb külföldi megrendelése és a Mahart-hajók felújítása is.</h3>
      <p>Magyarország és Oroszország számára is fontos a keresztény kultúra védelme - emelte ki a külgazdasági és külügyminiszter a Kossuth rádió Vasárnapi újság című műsorában. Szijjártó Péter kifejtette: Oroszországgal egy nagyon komoly, feszítő jellegű nemzetközi, politikai kérdésben sikerült együttműködést kialakítani, a keresztény közösségek védelmére. Magyarország és Oroszország egyaránt jelentős erőforrásokat mozgósít a keresztény kultúra és közösségek megvédése érdekében - mondta.</p>
      <p>Most a két ország megállapodott arról, hogy Szíriában közösen építenek újjá egy kolostort, továbbá, hogy egy város kenyérellátását biztonságosan lehetővé tévő nagy péküzem felépítését is közösen finanszírozzák - említett példákat.</p>
      <p>Vlagyimir Putyin orosz elnök e heti budapesti látogatásán nagyon fontos ipari együttműködési megállapodásokat kötöttek. A magyar vasúti járműgyártás történetének legnagyobb külföldi megrendelését sikerült megszerezni.</p>
      <blockquote>Magyar-orosz ipari együttműködés keretében 1300 vasúti kocsit fognak szállítani Egyiptomba. A megbízás értéke több mint egymilliárd dollár.</blockquote>
      <p>Arról is megállapodás született, hogy a Mahart szárnyashajó állományát felújítják, modernizálják, szintén orosz ipari együttműködés keretében.</p>
      <figure>
        <img src="https://infostart.hu/images/site/articles/inline/2019/11/1572801403-fJ9LFy7d6_md.jpg"/>
        <figcaption>Palkovics László innovációs és technológiai miniszter és Jevgenyij Ditrih orosz közlekedési miniszter együttműködési megállapodást ír alá Vlagyimir Putyin orosz elnök és Orbán Viktor miniszterelnök jelenlétében a Karmelita kolostorban 2019. október 30-án. MTI/Máthé Zoltán</figcaption>
      </figure>
      <p>Szijjártó Péter kiemelte: amikor Oroszország vezetőivel tárgyalnak, egyértelmű, hogy az energetikai kérdések uralják a napirendet. Úgy fogalmazott, most "kényelmes a helyzetünk", hiszen olyan még soha nem volt Magyarország történetében, hogy az országban található gáztározók szinte <a href="https://infostart.hu/gazdasag/2019/10/15/tobb-mint-100-szazalekon-a-hazai-gaztarolok">teljesen fel vannak töltve</a>. Így már a jövő télre vonatkozóan folytatnak tárgyalásokat.</p>
      <p>Kifejtette, sikerült megkötni azokat a szükséges megállapodásokat is, amelyek nyomán a Richter - a legnagyobb magyar gyógyszergyártó vállalat - újabb piaci sikereket érhet el Moszkvában, ugyanis egy 15 millió dolláros beruházást hajt végre annak köszönhetően, hogy a vállalat egyik legfontosabb terméke felkerült az orosz társadalombiztosítás által támogatott listára.</p>
      <p>A miniszter beszámolt arról, hogy Magyarország újabb sikereket ér el élelmiszeripari, mezőgazdasági vállalatainak beruházásai nyomán is, a takarmánygyártás területén.</p>
      <p>
        <i>Nyitókép: MTI/Máthé Zoltán</i>
      </p>
    </article>
  </body>
</html>