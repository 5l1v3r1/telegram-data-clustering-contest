<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/tranzitni-peregovori-gazpromu-ta-naftogazu-za-poserednictva-yevrokomisiyi-znovu-ne-dali-rezultativ-328325_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T16:24:00+00:00"/>
    <meta property="og:title" content="&quot;Транзитні&quot; переговори &quot;Газпрому&quot; та &quot;Нафтогазу&quot; за посередництва Єврокомісії знову не дали результатів"/>
    <meta property="og:description" content="Відносини між оператором ГТС України і Газпромом мають будуватися на основі вимог європейського енергетичного законодавства, що їх Україна впроваджує як член Енергетичного співтовариства."/>
  </head>
  <body>
    <article>
      <h1>"Транзитні" переговори "Газпрому" та "Нафтогазу" за посередництва Єврокомісії знову не дали результатів</h1>
      <h2>Відносини між оператором ГТС України і "Газпромом" мають будуватися на основі вимог європейського енергетичного законодавства, що їх Україна впроваджує як член Енергетичного співтовариства.</h2>
      <address>
        <time datetime="2019-11-03T16:24:00+00:00">03 Nov 2019, 16:24</time>
      </address>
      <p>Четвертий раунд "транзитних" переговорів РФ і "Газпрому", України й "Нафтогазу" за посередництва Єврокомісії, який відбувся 28 жовтня, знову не дав результатів. Пристрасті розпалюються. Вочевидь, Україна і РФ покладають надії на вирішення принципових питань під час зустрічі в "нормандському форматі". Хоча серед ключових положень спільної позиції: укладення нового контракту на тривалий строк (10–15 років) і фіксація обсягів транзиту, які забезпечать надійну роботу української газотранспортної системи (ГТС).</p>
      <p>Про це у своїй статті для <a href="https://dt.ua/">DT.UA</a> пише Алла Єрьоменко. За її словами, контракт має бути укладений із новим оператором української ГТС, якого із 1 січня 2020 року буде повністю виведено з групи "Нафтогаз". Водночас відносини між оператором ГТС України і "Газпромом" мають будуватися на основі вимог європейського енергетичного законодавства, що їх Україна впроваджує як член Енергетичного співтовариства.</p>
      <p>Голова правління НАК "Нафтогаз України" Андрій Коболєв зазначив, що саме на таких принципах "Газпром" працює з усіма своїми контрагентами в Європейському Союзі. Так чому ж не з Україною? У свою чергу, енергокомісар Марош Шефчович сказав, що "Газпром" насамперед наполягає на відмові української сторони від виграшу в Стокгольмському арбітражі. Хоча при цьому не проти повернутися на український ринок газу.</p>
      <p>За словами оглядача DT.UA "Газпром" не влаштовують:</p>
      <p>"— завищені, на його думку, тарифи на транспортування газу українською газотранспортною системою;</p>
      <p>— відсутність сертифікованого за європейськими правилами оператора ГТС України;</p>
      <p>— непогашений тримільярдний "борг Януковича", який каменем висить на "Нафтогазі";</p>
      <p>— вимога НАКу відшкодувати відсуджені в Стокгольмському арбітражі вже майже 3 млрд дол.;</p>
      <p>— категорична відмова "Нафтогазу" короткостроково подовжувати (на рік-півтора) "транзитний" контракт із 1 січня 2020-го на умовах чинного договору про транспортування газу територією України до Європи;</p>
      <p>— небажання "Нафтогазу" закуповувати російський газ за прямим контрактом і у великих обсягах".</p>
      <p>У свою чергу "Нафтогаз України" проти:</p>
      <p>"— будівництва "Північного потоку-2" і "турецьких потоків" в обхід України, що позбавить НАК і Україну близько 3 млрд дол. прибутку;</p>
      <p>— непідписання росіянами операторської угоди;</p>
      <p>— списання "Газпрому" виграних у Стокгольмському арбітражі 2,2 млрд дол. за транзитною ставкою (без пені та штрафів);</p>
      <p>— категоричного небажання "Газпрому" платити за "стокгольмськими рахунками", бодай майном;</p>
      <p>— ув'язування обсягів транзиту "газпромівського" палива з обсягами закупівлі газу для потреб України, чого "Нафтогаз" не робить із 2014 р.;</p>
      <p>— виплати "боргу Януковича" у 3 млрд дол.;</p>
      <p>— зарахування стокгольмського виграшу як погашення "боргу Януковича";</p>
      <p>— короткострокового "транзитного" контракту (поки "Газпрому" це необхідно) на умовах іще чинного договору від 2009 р".</p>
      <p>Автор вказує, що з такими вимогами й неузгодженостями знайти взаємоприйнятний компроміс украй важко, якщо сторони взагалі зацікавлені в його пошуку. Звісно, що, як і за будь-якого торгу, сторони заявляють максимум вимог, розраховуючи в результаті на відносно прийнятні умови. Тим більше, що, як стверджують експерти, і далеко не тільки в Україні, "Газпрому" наразі буде проблематично обійтися без транзиту українською газотранспортною системою бодай 30, а краще 50–60 млрд кубометрів газу на рік. Адже "Північний потік-2" не добудований.</p>
      <p>Детальніше про переговори між "Газпромом" і "Нафтогазом" читайте у статті Алли Єрьоменко "<a href="https://dt.ua/energy_market/gts-slozami-ne-zaradish-328182_.html"><b>ГТС сльозами не зарадиш</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>