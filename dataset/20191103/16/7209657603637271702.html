<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ravenna/cronaca/motociclista-cade-gara-1.4867683"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-03T16:54:42+00:00"/>
    <meta property="og:title" content="Brisighella, podista cade durante una gara. Intervenuti 118 e Soccorso alpino"/>
    <meta property="og:description" content="La 33enne stava partecipando al Trail dell'Ulivo quando è scivolata sul sentiero per la pioggia: per lei un forte trauma a una gamba"/>
  </head>
  <body>
    <article>
      <h1>Brisighella, podista cade durante una gara. Intervenuti 118 e Soccorso alpino</h1>
      <h2>La 33enne stava partecipando al Trail dell'Ulivo quando è scivolata sul sentiero per la pioggia: per lei un forte trauma a una gamba</h2>
      <address><time datetime="2019-11-03T16:54:42+00:00">03 Nov 2019, 16:54</time> by <a rel="author">il Resto del Carlino</a></address>
      <p>Brisighella (Ravenna), 3 novembre 2019 - <b>Una podista</b> di <b>33 anni</b>, residente a Ravenna,<b> </b>stava partecipando al <b>Trail dell'Ulivo, </b>la<b> </b>sfida motociclistica che parte da Marradi, nel Fiorentino e arriva a <b>Brisighella</b>, nel Ravennate. E' scivolata, all'altezza della località <b>Sant'Eufemia, </b>sul sentiero bagnato dalle <b>piogge</b> degli ultimi giorni e dalla forte pendenza, procurandosi un importante <b>trauma a una gamba</b>. La donna è stata soccorsa dal <b>118</b> e dagli uomini del <b>Soccorso Alpino</b>: l'infortunio è avvenuto verso le 11.40.<br/><br/>A chiamare i soccorsi gli stessi partecipanti alla gara: a causa della conformazione della zona, particolarmente impervia, sul posto è intervenuto l'elicottero 118 di <b>Pavullo nel Frignano</b>, dotato di verricello. Il mezzo, però, è stato costretto ad annullare la missione a causa della nebbia. La 33enne, immobilizzato l'arto ferito, è stata posizionata dal personale di soccorso sulla barella portantina e calata con tecniche alpinistiche fino alla strada asfaltata, dove ad attenderla c'era un'ambulanza. La paziente è stata trasportata all'<b>ospedale di Faenza, dove si trova ora ricoverata</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>