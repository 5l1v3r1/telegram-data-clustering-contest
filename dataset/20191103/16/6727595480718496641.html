<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/there-was-no-political-involvement-in-the-valayar-case-says-mb-rajesh-mp159.html"/>
    <meta property="og:site_name" content="DoolNews"/>
    <meta property="article:published_time" content="2019-11-03T16:06:00+00:00"/>
    <meta property="og:title" content="പ്രതികള്‍ സി.പി.ഐ.എമ്മുകാര്‍ അല്ല; വാളയാര്‍ കേസില്‍ രാഷ്ട്രീയ ഇടപെടല്‍ ഉണ്ടായിട്ടില്ലെന്നും എം.ബി രാജേഷ്"/>
    <meta property="og:description" content="KERALA NEWS MB Rajesh Valayar Case Kerala പാലക്കാട്: വാളയാറിലെ പെണ്‍കുട്ടികള്‍ മരിച്ച കേസില്‍ രാഷ്ട്രീയ ഇടപെടല്‍ ഉണ്ടായിട്ടില്ലെന്നും പ്രതികള്‍ സി.പി.ഐ.എമ്മുകാരല്ലെന്നും"/>
  </head>
  <body>
    <article>
      <h1>പ്രതികള്‍ സി.പി.ഐ.എമ്മുകാര്‍ അല്ല; വാളയാര്‍ കേസില്‍ രാഷ്ട്രീയ ഇടപെടല്‍ ഉണ്ടായിട്ടില്ലെന്നും എം.ബി രാജേഷ്</h1>
      <address><time datetime="2019-11-03T16:06:00+00:00">03 Nov 2019, 16:06</time> by <a rel="author">ന്യൂസ് ഡെസ്‌ക്</a></address>
      <p>പാലക്കാട്: വാളയാറിലെ പെണ്‍കുട്ടികള്‍ മരിച്ച കേസില്‍ രാഷ്ട്രീയ ഇടപെടല്‍ ഉണ്ടായിട്ടില്ലെന്നും പ്രതികള്‍ സി.പി.ഐ.എമ്മുകാരല്ലെന്നും എം.ബി രാജേഷ് . കുട്ടികളുടെ അമ്മയെ കൊണ്ട് അത്തരത്തില്‍ പറയിപ്പിച്ചതാണെന്നും അദ്ദേഹം പറഞ്ഞു.</p>
      <p>പാലക്കാട് മാധ്യമങ്ങളോട് സംസാരിക്കുകയായിരുന്നു അദ്ദേഹം. പ്രതികള്‍ക്ക് സി.പി.ഐ.എമ്മുമായി ബന്ധമില്ലെന്നും സി.പി.ഐ.എമ്മിനെ പഴിചാരുന്നത് രാഷ്ട്രീയപ്രേരിതമാണെന്നും കോടതിവിധിയില്‍ പോലും അങ്ങനെയില്ലെന്നും സി.പി.ഐ.എം ജില്ലാ സെക്രട്ടറി സി.കെ രാജേന്ദ്രന്‍ പറഞ്ഞു.</p>
      <related>
        <a href="https://www.doolnews.com/walayarcase-highcourt-said-parents-and-government-can-go-for-appeal111.html?utm_source=doolnews&amp;utm_medium=related"/>
      </related>
      <p>നേരത്തെ വാളയാറിലെ പെണ്‍കുട്ടികളുടെ മാതാപിതാക്കള്‍ പുന്നല ശ്രീകുമാറിന് ഒപ്പം മുഖ്യമന്ത്രിയെ കണ്ടിരുന്നു. മുഖ്യമന്ത്രി തങ്ങളുടെ ആവശ്യങ്ങളോട് അനുഭാവപൂര്‍ണമായാണ് പ്രതികരിച്ചതെന്നും മുഖ്യമന്ത്രിയുടെ വാക്കുകളെ വിശ്വാസമുണ്ടെന്നും കൂടികാഴ്ചയ്ക്കുശേഷം മാതാപിതാക്കള്‍ പ്രതികരിച്ചിരുന്നു.</p>
      <p>വിവിധ രാഷ്ട്രീയ പാര്‍ട്ടികള്‍ മാതാപിതാക്കളെ തിരുവനന്തപുരത്തേക്ക് കൊണ്ട് വരാന്‍ ശ്രമിച്ചിരുന്നെങ്കിലും മാതാപിതാക്കള്‍ക്ക് താല്‍പ്പര്യമുണ്ടായിരുന്നില്ലെന്നും ഒരു സംഘടനയുടെ നേതാവെന്ന നിലയിലാണ് അവരോടൊപ്പം മുഖ്യമന്ത്രിയെ കാണാനെത്തിയതെന്നും പുന്നല ശ്രീകുമാര്‍ കൂടിക്കാഴ്ച്ചയ്ക്ക് ശേഷം പറഞ്ഞിരുന്നു.</p>
      <related>
        <a href="https://www.doolnews.com/will-not-give-legal-aid-to-alan-and-thaha-says-cpim-kozhikkode-district-secretary-p-mohanan452.html?utm_source=doolnews&amp;utm_medium=related"/>
      </related>
      <p>കേസ് കോടതിയുടെ പരിഗണനയിലായതിനാല്‍ സി.ബി.ഐ അന്വേഷണം വേണമെന്ന് മാതാപിതാക്കളുടെ ആവശ്യത്തില്‍ സര്‍ക്കാരിനു തീരുമാനമെടുക്കാനാകില്ലെന്നും, കോടതിയില്‍ മാതാപിതാക്കള്‍ ഈ ആവശ്യം ഉന്നയിച്ചാല്‍ സര്‍ക്കാര്‍ എതിര്‍ക്കില്ലെന്നും മുഖ്യമന്ത്രി വ്യക്തമാക്കിയിരുന്നു.</p>
      <figure>
        <iframe src="https://www.youtube.com/embed/oQ-tl4cpOmw" width="527" height="309" data-service="Youtube" scrolling="no"/>
      </figure>
    </article>
  </body>
</html>