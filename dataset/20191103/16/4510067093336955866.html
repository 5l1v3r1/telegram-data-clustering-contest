<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/recursul-compensatoriu-peste-500-din-cei-21000-de-detinuti-eliberati-au-recidivat-in-infractiuni-cu-violenta-152528.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-03T16:58:00+00:00"/>
    <meta property="og:title" content="Recursul compensatoriu. Peste 500 din cei 21.000 de deţinuţi eliberaţi au recidivat în infracţiuni cu violenţă"/>
    <meta property="og:description" content="Peste 500 din cei 21.000 de deţinuţi eliberaţi au recidivat în infracţiuni cu violenţă de la pedofilie şi viol la tâlhărie şi crimă. Datele au fost furnizate de ministrul Justiţiei Ana Birchall la solicitarea deputatului PNL, Florin Roman."/>
  </head>
  <body>
    <article>
      <h1>Recursul compensatoriu. Peste 500 din cei 21.000 de deţinuţi eliberaţi au recidivat în infracţiuni cu violenţă</h1>
      <address><time datetime="2019-11-03T16:58:00+00:00">03 Nov 2019, 16:58</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/gratii_echipa_mp.jpg"/>
        <figcaption>foto: echipa.md</figcaption>
      </figure>
      <p>
        <b>Peste 500 din cei 21.000 de deţinuţi eliberaţi în baza Legii recursului compensatoriu au recidivat în infracţiuni cu violenţă.</b>
      </p>
      <p>
        <b>21.049 de infractori eliberaţi</b>
      </p>
      <p>Cifrele vorbesc de la sine. "509  de deţinuţi care au fost eliberaţi în baza legii recursului compensatoriu, aşa-zisa promoţie Tudorel Toader, au comis noi infracţiuni violente. Aici vorbim de crimă, viol, tâlhărie, pedofilie, act sexual cu un minor, pornografie infantilă etc. Este răspunsul oficial al ministrului Justiţiei la o interpelare, pe care am adresat-o în calitate de deputat PNL", a anunţat sâmbătă, printr-un comunicat de presă, deputatul PNL, Florin Roman.</p>
      <p>Potrivit răspunsului Ministerului Justiţiei din octombrie 2017 până în urmă cu o lună au fost eliberaţi peste 21.000 de infractori în baza legii promovate de Tudorel Toader.</p>
      <p>"De la data de 19 octombrie 2017 până la data 19 septembrie 2019 s-au înregistrat 21.049 de liberări, ca urmare a aplicării Legii169/2017", se menţionează în răspunsul Ministerului Justiţiei.</p>
      <p>Din totalul persoanelor eliberate 634 au fost condamnate pentru viol şi 1.670 pentru tâlhărie calificată.</p>
      <p>
        <b>507 de noi infracţiuni</b>
      </p>
      <p>O bună parte din cei eliberaţi s-au întors însă curând în puşcărie.</p>
      <p>"În perioada anterior menţionată, din totalul liberărilor, s-au înregistrat 1.877 de reîncarcerări. De asemenea facem precizarea că nu toate reîncarcerările  privesc fapte de natură penală săvârşite în perioada post-detenţie, parte dintre acestea privind alte cauze penale, în diferite stadii de instrumentare, încă dinaintea punerii în libertate a persoanelor care au revenit în penitenciar", a transmis Ministerul Justiţiei.</p>
      <p>Din cele 507 persoane reîncarcerate pentru că au comis noi infracţiuni 266 au fost condamnate pentru tâlhărie calificată, 47 pentru viol, 131 pentru tâlhărie, 36 pentru omor iar 16 pentru omor deosebit de grav.</p>
    </article>
  </body>
</html>