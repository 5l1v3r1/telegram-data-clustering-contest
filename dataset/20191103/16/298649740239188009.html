<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/03/impeachment-trump-la-talpa-si-faccia-avanti-i-media-sanno-chi-%c3%a8-top10_20191103_174017/"/>
    <meta property="og:site_name" content="Askanews"/>
    <meta property="article:published_time" content="2019-11-03T16:40:17+00:00"/>
    <meta property="og:title" content="Impeachment, Trump: la talpa si faccia avanti, i media sanno chi è"/>
    <meta property="og:description" content="Milano, 3 nov. (askanews) – “La talpa ha talmente sbagliato che è lui che deve farsi avanti”. Lo ha detto il presidente Donald Trump – in un Tweet – sottoposto a crescenti pressioni mentre i sondaggi gli danno torto e la Camera dei rappresentanti procede con le sue indagini sull’eventualità che presidente repubblicano abbia chiesto […]"/>
  </head>
  <body>
    <article>
      <h1>Impeachment, Trump: la talpa si faccia avanti, i media sanno chi è</h1>
      <h2>Il tweet a un anno esatto dalle presidenziali del 3 novembre 2020</h2>
      <address>
        <time datetime="2019-11-03T16:40:17+00:00">03 Nov 2019, 16:40</time>
      </address>
      <figure>
        <img src="http://www.askanews.it/wp-content/uploads/2019/11/20191103_174008_D143C0AF.jpg"/>
      </figure>
      <p>Milano, 3 nov. (askanews) – “La talpa ha talmente sbagliato che è lui che deve farsi avanti”. Lo ha detto il presidente Donald Trump – in un Tweet – sottoposto a crescenti pressioni mentre i sondaggi gli danno torto e la Camera dei rappresentanti procede con le sue indagini sull’eventualità che presidente repubblicano abbia chiesto aiuto all’Ucraina nella sua scommessa per la rielezione l’anno prossimo. “I Fake News Media sanno chi è ma, essendo un braccio del Partito Democratico, non vogliono rivelarlo perché scoppierebbe l’inferno. Rivela l’informatore e metti fine alla bufala dell’Impeachment!”, twitta il presidente a un anno esatto dalle presidenziali Usa del 3 novembre 2020.</p>
      <p>L’indagine è stata avviata dopo una denuncia da parte di un funzionario dell’intelligence preoccupato che le azioni del presidente contro l’Ucraina fossero illegali e compromettessero la sicurezza nazionale. I leader della Camera a controllo democratico prevedono di avviare audizioni pubbliche nelle prossime settimane.</p>
      <p>Trump si è ripetutamente lanciato contro l’informatore e ha chiesto che la sua identità fosse resa pubblica. Nega qualsiasi errore e afferma che l’ impeachment è politicamente motivato.</p>
      <p>Ma a pesare sono le conferme di una seconda talpa con “conoscenze di prima mano” circa la telefonata dello scorso 25 luglio tra Trump e il suo omologo ucraino Volodymyr Zelensky che costituisce il cuore dell’inchiesta per impeachment portata avanti dai rivali democratici di Trump.</p>
      <p>Trump, in particolare, è accusato di avere fatto pressioni sul leader ucraino affinché indagasse sul rivale politico in Usa, Joe Biden e sul figlio, in una telefonata che è stata denunciata da una talpa la scorsa settimana.</p>
      <p>L’indagine di Mueller aveva l’obiettivo di verificare le relazioni tra la campagna di Donald Trump e la Russia in vista delle elezioni presidenziali del 2016. I suoi risultati, resi pubblici ad aprile, non hanno appurato azioni criminose per influenzare le elezioni.</p>
      <p>L’indagine su Trump e la Russia è stata in parte scatenata da funzionari australiani che hanno comunicato all’Fbi le preoccupazioni di un diplomatico, Alexander Downer, allora alto commissario australiano nel Regno Unito, aveva affermato che l’ex consigliere di Trump George Papadopoulos gli aveva detto a maggio 2016 che Mosca aveva “spazzatura” su Hillary Clinton.</p>
      <p>cgi/sam</p>
    </article>
  </body>
</html>