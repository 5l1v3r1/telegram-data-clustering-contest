<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544588.html/13-%D8%A2%D8%A8%D8%A7%D9%86-58-%DA%AF%D8%A7%D9%85-%D8%AF%D9%88%D9%85-%D8%A7%D9%81%D9%88%D9%84-%D8%A2%D9%85%D8%B1%DB%8C%DA%A9%D8%A7-%D8%AA%D9%88%D8%B3%D8%B7-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%B3%D8%B1%D8%AF%D9%85%D8%AF%D8%A7%D8%B1-%D8%AC%D8%B1%DB%8C%D8%A7%D9%86-%D9%85%D9%82%D8%A7%D9%88%D9%85%D8%AA-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T16:14:00+00:00"/>
    <meta property="og:title" content="13 آبان 58 گام دوم افول آمریکا توسط جمهوری اسلامی/انقلاب اسلامی ایران سردمدار جریان مقاومت است"/>
    <meta property="og:description" content="استادیار حقوق و علوم سیاسی با اشاره به اینکه ۱۳ آبان ۵۸ گام دوم افول آمریکا توسط جمهوری اسلامی بود گفت: پیروزی انقلاب اسلامی در واقع خط بطلانی بر تداوم سیر قدرت ایالت متحده در گذشته بود."/>
  </head>
  <body>
    <article>
      <h1>13 آبان 58 گام دوم افول آمریکا توسط جمهوری اسلامی/انقلاب اسلامی ایران سردمدار جریان مقاومت است</h1>
      <h2>استادیار حقوق و علوم سیاسی مطرح کرد</h2>
      <address>
        <time datetime="2019-11-03T16:14:00+00:00">03 Nov 2019, 16:14</time>
      </address>
      <p>استادیار حقوق و علوم سیاسی با اشاره به اینکه ۱۳ آبان ۵۸ گام دوم افول آمریکا توسط جمهوری اسلامی بود گفت: پیروزی انقلاب اسلامی در واقع خط بطلانی بر تداوم سیر قدرت ایالت متحده در گذشته بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مرتضی علویان در گفت‌وگو با خبرنگار <a href="http://www.bloghnews.com/">بلاغ </a>اظهار کرد: همانطور که امام راحل و مقام معظم رهبری اشاره داشتند و همچنین اتفاقاتی که در سال‌های پس از پیروزی انقلاب اسلامی ایران رخ داده نشان می‌دهد که هدف اصلی حرکت رو به جلو جمهوری اسلامی آسیب دیده شدن هژمونی ایالت متحده بوده است.<br/> <br/>وی خاطرنشان کرد: آمریکایی‌ها پس از جنگ جهانی دوم از حالت انتفاع خارج شدند و در قالب حضور فعال مقابل کشورهای شرق بر اساس دکترین‌های جدید که جایگزین کردند وارد حضور صحنه‌های سیاسی می‌شوند.<br/><br/>انقلاب اسلامی خط بطلانی بر تداوم قدرت آمریکا<br/>استادیار حقوق و علوم سیاسی دانشگاه مازندران با اشاره به اینکه هدف آمریکا حضوری پررنگ در منطقه خاورمیانه و غرب آسیا است، تصریح کرد: در سال ۱۹۷۰ آمریکا با دکترین نیکسون ستون نظامی عربستان سعودی و دو ستون نظامی و دفاعی ایران را هدف قرار میدهد تا از منابع این کشورها برای حفظ منافع ملی خود استفاده کند.<br/><br/>این کارشناس مسائل سیاسی افزود: پیروزی انقلاب اسلامی در واقع خط بطلانی بر تداوم سیر قدرت ایالت متحده در گذشته بود و آمریکایی‌ها برای حفظ این منافع به غیر از دکترین‌های تعریف شده، برنامه هایی را مانند ناتو در اروپا مقابل شرق و شوروی سابق و برنامه‌هایی دیگر را در منطقه ما و شرق آسیا طراحی کردند تا کمربندی را برای حفظ منافع خود به کار ببندند.<br/><br/>علویان با بیان اینکه پدیدار شدن انقلاب اسلامی خط بطلانی بر نظام دوقطبی حاکم بر جهان کشید گفت: انقلاب اسلامی ایران ورود یک جریان سوم فکری بود که به نظام‌های سوسیالیست و لیبرال دموکراسی نه گفت و این پیروزی نخستین گامی برای افول ایالات متحده بود که تداوم غارت آمریکایی ها را از کشورهای دیگر گرفت.<br/><br/>۱۳ آبان ۵۸ گام دوم افول آمریکا<br/>وی افزود: گام بعدی افول آمریکا در انقلاب اسلامی ایران روز ۱۳ آبان ۵۸ بود که با نگاه تیزبین امام خمینی(ره) یکی از مراکز جاسوسی  آمریکا به تسخیر نیروهای انقلابی درمی‌آید و درحالی که این مرکز به عنوان یک سفارت‌خانه باید در قالب جریان دیپلماتیک حرکت می‌کرد اما پس از تسخیر مشخص می‌شود که مرکزی برای توطئه علیه انقلاب بود.<br/><br/>استادیار حقوق و علوم سیاسی دانشگاه مازندران تاکید کرد: اینکه امام خمینی(ره) تعبیر انقلاب دوم را برای روز ۱۳ آبان به کار می‌برند نشان دهنده قدرت انقلاب اسلامی است که به رخ آمریکا کشیده شد.<br/><br/>علویان ادامه داد: درحالی که اقدامات زیادی از سوی آمریکایی‌ها برای آزادسازی گروگان‌های خودشان صورت گرفت که نتیجه بخش نبود و همچنین شکست طبس موجب شد که کارتر در انتخابات پیروز نشود و به محض خارج شدن از کاخ سفید گروگان‌ها آزاد شدند و این نشان دهنده قدرت‌نمایی جمهوری اسلامی و تاثیرگذاری در وضعیت سیاست داخلی آمریکا است.<br/><br/>این کارشناس مسائل سیاسی با اشاره به اینکه قدرت جمهوری اسلامی، ایالات متحده را به سختی انداخته است اظهار کرد: حمایت از جنگ تحمیلی از جمله کارهایی بوده که آمریکا آن را در دستور کار خود قرار می‌دهد و در این امر هم با شکست مواجه می‌شود.<br/><br/>وی خاطرنشان کرد: آغاز حرکت انقلاب اسلامی که برگرفته از آموزه‌های دینی است و امدادهای الهی به کمک آن می‌آید درواقع یک نه بزرگ به هژمونی ایالات متحده است.<br/><br/>انقلاب اسلامی ایران سردمدار جریان مقاومت است<br/>استادیار حقوق و علوم سیاسی دانشگاه مازندران تصریح کرد: شکل‌گیری دکترین مقاومت یکی از دستاوردهای انقلاب اسلامی در منطقه است و امروز به نظر همه کارشناسان روابط بین‌الملل شکل‌گیری دکترین مقاومت به عنوان یک جریانی است که در بسیاری از کشورها تاثیرگذار است.<br/><br/>علویان با اشاره به اینکه انقلاب اسلامی ایران سردمدار جریان مقاومت است یادآور شد: انرژی جریان مقاومت از ایران به کشورهای دیگر سرایت پیدا کرد که در مقابل برتری‌ها و سلطه‌طلبی آمریکا ایستاده‌اند.<br/><br/>این کارشناس مسائل سیاسی افزود: درحالی که در گذشته آمریکا ابزار تحریم زیادی داشت و با دلار، صندوق بین‌الملل و بانک‌های جهانی دیگر کشورها را تحت فشار قرار می‌داد اما هم‌اکنون بسیاری از کشورها به سمت سازمان‌های منطقه‌ای رفتند و دلار را به عنوان ارز خارجی از رده خارج کردند که همین نشان دهنده بی‌اعتمادی بسیاری از کشورها در زمینه اقتصادی و افول اقتصادی آمریکا است.<br/><br/>وی گفت: ساقط شدن پهپاد آمریکا در خاک جمهوری اسلامی ایران یکی دیگر از مواردی است که نشان می‌دهد که ایالات متحده دیگر کدخدای عالم نیست؛ این سرنگونی پاسخ محکمی از سوی ایران به آنها بود و درحالی که ابزارهای زیاد تهاجمی و پایگاه‌های زیادی داشتند اما نتوانستند عکس‌العمل مناسبی داشته باشند.<br/><br/>استادیار حقوق و علوم سیاسی دانشگاه مازندران با بیان اینکه هر ملتی بخواهد زندگی شرافت‌مندانه‌ای داشته باشد باید آزادانه زندگی کند و زیرسلطه کسی نباشد، اظهار کرد: خط اصلی انقلاب اسلامی در روابط بین‌الملل این است که زیر بار سلطه نمی‌رود و به همین خاطر نماد استکبارستیزی هستند؛ ۱۳ آبان با تسخیر لانه جاسوسی آمریکا راه هرگونه نفوذ سلطه را در درون بست و آغاز راهی بوده که به صورت عملیاتی در مقابل استکبار بایستیم.<br/><br/>لزوم استفاده از تمامی ابزار برای حفظ منافع کشور<br/>علویان ادامه داد: لشگرکشی به ویتنام، جنگ در عراق و افغانستان، نقش اصلی در کودتای ۲۸ مرداد ایران و حمایت از رژیم صهیونیستی از جمله نمونه جنایت‌هایی است که آمریکایی‌ها در طول سالیان متمادی برای حفظ منافع خود و نادیده گرفتن حقوق دیگر مناطق دنیا انجام دادند.<br/><br/>این کارشناس مسائل سیاسی خاطرنشان کرد: باید با همه ابزار و تکنیک‌ها در رابطه با حفظ منافع خودمان استفاده کنیم و آنجایی که تن به مذاکره دادیم باید به صورتی عمل می‌کردیم که امتیاز بیشتری به دشمن نمی‌دادیم و نه اینکه یک طرف هر آنچه را که می‌خواهد اعمال کند.<br/><br/>وی تصریح کرد: واقعیت‌های انقلاب اسلامی در چهل سال گذشته به غیر از آنچیزی است که برخی از مسئولان در پیش گرفتند و درحالی که می‌توانستیم مقتدرانه در عرصه بین‌الملل وارد شویم و نتیجه بگیریم اما اینگونه عمل نشد و لازم است یک بازخوانی در تجربه سال‌های اخیر داشته باشیم.<br/><br/>استادیار حقوق و علوم سیاسی دانشگاه مازندران با بیان اینکه ایران همانطور که با تکیه بر توان داخلی انقلاب کرد می‌تواند بر اساس همان اصول این انقلاب را حفظ و تداوم ببخشد، گفت: در زمینه‌های مختلف مانند اقتصاد، فرهنگ و سیاست می‌توانیم به داخل تکیه کنیم و اگر می‌بینیم که در زمینه اقتصاد دچار مشکل هستیم به خاطر این است که اقتصاد مقاومتی بر اساس دیدگاه‌های مقام معظم رهبری اصول اجرایی ما قرار نگرفت و این موضوع می‌تواند در زمینه‌های مختلف باشد چراکه اگر تمامی مدل‌های انقلاب اسلامی پیاده‌سازی می‌شد وضعیتمان بسیار بهتر از این بود.<br/><br/>انتهای پیام/</p>
    </article>
  </body>
</html>