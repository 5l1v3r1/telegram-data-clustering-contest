<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619666/%D8%AD%D9%88%D8%A7%D8%B4%DB%8C-%D8%A8%D8%A7%D8%B2%DB%8C-%D8%AA%D8%B1%D8%A7%DA%A9%D8%AA%D9%88%D8%B1-%D9%88-%D8%A7%D8%B3%D8%AA%D9%82%D9%84%D8%A7%D9%84%7C-%DB%B7-%D9%86%D9%81%D8%B1-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T16:35:00+00:00"/>
    <meta property="og:title" content="حواشی بازی تراکتور و استقلال| ۷ نفر بازداشت شدند"/>
    <meta property="og:description" content="برخی هواداران تیم فوتبال تراکتورسازی تبریز در روز شنبه و در جریان بازی این تیم در برابر استقلال، پرچم کشور ترکیه را به همراه داشتند. این گروه همچنین با سلام نظامی و شعارهایی، از ترکیه حمایت کردند."/>
  </head>
  <body>
    <article>
      <h1>حواشی بازی تراکتور و استقلال| ۷ نفر بازداشت شدند</h1>
      <h2>تشکیل کارگروه صیانت از ارزش‌های اخلاقی و فرهنگی در ورزش</h2>
      <address>
        <time datetime="2019-11-03T16:35:00+00:00">03 Nov 2019, 16:35</time>
      </address>
      <p>
        <i>برخی هواداران تیم فوتبال تراکتورسازی تبریز در روز شنبه و در جریان بازی این تیم در برابر استقلال، پرچم کشور ترکیه را به همراه داشتند. این گروه همچنین با سلام نظامی و شعارهایی، از ترکیه حمایت کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روز شنبه ویدئوهایی از میان تماشاگران بازی تراکتورسازی تبریز و استقلال منتشر شد که در آنها برخی هواداران فوتبال در حال شعاردادن در حمایت از ترکیه هستند.</p>
      <p>به گزارش <b>آفتاب‌نیوز</b>؛ همچنین گروهی از این تماشاچیان فوتبال در حال دادن سلام نظامی نیز دیده می‌شوند.</p>
      <p>
        <b>دستگیری ۷ تماشاگرنما در بازی تراکتورسازی و استقلال</b>
      </p>
      <figure>
        <img src="https://aftabnews.ir/files/fa/news/1398/8/12/354800_252.jpg"/>
      </figure>
      <p>معاون امنیتی و انتظامی وزیر کشور از دستگیری ۷ نفر در جریان اتفاقات بازی تراکتورسازی و استقلال خبر داد.</p>
      <p>«حسین ذوالفقاری» معاون امنیتی و انتظامی وزیر کشور در گفت‌وگو با ایلنا درباره اتفاقات اخیر در بازی استقلال و تراکتورسازی و سردادن شعارهای تجزیه‌طلبی توسط برخی تماشاگرنماها گفت: یک سری افراد معدود در بازی استقلال و تراکتورسازی شعارهای تجزیه طلبی سرداده بودند که متعلق به قوم خاصی هم نبودند.</p>
      <p>وی ادامه داد: این افراد متاثر از تحرکات فراملی هستند و تاکنون نیز تعداد ۷ نفر از این افراد دستگیر شده‌اند. همچنین ۳ الی ۴ نفر دیگر نیز شناسایی شده‌اند.تعداد ۸۰ هزار نفر تماشاگر در آن بازی داشتیم و این افراد تنها تعداد معدودی بودند و ۱۰ الی ۱۵ نفر چنین حرکتی را انجام داده بودند که همانطور که گفتم، تعدادی دستگیر و مابقی نیز شناسایی شده‌اند.</p>
      <p>ذوالفقاری در پاسخ به این سوال که از این دست اتفاقات در بازی تراکتورسازی قبلا نیز تکرار شده است، گفت: نیروی انتظامی، اطلاعات و دستگاه قضایی مسئول پیگیری این قضایا شده‌اند و طبق قانون با آنها برخورد خواهد شد.</p>
      <p>وی در پاسخ به این سوال که آیا با توجه به اتفاقات اخیر در عراق آیا اجازه سفر به زائران داده می‌شود؟ تصریح کرد: وزارت امور خارجه و سازمان حج و زیارت باید در این خصوص پاسخگو باشند.</p>
      <p>
        <b>تشکیل کارگروه صیانت از ارزش‌های اخلاقی و فرهنگی در ورزش</b>
      </p>
      <p>مسعود سلطانی فر، وزیر ورزش و جوانان نیز با اشاره به مسائل اخیر در برخی استادیوم ها: معاونت فرهنگی هر چه سریعتر نسبت به تشکیل کارگروه صیانت از ارزشهای اخلاقی و فرهنگی در محیط های ورزشی اقدام کند.</p>
      <p>به گزارش پایگاه خبری وزارت ورزش و جوانان، دویست و نوزدهمین نشست شورای معاونان با حضور وزیر ورزش و جوانان برگزار شد. در ابتدای این نشست مسعود سلطانی فر با اشاره به وقایع اخیر در برخی استادیوم های ورزشی گفت: انقلاب اسلامی یک انقلاب فرهنگی است و حفظ ارزش‌ها و آرمان های انقلاب به عنوان یک اصل خدشه ناپذیر در ورزش ایران است.</p>
      <p>مسعود سلطانی فر از معاون فرهنگی وزارت ورزش خواست هر چه سریعتر نسبت به تشکیل کارگروه صیانت از ارزش های اخلاقی و فرهنگی در محیط های ورزشی اقدام کند. این کار گروه با حضور نمایندگان وزارت اطلاعات، ارشاد اسلامی، صدا وسیما، فدراسیون فوتبال، کمیسیون فرهنگی مجلس، نیروی انتظامی، معاونت فرهنگی سپاه و نمایندگان باشگاههای ورزشی تشکیل خواهد شد.</p>
      <p>
        <b>باید کار فرهنگی کرد</b>
      </p>
      <p>حسن نوروزی، نماینده مجلس شورای اسلامی نیز در گفت‌و‌گو با ایلنا، درباره حواشی ایجاد شده در بازی بین استقلال تهران و تراکتورسازی در تبریز گفت: این را خیلی نباید حاد کرد. اما در عین حال مسئولان فرهنگی کشور از جمله صداوسیما، صداوسیمای استان آذربایجان و مسئولان ورزشی باید کار فرهنگی کنند تا یک نوع آگاهی بخشی شود.</p>
      <p>سخنگوی کمیسیون قضایی مجلس تصریح کرد: هم نمایندگان استان، هم مسئولان استان، هم ائمه جمعه کار فرهنگی کنند. اینجا به نظر می‌رسد خیلی کار قضایی و کار امنیتی پاسخ ندهد ولی به نظر می‌رسد اگر مسئولان فرهنگی کشور از جمله معلمان آن منطقه، ائمه جمعه، سازمان تبلیغات، حوزه‌های علمیه، امور مساجد وارد کار شوند می‌توانند جلوی این حواشی را بگیرند.</p>
      <p>این عضو فراکسیون نمایندگان ولایی مجلس تصریح کرد: ما ضمن اینکه ناراحت هستیم از این جریانی که رخ داده است معتقدیم در این قسمت باید کار فرهنگی کرد نه کار قضایی.</p>
      <p>نوروزی در پاسخ به این سوال که فکر می‌کنید چرا نیرو‌های تامین کننده نظم و امنیت در آن بازی به این حواشی و شعارهای نامتعارف ورود نکردند؟، گفت: به هر حال، مثل این مسائلی که امنیتی است اگر بخواهیم آن را امنیتی‌تر کنیم شاید به ضرر باشد. باید مقداری با آرامش برخورد کرد تا آن افراد نادانی که (این شعارها را دادند) بفهمند و درک کنند و این مسائل را رها کنند.</p>
      <p>وی با اشاره به آیه‌ای از قرآن مجید گفت: قرآن می‌فرماید از کافران و بیگانگان اطاعت نکن. آنچه که مهم است این است که قومیت منفی یک روش شیطانی است که در نهج‌البلاغه هم آمده که امیرالمومنین(ع) می‌فرمایند به دنبال تعصب نباشید. قانون اساسی ما هم به یکپارچگی و اتحاد کشور نگاه می‌کند و نه به تجزیه قومیت. آنچه از آن پشت مرزها به عنوان آنارشیسم و هرج و مرج گاهی اوقات تلقین می‌شود، این را باید کار فرهنگی کرد و جلویش ایستاد.</p>
    </article>
  </body>
</html>