<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2017756/me-ema-vaftike-i-asfaltos-stin-attiki-ke-ton-oktovrio.html"/>
    <meta property="og:site_name" content="News.gr"/>
    <meta property="article:published_time" content="2019-11-03T16:17:49+00:00"/>
    <meta property="og:title" content="Με αίμα βάφτηκε η άσφαλτος στην Αττική και τον Οκτώβριο"/>
    <meta property="og:description" content="Έχασαν τη ζωή τους 17 άνθρωποι και τραυματίστηκαν 694"/>
  </head>
  <body>
    <article>
      <h1>Με αίμα βάφτηκε η άσφαλτος στην Αττική και τον Οκτώβριο</h1>
      <address>
        <time datetime="2019-11-03T16:17:49+00:00">03 Nov 2019, 16:17</time>
      </address>
      <h3>Έχασαν τη ζωή τους 17 άνθρωποι και τραυματίστηκαν 694</h3>
      <p>Δεκαεπτά νεκροί και 694 τραυματίες, εκ των οποίων 14 σοβαρά και 680 ελαφρά, είναι ο θλιβερός απολογισμός των 16 <a href="https://www.news.gr/tag/trohaio">τροχαίων</a> δυστυχημάτων και 596 ατυχημάτων που σημειώθηκαν συνολικά τον Οκτώβριο στην περιοχή της Αττικής, σύμφωνα με τα στοιχεία της Τροχαίας.</p>
      <p>Τα κυριότερα αίτια των τροχαίων αυτών ήταν η οδήγηση χωρίς σύνεση και προσοχή, η παραβίαση ρυθμιστικών πινακίδων και η παραβίαση των κανόνων κυκλοφορίας από πεζούς. Η μη χρήση προστατευτικού κράνους από τους οδηγούς και επιβάτες των δικύκλων επέτεινε, σε πολλές περιπτώσεις, τη σοβαρότητα του τραυματισμού τους.</p>
      <p>Παράλληλα, το ίδιο χρονικό διάστημα στο πλαίσιο των στοχευμένων δράσεων που εφαρμόζει η Διεύθυνση Τροχαίας Αττικής για την τροχονομική αστυνόμευση και την αναβάθμιση του επιπέδου οδικής ασφάλειας στο Λεκανοπέδιο, βεβαιώθηκαν 26.322 παραβάσεις, από τις οποίες οι 887 σε βαθμό πλημμελήματος.</p>
      <p>Ενδεικτικά βεβαιώθηκαν:</p>
      <p>- 899 παραβάσεις για οδήγηση υπό την επίδραση οινοπνεύματος, από τις οποίες οι 91 ήταν σε βαθμό πλημμελήματος,</p>
      <p>- 2.778 παραβάσεις ορίου ταχύτητας,</p>
      <p>- 312 για παραβίαση ερυθρού σηματοδότη,</p>
      <p>- 493 για χρήση κινητού τηλεφώνου,</p>
      <p>- 740 για μη χρήση ζώνης ασφαλείας και,</p>
      <p>- 1.382 παραβάσεις για μη χρήση προστατευτικού κράνους.</p>
      <p>
        <i>Φωτογραφία αρχείου</i>
      </p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2017256/nekros-se-trocheo-o-polistas-adamantios-mantis.html"/>
        <a href="https://www.news.gr/ellada/article/2017082/enas-nekros-ke-pente-travmaties-se-trocheo-stin-egnatia-odo.html"/>
        <a href="https://www.news.gr/ellada/article/2013973/trocheo-me-pente-travmaties-sto-iraklio.html"/>
      </related>
    </article>
  </body>
</html>