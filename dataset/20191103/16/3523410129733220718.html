<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637838/%D8%A7%D8%B3%D8%AA%D9%88%D9%84%D8%AA%D9%86%D8%A8%D8%B1%DA%AF-%D8%A7%D9%85%DA%A9%D8%A7%D9%86-%D9%84%D8%BA%D9%88-%D8%B9%D8%B6%D9%88%DB%8C%D8%AA-%D8%AA%D8%B1%DA%A9%DB%8C%D9%87-%D8%AF%D8%B1-%D9%86%D8%A7%D8%AA%D9%88-%D8%B1%D8%A7-%D8%B1%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T16:24:00+00:00"/>
    <meta property="og:title" content="استولتنبرگ امکان لغو عضویت ترکیه در ناتو را رد کرد"/>
    <meta property="og:description" content="دبیرکل ناتو ترکیه را «متحدی مهم» برای این ائتلاف توصیه کرده و گفته است که بر خلاف اتحادیه اروپا در ناتو امکان لغو یا تعلیق عضویت کشورها وجود ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/637838/%D8%A7%D8%B3%D8%AA%D9%88%D9%84%D8%AA%D9%86%D8%A8%D8%B1%DA%AF-%D8%A7%D9%85%DA%A9%D8%A7%D9%86-%D9%84%D8%BA%D9%88-%D8%B9%D8%B6%D9%88%DB%8C%D8%AA-%D8%AA%D8%B1%DA%A9%DB%8C%D9%87-%D8%AF%D8%B1-%D9%86%D8%A7%D8%AA%D9%88-%D8%B1%D8%A7-%D8%B1%D8%AF-%DA%A9%D8%B1%D8%AF">استولتنبرگ امکان لغو عضویت ترکیه در ناتو را رد کرد</a>
      </h1>
      <h2>دبیرکل ناتو ترکیه را «متحدی مهم» برای این ائتلاف توصیه کرده و گفته است که بر خلاف اتحادیه اروپا در ناتو امکان لغو یا تعلیق عضویت کشورها وجود ندارد.</h2>
      <address><time datetime="2019-11-03T16:24:00+00:00">03 Nov 2019, 16:24</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، دبیرکل سازمان پیمان آتلانتیک شمالی (ناتو) روز یکشنبه (امروز)<b> ترکیه</b> را یک متحد مهم برای این ائتلاف خواند و احتمال تعلیق عضویت این کشور به دلیل تجاوز به خاک<b> سوریه</b> را رد کرد.</p>
      <p>خبرگزاری ترکیه‌ای «آناتولی» به نقل از «ینس استولتنبرگ» دبیرکل ناتو نوشت: «باید اعتراف کرد که ترکیه متحد مهمی است.»</p>
      <p>وی گفت: «ترکیه در مبارزه با داعش، همکاری قاطعی را برای از بین بردن این گروه انجام داده است. علاوه بر این، هیچ متحد دیگری میزبان ۳.۶ میلیون پناهنده سوری نیست و هیچ متحد دیگری از ناتو بیشتر از ترکیه متحمل حملات تروریستی نشده است.»</p>
      <p>استولتنبرگ همچنین گفت که ناتو، برخلاف اتحادیه اروپا هیچ سازو کاری برای اجازه تعلیق یا حتی اخراج یک کشور عضو ندارد.</p>
      <p>دولت ترکیه ۱۷ مهر ماه به بهانه مقابله با «تهدید شبه نظامیان کرد» عملیاتی را در شمال سوریه آغاز کرد. چندین عضو ناتو از جمله آمریکا، فرانسه و آلمان ضمن انتقاد از این عملیات نگرانی خود را از یک بحران انسانی و بی‌ثباتی گسترده در منطقه ابراز کردند.</p>
      <p>هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت ۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند. پس از توافق آمریکا و ترکیه، «رجب‌طیب اردوغان» رئیس‌جمهور ترکیه و «ولادیمیر پوتین» رئیس‌جمهور روسیه ۳۰ مهر ماه جلسه‌ای در سوچی برگزار کردند و به توافقی دست یافتندکه طبق آن یگان‌های کُرد در طول ۱۵۰ ساعت، ۳۰ کیلومتر از مرز ترکیه و سوریه عقب‌نشینی می‌کنند و نیروهای امنیتی ترکیه و روسیه گشت‌زنی‌های مشترکی را در این منطقه انجام می‌دهند.</p>
      <p>دبیر کل ناتو ضمن استقبال از این توافقنامه‌ها گفت پیشرفت‌هایی در کاهش تنش‌ها و اقداماتی برای راه‌حل سیاسی وجود دارد.</p>
    </article>
  </body>
</html>