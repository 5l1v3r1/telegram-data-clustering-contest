<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/mRxzG0/leicester-fortsetter-aa-imponere-paa-tredjeplass-etter-sterk-seier"/>
    <meta property="og:site_name" content="Bergens Tidende"/>
    <meta property="article:published_time" content="2019-11-03T16:19:53+00:00"/>
    <meta property="og:title" content="Leicester fortsetter å imponere - på tredjeplass etter sterk seier"/>
    <meta property="og:description" content="Leicesters vant i London."/>
  </head>
  <body>
    <article>
      <h1>Leicester fortsetter å imponere - på tredjeplass etter sterk seier</h1>
      <h2>Leicesters vant i London.</h2>
      <address><time datetime="2019-11-03T16:19:53+00:00">03 Nov 2019, 16:19</time> by <a rel="author">NTB</a></address>
      <p>
        <b>CRYSTAL PALACE - LEICESTER 0–2</b>
      </p>
      <p>Midtstopper Caglar Soyuncu stanget inn ledermålet på en corner rett før timen var spilt på Selhurst Park i London. Like før slutt scoret Jamie Vardy etter et flott Leicester-angrep.</p>
      <p>
        <b>Med 2–0-seieren er Leicester oppe på 23 poeng. Dermed er laget foran Chelsea på målforskjell. De blå fra London lånte tredjeplassen noen timer etter seier lørdag kveld.</b>
      </p>
      <p>Leicester har åpnet Premier League-sesongen forrykende og framstår som en seriøs kandidat til å snike seg inn blant de fire beste som sikrer spill i mesterligaen. De er bare to poeng bak Manchester City på 2.-plass, mens det skiller åtte poeng opp til serieleder Liverpool etter elleve serierunder.</p>
      <p>– Det var en viktig seier. Vi har slitt på denne banen tidligere. Kreativiteten og de offensive kvalitetene vi har er fantastiske, sa Vardy til<a href="https://www.bbc.com/sport/live/football/50046754"> BBC </a>etter kampen.</p>
      <p>Med ti mål er han mestscorende i Premier League. Tammy Abraham og Sergio Agüero følger like bak med ni scoringer hver.</p>
      <p>– Jeg tar bare én kamp om gangen. Jeg får servert mange sjanser fra lagkameratene mine, og for øyeblikket klarer jeg å score på dem, sa spissen til Sky Sports.</p>
      <p>
        <a href="https://www.bt.no/sport/i/xPdeqQ/king-senket-united-etterpaa-tok-solskjaer-selvkritikk">Les også<br/>King senket United – etterpå tok Solskjær selvkritikk</a>
      </p>
      <figure>
        <img src="https://images.sacdn.no/v2/images/723dcdb1-e0c7-4992-be41-65cbe97b1faf?fit=crop&amp;h=1341&amp;w=1900&amp;s=25aed7e7ab318e24b1e2eafc61ae9c4b7a2c2fa5"/>
        <figcaption>Caglar Soyuncu (til høyre) scoret det første målet da Leicester vant 2-0 borte mot Crystal Palace søndag.<cite>Foto: John Walton / AP / NTB scanpix</cite></figcaption>
      </figure>
      <h3>Dobbel etter pause</h3>
      <p>Leicester har bare to tap i ligaen (borte mot Manchester United og Liverpool) og kom til London søndag fulle av selvtillit etter den <a href="https://www.bt.no/sport/i/0nOe06/leicester-tangerte-gjev-premier-league-rekord-da-southampton-ble-ydmyk">rekordstore seieren</a> borte mot Southampton i forrige runde. Søndag viste de nok en gang at de mener alvor.</p>
      <p>Førsteomgangen var uten det helt store spillet. Riktignok hadde begge lag sine muligheter. Blant annet var gjestene farlige på dødballer.</p>
      <p>
        <b>Og det var på en fast situasjon som skulle gi Leicester ledelsen etter 57 minutter. James Maddison pisket inn en corner. Soyuncu løp seg fri i feltet og headet ballen i nettet via bakken. Det var tyrkerens første mål for Leicester.</b>
      </p>
      <p>To minutter før slutt var alt håp om poeng ute for Roy Hodgsons hjemmelag. Vardy og innbytter Demarai Gray kombinerte vakkert. Kantspilleren fant spissen inne i feltet, og som vanlig var Vardy klinisk.</p>
      <p>
        <a href="https://www.bt.no/sport/i/kJxdaA/liverpool-vant-etter-utrolig-snuoperasjon-den-beste-foelelsen-man-ka">Les også<br/>Liverpool vant etter utrolig snuoperasjon: – Den beste følelsen</a>
      </p>
      <h3>Imponerende start</h3>
      <p>Fra tribunen sang høytsvevende Leicester-supportere om at de kommer til å vinne ligaen. Klubben som vant ligaen i 2016 ser ut til å ha noe stort på gang også denne sesongen.</p>
      <p>
        <b>I tillegg til å ha en imponerende poengfangst, har Leicester sluppet inn færrest mål i Premier League.</b>
      </p>
      <p>Nå venter Arsenal hjemme i Leicester i neste serierunde. Deretter skal serietreeren ut i det som på papiret er fine kamper i ukene framover. Dermed ligger alt til rette for at Brendan Rodgers og co. skal være med høyt på tabellen også når det nærmer seg jul.</p>
      <p>
        <b>Hodgsons Crystal Palace har også hatt en fin sesongstart, men søndag slet de med å spille seg til de helt store sjansene. Klubben ligger likevel på niendeplass i ligaen.</b>
      </p>
      <related>
        <h4>Mest lest akkurat nå</h4>
        <a href="https://www.bt.no/sport/i/b564qk/slik-svarer-brann-treneren-paa-om-han-vurderer-sin-stilling"/>
        <a href="https://www.bt.no/sport/i/BRe6ke/haugen-ble-vraket-det-er-opp-til-treneren-han-prioriterte-andre-kv"/>
        <a href="https://www.bt.no/btmeninger/debatt/i/70olGV/vaager-vi-aa-moete-pasientenes-smerte"/>
        <a href="https://www.bt.no/nyheter/lokalt/i/qLxk6z/fargerik-sprudlende-og-helt-unik-ikke-a4-paa-noen-maate"/>
        <a href="https://www.bt.no/btmeninger/debatt/i/JoXb34/forakt-for-erfaring-i-byraadet"/>
        <a href="https://www.bt.no/btmagasinet/i/0nqKvJ/mitt-liv-med-en-lystmorder"/>
      </related>
      <ol>
        <li>
          <a href="https://www.bt.no/tag/Leicester_City_FC">Leicester City FC</a>
        </li>
        <li>
          <a href="https://www.bt.no/tag/Crystal_Palace_FC">Crystal Palace FC</a>
        </li>
        <li>
          <a href="https://www.bt.no/tag/Premier_League">Premier League</a>
        </li>
      </ol>
    </article>
  </body>
</html>