<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/3/7230868/"/>
    <meta property="og:site_name" content="Українська правда"/>
    <meta property="article:published_time" content="2019-11-03T16:33:51+00:00"/>
    <meta property="og:title" content="Богдан хотів припинити розслідування справ щодо Майдану, Януковича і Ко - Горбатюк"/>
    <meta property="og:description" content="Керівник Офісу президента України Андрій Богдан хотів припинити розслідування злочинів під час Революції Гідності і економічні злочини Віктора Януковича та його оточення."/>
  </head>
  <body>
    <article>
      <h1>Богдан хотів припинити розслідування справ щодо Майдану, Януковича і Ко - Горбатюк</h1>
      <address>
        <time datetime="2019-11-03T16:33:51+00:00">03 Nov 2019, 16:33</time>
      </address>
      <p>Керівник Офісу президента України Андрій Богдан хотів припинити розслідування злочинів під час Революції Гідності і економічні злочини Віктора Януковича та його оточення.</p>
      <p><b>Джерело:</b> ексначальник Управління спецрозслідування Генпрокуратури Сергій Горбатюк в інтерв'ю "<a href="https://prm.ua/bogdan-hotiv-pripiniti-rozsliduvannya-zlochiniv-pid-chas-revolyutsiyi-gidnosti-i-zlochini-yanukovicha-gorbatyuk/">Прямому</a>"</p>
      <p><b>Деталі:</b> За словами Горбатюка, Богдан говорив про це наприкінці зустрічі з президентом України Володимиром Зеленським.</p>
      <p><b>Дослівно:</b> "Він (Богдан - ред.), не знаючи про суть (розмови під час зустрічі Горбатюка і Зеленського - ред.), сказав: "Не розслідувались справи, не розслідувалися стосовно вбивств правоохоронців. Я ж вам казав, Володимир Олександрович". А він (Зеленський – ред.) каже: "Як же не розслідувались, якщо мені тільки що доповіли, що є результати?". "Значить, тоді вже не треба розслідувати. Все розслідувано – і вбивства протестувальників, і вбивства правоохоронців. Значить, все, далі не треба розслідувати".</p>
      <p>"Та ні, кажу, треба розслідувати, і багато ще до завершення. І, в першу чергу, стосовно організаторів, і потрібні зміни в закон. І це саме питання президента щодо внесення змін в закон, який розблоковує можливість застосування заочного судочинства", - зазначив Горбатюк. </p>
      <p>"Плюс ще злочинна організація Януковича, економічні злочини підлягають розслідуванню", - додав він.</p>
      <p>На це, за словами Горбатюка, Богдан заявив: "Та ні, про що ви розказуєте? Які економічні злочини? Про що ви розказуєте?. ... Це не питання президента. Будете розповідати новому генеральному прокурору".</p>
      <p>За його словами, Богдан говорив це серйозно.</p>
      <p>"Я, можливо, перебільшую з точки зору емоційної, але суть така була", - підсумував Горбатюк. </p>
      <p>
        <b>Нагадаємо, </b>
      </p>
      <ul>
        <li>23 жовтня генпрокурор Руслан Рябошапка підписав наказ про <a href="https://www.pravda.com.ua/news/2019/10/23/7229878/">звільнення</a> керівника управління спеціальних розслідувань Сергія Горбатюка, його відділ займався розслідуванням справ Майдану.  </li>
        <li>Горбатюк очолював розслідування злочинів, скоєних під час Революції Гідності, з 2014 року. </li>
        <li>21 жовтня у ГПУ створили <a href="https://www.pravda.com.ua/news/2019/10/21/7229694/">департамент</a> процесуального керівництва у кримінальних провадженнях про злочини, скоєні під час Революції Гідності 2013-2014 років. </li>
        <li>Злочини часів Майдану тепер розслідуватиме <a href="https://www.pravda.com.ua/news/2019/10/16/7229179/">Державне бюро розслідувань</a>, за діяльністю якого наглядатиме новостворений департамент у Генпрокуратурі.</li>
        <li>Після звільнення Горбатюк заявив, що слідство у справах Майдану <a href="https://www.pravda.com.ua/news/2019/10/25/7230054/">призупинено</a>, у свою чергу в ГПУ розслідування та забезпечення невідворотності покарання у справах Майдану називають <a href="https://www.pravda.com.ua/news/2019/10/25/7230054/">пріорітетними</a>. </li>
        <li>19 лютого 2019 року напередодні річниці розстрілів у центрі Києва моніторингова місія ООН з прав людини в Україні констатувала, що за 5 років після протестів на Майдані <a href="https://www.pravda.com.ua/news/2019/02/19/7207088/">досягнуто лише обмежений прогрес </a>у розслідуванні вбивств і насильницьких смертей 98 осіб. </li>
      </ul>
      <related>
        <a href="https://www.pravda.com.ua/news/2019/11/3/7230848/"/>
        <a href="https://www.pravda.com.ua/news/2019/11/1/7230751/"/>
        <a href="https://www.pravda.com.ua/news/2019/11/1/7230664/"/>
      </related>
    </article>
  </body>
</html>