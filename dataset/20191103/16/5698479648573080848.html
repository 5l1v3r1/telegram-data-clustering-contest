<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/03/currency-rate-gold-coin-price-increase-iran-market"/>
    <meta property="og:site_name" content="euronews"/>
    <meta property="article:published_time" content="2019-11-03T16:47:37+00:00"/>
    <meta property="og:title" content="ادامه رشد قیمت دلار آزاد و رسمی؛ سکه به بالای ۴ میلیون تومان رسید"/>
    <meta property="og:description" content="با وجود تعطیلی بازار جهانی طلا، ادامه روند صعودی نرخ ارز در بازار آزاد و رسمی ایران در دومین روز کاری هفته جاری بار دیگر قیمت هر قطعه تمام سکه طلا را به بیش از ۴ میلیون تومان رساند."/>
  </head>
  <body>
    <article>
      <h1>ادامه رشد قیمت دلار آزاد و رسمی؛ سکه به بالای ۴ میلیون تومان رسید</h1>
      <address><time datetime="2019-11-03T16:47:37+00:00">03 Nov 2019, 16:47</time> by <a rel="author">یورونیوز فارسی </a></address>
      <p>با وجود تعطیلی بازار جهانی طلا، ادامه روند صعودی نرخ ارز در بازار آزاد و رسمی ایران در دومین روز کاری هفته جاری، بار دیگر قیمت هر قطعه تمام سکه طلا را به بیش از ۴ میلیون تومان رساند.</p>
      <p>پس از رشد ۱۰۰ تومانی روز شنبه، بانک مرکزی ایران در آغاز معاملات روز یکشنبه بازار رسمی ارز، نرخ عرضه دلار آمریکا را ۵۰ تومان دیگر افزایش داد و به ۱۱ هزار و ۳۰۰ تومان رساند، نرخی که بالاترین قیمت رسمی دلار از ابتدای آبان ماه تاکنون به شمار می‌رود.</p>
      <p>همزمان صعود نرخ دلار در بازار تهران نیز ادامه یافت و به ۱۱ هزار و ۴۰۰ تومان رسید و هر یورو نیز به ۱۲ هزار و ۷۵۰ تومان نزدیک شد. نرخ فروش یورو در شبکه صرافی‌های تحت نظارت بانک مرکزی نیز ۱۲ هزار و ۶۰۰ تومان بود.</p>
      <p>با وجود تعطیلی بازار جهانی، در بازار طلا و سکه تهران و تحت تاثیر ادامه رشد قیمت دلار، بهای هر قطعه تمام سکه طلا پس از ۲۲ روز دوباره از مرز ۴ میلیون تومان عبور کرد و هر گرم طلای ۱۸ عیار نیز به ۴۰۷ هزار تومان بالغ شد.</p>
      <p>
        <b>بیشتر بخوانید:</b>
        <a href="https://farsi.euronews.com/2019/10/31/dollar-rate-increase-tehran-open-market">دلار به بالاترین حد در آبان ماه رسید</a>
      </p>
    </article>
  </body>
</html>