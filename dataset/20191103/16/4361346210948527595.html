<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/tenisz-vb-babos-timi-a-noi-paros-kiralynoje/185816"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-03T16:45:00+00:00"/>
    <meta property="og:title" content="Tenisz-vb: Babos Timi a női páros királynője"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Tenisz-vb: Babos Timi a női páros királynője</mark>
      </h1>
      <address><time datetime="2019-11-03T16:45:00+00:00">03 Nov 2019, 16:45</time> by <a rel="author">K. D.</a></address>
      <p>
        <b>Sorozatban harmadszor lett világbajnok. </b>
        <b>Sorozatban harmadszor lett világbajnok.</b>
      </p>
      <p>Veretlenül védte meg pá­ros világbajnoki címét hazánk legeredményesebb teniszezőnője, Babos Tímea, miután Kristina Mladenovic oldalán két szettben (6:1, 6:3) legyőzte a Hszie Szu-vej, Barbora Strycová kettőst a WTA sencseni vb-döntőjében. Ezzel a magyar, francia duó visszavágott az idei wimbledoni elődöntőben elszenvedett vereségért a tajvani, cseh párosnak.</p>
      <figure>
        <img src="http://media.borsonline.hu/cikk/20/191365/gallery-picture/645w/2013314_babosek-1-mti.jpg"/>
        <figcaption>Babos és Mladenovic hatalmas öleléssel ünnepelte a megvédett vb-címet © MTI</figcaption>
      </figure>
      <p>Timi az újabb sikerrel sorozatban harmadszor zsebelte be a női szövetség koronaékszereként emlegetett viadalt, amivel végleg beírta magát a sportág történelemkönyvébe. Huszonegy éve nem volt ugyanis példa arra, hogy egy versenyző triplázzon a vb-n: erre legutóbb Lindsay Davenport, összesen pedig tízen voltak képesek. A magyar és az amerikai teniszező mellett Martina Hingisnek, Liezel Hubernek, Lisa Raymondnak, Cara Blacknek, Natasa Zverevának, Billie Jean Kingnek, Betty Stöve-nek, valamint Pam Shrivernek (10-szer) és Martina Navratilovának (13-szor) sikerült legalább három vb-címet begyűjtenie párosban.</p>
      <figure>
        <img src="http://media.borsonline.hu/cikk/20/191365/gallery-picture/645w/2013316_babosek-2-mti.jpg"/>
        <figcaption>A magyar, francia párosnak a 13-szoros vb-győztes Navratilova adta át a trófeát © MTI</figcaption>
      </figure>
      <p>– Nem semmi nevek mellé kerültünk, meg is könnyeztük a győzelmünket – mondta a Borsnak Babos, a női páros tenisz jelenlegi koronázatlan királynője, aki megdöntötte Navratilová tízmeccses győzelmi sorozatának rekordját is, hiszen a fináléban aratott sikerével már tizenegy partit nyert meg zsinórban a vb-n. A trófea begyűjtésével az is biztossá vált, hogy Timi az első magyar teniszező, aki világelsőként zár le egy szezont.</p>
      <p>A nyerő páros a vb-cím mellé fejenként 500 ezer dollárt (143 millió forint) is elkönyvelhet.</p>
      <blockquote><b>Babos 3 megnyert vb-döntője</b> <br/><b>2017:</b> Babos, Hlavácková–Bertens, Larsson 4:6, 6:4, 10-5 <b>2018:</b> Babos, Mladenovic–Krejcíková, Siniaková 6:4, 7:5 <b>2019:</b> Babos, Mladenovic–Szu-vej, Strycová 6:1, 6:3</blockquote>
    </article>
  </body>
</html>