<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ahead-ayodhya-verdict-rss-directs-its-workers-not-to-take-out-procession-2830048.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T16:56:12+00:00"/>
    <meta property="og:title" content="अयोध्या का फैसला: संघ का अपने कार्यकर्ताओं को जुलूस नहीं निकालने का निर्देश"/>
    <meta property="og:description" content="अयोध्या पर सुप्रीम कोर्ट के फैसले को लेकर सक्रियता बढ़ गई है। राष्ट्रीय स्वयंसेवक संघ ने संघ से जुड़े संगठन, भाजपा, विश्व हिंदू परिषद और बजरंग दल आदि को स्पष्ट निर्देश दिए हैं कि न्यायालय के फैसले के..."/>
  </head>
  <body>
    <article>
      <h1>अयोध्या का फैसला: संघ का अपने कार्यकर्ताओं को जुलूस नहीं निकालने का निर्देश</h1>
      <address><time datetime="2019-11-03T16:56:12+00:00">03 Nov 2019, 16:56</time> by <a rel="author">वरिष्ठ संवाददाता।,आगरा फरह।</a></address>
      <p>अयोध्या पर सुप्रीम कोर्ट के फैसले को लेकर सक्रियता बढ़ गई है। राष्ट्रीय स्वयंसेवक संघ ने संघ से जुड़े संगठन, भाजपा, विश्व हिंदू परिषद और बजरंग दल आदि को स्पष्ट निर्देश दिए हैं कि न्यायालय के फैसले के बाद कोई प्रतिक्रिया नहीं करनी है। किसी भी दशा में जुलूस या बयानबाजी से दूर रहना है। माहौल खराब करने वालों से सतर्क रहने की जरूरत है। हमारी जिम्मेदारी है कि सामाजिक सद्भाव बनाए रखें। संघ ने रविवार को हिंदुस्तान कॉलेज, फरह के सभागार में एक बैठक आयोजित की। बैठक में आसपास के अलावा कई जनपदों के कार्यकर्ताओं ने भाग लिया। आगरा एवं मथुरा के भाजपा जिलाध्यक्ष और अधिकांश विधायक, सांसदों के अलावा अन्य पदाधिकारी, कार्यकर्ता मौजूद रहे। </p>
      <h3>Read Also: <a href="https://www.livehindustan.com/national/story-boys-and-girls-of-some-village-not-getting-married-from-5-years-in-some-villages-of-up-know-the-reason-2829904.html">यूपी के इन गांवों में 5 साल से नहीं हो रही किसी की शादी, जान लें वजह</a></h3>
      <p>राष्ट्रीय स्वयंसेवक संघ के क्षेत्रीय प्रचारक आलोक, प्रांत प्रचारक हरीश रौतेला ने समझाया कि जल्द ही श्रीराम जन्मभूमि पर मंदिर को लेकर सुप्रीम कोर्ट का फैसला आने वाला है। कोर्ट का निर्णय चाहे कुछ भी हो हमें संयमित रहना है। लोगों को भी संयमित रहने की सलाह देनी है क्योंकि फैसले की आड़ में कुछ असामाजिक तत्व, उपद्रवी लोग सरकार की छवि खराब करने के लिए प्रयास कर सकते हैं। अफवाह फैला सकते हैं। इसलिए सभी को सतर्क रहने की जरूरत है, अफवाहों पर ध्यान न दें, जुलूस आदि न निकाला जाए, कोई भी बयानबाजी न की जाए। बैठक सुबह 9 बजे शुरू होकर 11 बजे तक चली। </p>
      <h3>Read Also: <a href="https://www.livehindustan.com/uttar-pradesh/story-uttar-pradesh-government-is-preparing-for-world-class-branding-of-ayodhya-city-2829438.html">उत्तर प्रदेश सरकार कर रही अयोध्या शहर के विश्वस्तरीय ब्रैंडिंग की तैयारी</a></h3>
      <p><b>सेवा संगम की तैयारियों पर हुआ मंथन</b><br/>इसके अलावा 23, 24 नवम्बर को हिन्दुस्तान कालेज में होने वाले सेवा संगम के कार्यक्रम की तैयारियों को लेकर कॉलेज के मीडिया सभागार में एक बैठक आयोजित हुई, उस बैठक में सेवा संगम के कार्यक्रम की व्यवस्थाओं पर चर्चा की गई। बताया कि उक्त कार्यक्रम में मार्च 2020 में होने वाले राष्ट्रीय सेवा संगम कार्यक्रम को प्रेरणादायक, भव्य, दिव्य, सुंदर संगम बनाने के लिए व्यवस्थाओं पर चर्चा की जाएगी। इस बैठक में भी सैकड़ों कार्यकर्ता मौजूद रहे, जिसमें सेवा भारती महिला, मातृत्व महिला मंडल, भाजपा व संघ के पदाधिकारियों के अलावा विश्व हिंदू परिषद व विद्यार्थी परिषद के कार्यकर्ता भी मौजूद रहे।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>