<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/adamantios-mantis-tragikos-o-thanatos-poy-vrike-o-21chronos-diethnis-polistas-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-03T16:45:23+00:00"/>
    <meta property="og:title" content="Αδαμάντιος Μαντής: Ο τραγικός θάνατος που βρήκε ο 21χρονος διεθνής πολίστας! (Βίντεο)"/>
    <meta property="og:description" content="Ο Αδαμάντιος Μαντής έχασε τη ζωή του τα ξημερώματα της Κυριακής (03.11.2019). Ο 21χρονος πολίστας ήταν συνοδηγός στο αυτοκίνητο φίλο του. Φωτογραφία από το σημείο, όπου έγινε το δυστύχημα. Τραγικός είναι ο τρόπος με τον"/>
  </head>
  <body>
    <article>
      <h1>Αδαμάντιος Μαντής: Ο τραγικός θάνατος που βρήκε ο 21χρονος διεθνής πολίστας! (Βίντεο)</h1>
      <address>
        <time datetime="2019-11-03T16:45:23+00:00">03 Nov 2019, 16:45</time>
      </address>
      <p>Ο Αδαμάντιος Μαντής έχασε τη ζωή του τα ξημερώματα της Κυριακής (03.11.2019). Ο 21χρονος πολίστας ήταν συνοδηγός στο αυτοκίνητο φίλο του. Φωτογραφία από το σημείο, όπου έγινε το δυστύχημα.</p>
      <p>Τραγικός είναι ο τρόπος με τον οποίο έχασε τη ζωή του σε ηλικία μόλις 21 ετών ο πολίστας Αδαμάντιος Μαντής. Σύμφωνα με πληροφορίες, ο τερματοφύλακας του Ναυτικού Ομίλου Χίου ήταν συνοδηγός στο αυτοκίνητο φίλου του. Λίγο μετά τα μεσάνυχτα και ενώ βρίσκονταν επί της λεωφόρου Ποσειδώνος, στο ρεύμα προς Γλυφάδα, άκουσαν έναν περίεργο θόρυβο. Ο οδηγός σταμάτησε στην αριστερή λωρίδα και ο πολίστας κατέβηκε για να δει αν το όχημα είχε κάποια βλάβη.<br/>Τότε, διερχόμενο αυτοκίνητο που κινούταν με μεγάλη ταχύτητα, έπεσε πάνω τους και παρέσυρε τον Αδαμάντιο Μαντή. Ο 21χρονος πολίστας διακομίστηκε στο Τζάνειο νοσοκομείο και υπέκυψε στα τραύματα του, το πρωί της Κυριακής (03.11.2019). Ο φίλος του, καθώς και ο οδηγός του διερχόμενου αυτοκινήτου, τραυματίστηκαν ελαφρά.</p>
      <figure>
        <iframe src="https://www.youtube.com/embed/3jHcH70Cm84" width="696" height="392" data-service="Youtube" scrolling="no"/>
      </figure>
      <p>Η ανακοίνωση της ΚΟΕ για τον πολίστα<br/>Η κολυμβητική ομοσπονδία (ΚΟΕ) εξέδωσε ανακοίνωση για τον θάνατο του πολίστα, ο οποίος στην καριέρα του είχε αγωνιστεί στην Γλυφάδα, τον Πανιώνιο, το Παλαιό Φάληρο, τον Υδραϊκό, καθώς και σε όλα τα τμήματα υποδομών των εθνικών ομάδων.<br/>Ήταν μάλιστα ο βασικός τερματοφύλακας της εθνικής Εφήβων στο Ευρωπαϊκό Πρωτάθλημα του 2015, που είχε γίνει στο Μπακού, στο πλαίσιο των 1ων Ευρωπαϊκών Αγώνων, βοηθώντας το αντιπροσωπευτικό συγκρότημα να κατακτήσει το χάλκινο μετάλλιο. Μετά από αρκετές σεζόν ως αναπληρωματικός σε διάφορες ομάδες, το φετινό καλοκαίρι μεταγράφηκε στη Χίο και καθιερώθηκε ως βασικός. Μάλιστα, ήταν ο μεγάλος πρωταγωνιστής στη μοναδική ως τώρα νίκη του ΝΟΧ στο πρωτάθλημα, το 9-5 επί του ΠΑΟΚ στις 19/10.</p>
      <p>Το Δ.Σ. του Ναυτικού Ομίλου Χίου, σε έκτακτη συνεδρίασή του, εξέδωσε ψήφισμα όπου αποφασίστηκαν τα εξής:</p>
      <p>1. Να παραστεί σύσσωμο στην Εξόδιο Ακολουθία</p>
      <p>2. Να τηρηθεί ενός λεπτού σιγή στον επόμενο εντός έδρας αγώνα του ΝΟΧ</p>
      <p>3. Να κυματίζει μεσίστια η σημαία στις εγκαταστάσεις του Ομίλου για 3 ημέρες</p>
      <p>4. Να διαβιβαστούν δια του παρόντος ψηφίσματος τα ειλικρινή συλλυπητήρια του Δ.Σ. στην οικογένεια του εκλιπόντος</p>
      <p>5. Να διατεθεί χρηματικό πόσο εις μνήμην του, στο Νοσοκομείο Παίδων «Η Αγία Σοφία»</p>
      <p>6. Να δημοσιευθεί το παρών ψήφισμα στον τύπο.</p>
      <p>Συγκλονισμένη από τον αδόκητο χαμό του Μαντή, δηλώνει και η διοίκηση του ΝΟΒ, απέναντι στον οποίο αγωνίστηκε, χθες, ο ΝΟΧ. «Η οικογένεια του Ναυτικού Ομίλου Βουλιαγμένης είναι συγκλονισμένη από τον αδόκητο χαμό του ταλαντούχου αθλητή υδατοσφαίρισης Αδαμάντιου Μαντή του Ναυτικού Ομίλου Χίου, σε τροχαίο δυστύχημα σήμερα. Μόλις χτες παίζαμε μαζί του στο κολυμβητήριο του Ν.Ο.Β. για την 6η αγωνιστική του πρωταθλήματος και είναι ασύλληπτο πώς αλλάζει η πραγματικότητα. Εκφράζουμε τα ειλικρινή και θερμά συλλυπητήριά μας στην οικογένεια του Αδαμάντιου».</p>
      <p>Πηγή: newsit.gr</p>
      <h3>Σχετικά</h3>
    </article>
  </body>
</html>