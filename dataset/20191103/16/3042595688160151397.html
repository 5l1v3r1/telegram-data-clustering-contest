<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/stormet-av-banen-etter-rasisme/71777982"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T16:14:02+00:00"/>
    <meta property="og:title" content="Stormet av banen etter rasisme"/>
    <meta property="og:description" content="Mario Balotelli ble utsatt for rasisme i Verona. Stjernen svarte med å storme av banen."/>
  </head>
  <body>
    <article>
      <h1>Stormet av banen etter rasisme</h1>
      <h2>Mario Balotelli ble utsatt for rasisme i Verona. Stjernen svarte med å storme av banen.</h2>
      <address><time datetime="2019-11-03T16:14:02+00:00">03 Nov 2019, 16:14</time> by <a rel="author">Daniel Nerli Gussiås</a></address>
      <p>Igjen skaper rasisme i Italia overskrifter. Mario Balotelli ble i kampen mot Verona utsatt for rasistiske tilrop fra tribunene, og valgte å forlate banen ti minutter ut i andre omgang.</p>
      <figure>
        <iframe data-src="https://twitter.com/HenryBushnell/status/1191021968562282497?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Balotelli var naturlig nok illsint og sparket ballen opp på tribunen i sinne i det han gikk av banen.</b>
      </p>
      <p>Spissen ble forsøkt roet ned av lagkameratene, og dommeren stoppet kampen i flere minutter etter opptrinnet.</p>
      <p>Speakeren på stadion kom også med en oppfordring over høytaleranlegget om at tilropene måtte stoppe.</p>
      <p>
        <b>Etter mye om og men valgte likevel dommerteamet å la oppgjøret fortsette.</b>
      </p>
      <p>Balotelli kom inn igjen på banen etter opptrinnet og reduserte for Brescia mot slutten av kampen, som til slutt tapte 2-1.</p>
      <h3>Benekter rasismen</h3>
      <p>Nå avviser Hellas Verona-trener Ivan Juric at det kom rasistiske tilrop mot Balotelli.</p>
      <p>
        <b>- Jeg er ikke redd for å si at det ikke var rasistiske tilrop i dag. Supporterne gjorde kanskje narr av en fantastisk spiller, men det var ikke noe mer, sier Juric til Sky Italia, ifølge <a href="https://www.football-italia.net/146003/juric-no-racism-towards-balotelli">Football-Italia</a>.</b>
      </p>
      <figure>
        <iframe data-src="https://twitter.com/Marcotti/status/1191032766177202176?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Det er totalt uakseptabelt å høre om rasisme i 2019, og jeg vil fordømme alle våre fans som har gjort noe sånt. Men det var ikke tilfellet i dag. De ropte «Mario» på en sarkastisk måte, mener treneren.</p>
      <p>Ifølge journalisten Gabriele Marcotti rapporterer derimot Sky Italia at flere Brescia-spillere skal ha bekreftet at at de hørte rasistiske rop rettet mot Balotelli ved hjørneflagget.</p>
      <h3>Et problem i Italia</h3>
      <p>Dette er langt fra første gang den italienske fotballen har opplevd rasisme fra tribunene.</p>
      <p>
        <b>Bare i år har det vært <a href="https://www.dagbladet.no/sport/inter-ma-spille-bak-lukkede-dorer-etter-koulibaly-hets/70605441">flere episoder</a>.</b>
      </p>
      <p>Milan-spiller Franck Kessie ble også <a href="https://www.football-italia.net/144240/verona-deny-racist-kessie-chants">utsatt for rasisme i Verona</a> tidligere i sesongen. Hellas Verona-tilhengere er sett på som en av verstingene.</p>
      <p>
        <b>Serie A har likevel fått kritikk for at de har vært for slappe med sanksjonene.</b>
      </p>
      <p>Inter ble straffet knallhardt på tampen av fjoråret, og måtte spille to hjemmekamper uten publikum etter rasistiske tilrop mot Napolis midtstopper Kalidou Koulibaly.</p>
      <h3>Krever endring</h3>
      <p>Roma-legende Francesco Totti uttalte i et <a href="https://www.marca.com/en/football/international-football/2019/09/17/5d80e0ceca4741600f8b45f3.html">intervju med spanske Marca</a> denne høsten at det må innføres klare regler og sanksjoner mot rasisme i Italia.</p>
      <p>
        <b>- Jeg har spilt fotball i 30 år og jeg har alltid sagt det samme. Om det ikke er spesifikke regler mot det, vil det ikke endre seg heller. Man får ikke tatt idiotene som alltid gjør det, sa Totti.</b>
      </p>
      <p>Han får støtte fra sin tidligere lagkamerat i Roma, Edin Dzeko.</p>
      <p>- Rasisme er et større problem i Italia enn andre plasser, sa Roma-spiss Edin Dzeko i samme sak.</p>
    </article>
  </body>
</html>