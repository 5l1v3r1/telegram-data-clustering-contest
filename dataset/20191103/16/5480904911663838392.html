<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nyt-oligarchove-a-populiste-doji-z-eu-miliony-eur-v-dotacich/1816701?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T16:51:00+00:00"/>
    <meta property="og:title" content="NYT: Oligarchové a populisté dojí z EU miliony eur v dotacích"/>
    <meta property="og:description" content="Brusel - Ve většině zemí střední a východní Evropy si unijní zemědělské dotace v neprůhledném prostředí rozděluje hrstka mocných, kteří mají styky, napsal v rozsáhlé reportáži americký list The New York Times (NYT). Podrobně v ní zejména rozebírá, jak systém zemědělských dotací podle něj zneužívá maďarský premiér Viktor Orbán. List dále uvádí, že největším příjemcem zemědělských dotací v České republice je premiér Andrej Babiš. V Bulharsku a na Slovensku stojí zemědělské dotace za přebíráním půdy mafiánským stylem."/>
  </head>
  <body>
    <article>
      <h1>NYT: Oligarchové a populisté dojí z EU miliony eur v dotacích</h1>
      <address><time datetime="2019-11-03T16:51:00+00:00">03 Nov 2019, 16:51</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Ve většině zemí střední a východní Evropy si unijní zemědělské dotace v neprůhledném prostředí rozděluje hrstka mocných, kteří mají styky, napsal v rozsáhlé reportáži americký list The New York Times (NYT). Podrobně v ní zejména rozebírá, jak systém zemědělských dotací podle něj zneužívá maďarský premiér Viktor Orbán. List dále uvádí, že největším příjemcem zemědělských dotací v České republice je premiér Andrej Babiš. V Bulharsku a na Slovensku stojí zemědělské dotace za přebíráním půdy mafiánským stylem.</p>
      <p>Investigaci NYT vedl v devíti zemích po většinu letošního roku. Odhalila postupně "záměrně neprůhledný dotační systém deformovaný korupcí, který podkopává environmentální cíle Evropské unie". Společnou zemědělskou politiku, která hrála důležitou roli při formování EU, nyní podle amerického deníku zneužívají ty samé protidemokratické síly, které osmadvacítku ohrožují zevnitř.</p>
      <figure>
        <img src="https://i3.cn.cz/3/1568281330_P201909120411801.jpg"/>
      </figure>
      <p>Reportáž NYT dochází k závěru, že Orbán, "ikona evropské krajní pravice a zavilý kritik Bruselu, bere peníze od Evropské unie rád". Unijní dotace podle amerického deníku používá jako systém patronáže, ze kterého těží jeho přátelé a rodina, chrání díky nim své politické zájmy a pomáhají mu trestat jeho soupeře.</p>
      <p>Společnosti Andreje Babiše (Agrofert vlastnil do předloňského února, následně jej vložil do svěřenských fondů - pozn. ČTK) loni podle NYT pobraly nejméně 42 milionů dolarů (959 milionů Kč) unijních dotací. Deník píše, že český premiér čelí dvěma auditům kvůli střetu zájmů a že česká vláda v posledních letech prosadila pravidla, která usnadňují velkým společnostem získat více dotací.</p>
      <p>Bulharská akademie věd zjistila, že 75 procent hlavních unijních zemědělských dotací určených Sofii končí v rukou zhruba 100 subjektů. Zátahy úřadů letos na jaře rozkryly korupci mezi představiteli vlády a velkopodnikateli v oblasti zemědělství. Jeden z největších producentů mouky v zemi byl v souvislosti s dotacemi obviněn z podvodu a čeká ho soud.</p>
      <p>Na Slovensku nejvyšší státní zástupce přiznal, že v zemi funguje "zemědělská mafie". Drobní zemědělci policii hlásí, že kvůli půdě, na niž lze pobírat dotace, byli vystaveni bití a vydírání. Novinář Ján Kuciak psal, než byl zavražděn, o italské mafii, jež se infiltrovala do zemědělství, z dotací těžila a vybudovala si kontakty v politice.</p>
      <p>Ze zprávy z května 2015, kterou zadala Evropská komise, vyplývá, že bohatí majitelé pozemků s politickými kontakty disponují mocí zabírat půdu. V Bulharsku například prosadili velcí majitelé půdy zákon, který jim umožňuje zabírat menší hospodářství.</p>
      <p>Hromadění tisíců hektarů půdy vede k jevu, který NYT nazývá moderní feudalismus. List připomíná, že v roce 2015 Orbánova vláda prodala stovky tisíc hektarů státní půdy, přičemž většina z ní skončila v rukou politických spojenců maďarského premiéra. "Je to druh moderního feudalismu, kde drobní zemědělci žijí ve stínu obrovských, politicky mocných zájmů a Evropská unie to pomáhá financovat," napsal NYT.</p>
    </article>
  </body>
</html>