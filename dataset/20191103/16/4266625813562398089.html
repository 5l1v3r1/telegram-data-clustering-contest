<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/u_chempionati_ukrainy_z_futbolu_oleksandriya_obigrala_mariupol_a_zorya_1682663"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T16:28:00+00:00"/>
    <meta property="og:title" content="У чемпіонаті України з футболу «Олександрія» обіграла «Маріуполь», а «Зоря» – «Дніпро-1»"/>
    <meta property="og:description" content="Сьогодні, 3 листопада, відбулися перші два з чотирьох загалом матчі другого ігрового дня 13-го туру чемпіонату України з футболу серед команд Прем’єр-ліги, в яких «Олександрія» вдома у другому таймі впевнено обіграла «Маріуполь», а «Зоря» в гостях розгромила «Дніпро-1»."/>
  </head>
  <body>
    <article>
      <h1>У чемпіонаті України з футболу «Олександрія» обіграла «Маріуполь», а «Зоря» – «Дніпро-1»</h1>
      <address>
        <time datetime="2019-11-03T16:28:00+00:00">03 Nov 2019, 16:28</time>
      </address>
      <p>
        <b>Сьогодні, 3 листопада, відбулися перші два з чотирьох загалом матчі другого ігрового дня 13-го туру чемпіонату України з футболу серед команд Прем’єр-ліги, в яких «Олександрія» вдома у другому таймі впевнено обіграла «Маріуполь», а «Зоря» в гостях розгромила «Дніпро-1».</b>
      </p>
      <p>Футболісти «Олександрії» на домашньому стадіоні «Ніка» з рахунком 3:1 взяли гору над «Маріуполем». Голи забили: Денис Безбородько (55-та хвилина), Кирило Ковалець (57) та Віктор Корнієнко (69 – автогол) – у господарів; В’ячеслав Чурко (71) – у складі гостей.</p>
      <p>Зазначимо, що на 29-й хвилині півзахисник «Олександрії» Дмитро Гречишкін не реалізував пенальті, а «Маріуполь» догравав зустріч у меншості – на 32-й хвилині за друге попередження червону картку отримав захисник Олексій Биков.</p>
      <p>У паралельному матчі в Дніпрі місцевий СК «Дніпро-1» поступився луганській «Зорі» – 1:4. Тим самим команда Дмитра Михайленка зазнала п’ятої поразки поспіль у чемпіонаті Прем’єр-ліги. Авторами голів на «Дніпро-Арені» стали Дмитро Коркішко (60) – у складі господарів; Владислав Кабаєв (2), Дмитро Іванісеня (22), Владислав Кочергін (74) та Богдан Леднєв (83, з пенальті) – у гостей.</p>
      <p>Нагадаємо, вчора львівські «Карпати» вдома програли донецькому «Шахтарю» – 0:3, а полтавська «Ворскла» також на своєму полі поступилася чернігівській «Десні» – 0:1.</p>
      <p>Заключний ігровий день 13-го туру продовжить поєдинок київського «Динамо» зі «Львовом» (початок – 17:00; трансляція на телеканалі «2+2»). А завершить 13-й тур протистояння ковалівського «Колос» з донецьким «Олімпіком» на столичній «Оболонь-Арені» (19:30; «Футбол 1»).</p>
      <p><i><u>Поточне турнірне становище:</u></i> «Шахтар» – 37 очок (13 матчів), «Десна» – 26 (13), «Зоря» – 25 (13), «Динамо» – 24 (12), «Олександрія» – 23 (13), «Маріуполь» – 16 (13), «Колос» – 14 (12), «Дніпро-1» – 11 (13), «Олімпік» – 11 (12), «Карпати» – 10 (13), «Ворскла» – 8 (13), «Львів» – 8 (12).</p>
      <p> </p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/31/trener_zori_viktor_skrypnyk_prykro_progravaty_ale_bilshe_shkoda_1680389"/>
        <a href="https://zik.ua/news/2019/10/31/trener_oleksandrii_volodymyr_sharan_po_gri_my_perevershuvaly_zoryu_1680385"/>
        <a href="https://zik.ua/news/2019/10/21/trener_mariupolya_oleksandr_babych_z_dniprom_borotba_bula_za_shist_ochok_1672657"/>
        <a href="https://zik.ua/news/2019/10/21/trener_dnipra1_dmytro_myhaylenko_my_uzhe_adaptuvalysya_do_tempu_premierligy_1672621"/>
      </related>
    </article>
  </body>
</html>