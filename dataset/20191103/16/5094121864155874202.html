<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/kvuli-prekazejicimu-autu-nemohl-ke-kontejneru-tak-odpadky-vysypal-na-kapotu-20191103.html"/>
    <meta property="og:site_name" content="Deník.cz"/>
    <meta property="article:published_time" content="2019-11-03T16:52:00+00:00"/>
    <meta property="og:title" content="Kvůli překážejícímu autu nemohl ke kontejneru. Tak odpadky vysypal na kapotu"/>
    <meta property="og:description" content="Vysypat odpadky do kontejneru chtěl v pátek večer sedmatřicetiletý muž v brněnském Králově Poli. Překážel mu ovšem automobil zaparkovaný přímo před kontejnerem.  "/>
  </head>
  <body>
    <article>
      <h1>Kvůli překážejícímu autu nemohl ke kontejneru. Tak odpadky vysypal na kapotu</h1>
      <address><time datetime="2019-11-03T16:52:00+00:00">03 Nov 2019, 16:52</time> by <a rel="author">Michal Hrabal</a></address>
      <p>Problém se muž rozhodl vyřešit po svém. Kapotu auta zaskládal papíry a sáčky. „Při spontánní odplatě ho ale přistihl čtyřiatřicetiletý majitel auta, který zavolal naši hlídku,“ uvedl v neděli mluvčí strážníků Jakub Ghanem.</p>
      <p>Strážníci staršímu z obou mužů vysvětlili, že svou schválností se vystavil podezření z přestupku proti občanskému soužití a vybídli ho, aby nepořádek posbíral a řidiči auta se omluvil. „Mladší muž na oplátku uznal svůj prohřešek a vysvětlil, že si jen v bytě potřeboval něco rychle vyzvednout. Oba protentokrát vyvázli s domluvou,“ sdělil Ghanem.</p>
      <figure>
        <img src="https://g.denik.cz/50/b6/75322586-3251894771550357-3939576615024984064-n_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/uzavreli-nebezpecny-prechod-i-k-nemu-vedouci-lavku-pres-svratku-20191103.html">Uzavřeli nebezpečný přechod i k němu vedoucí lávku přes Svratku Přečíst článek ›</a>
      </aside>
      <p>Strážníci upozorňují, že lidé nemají podobné situace řešit po vlastní linii, ale ideální je zavolat na linku 156 nebo 158. Jinak se mohou sami vystavit problémům. „Časté povzdechy nebo dokonce fotografie třeba na sociálních sítích, kde uživatelé upozorňují na příliš velké odstupy mezi zaparkovanými vozy, sklouznou často po řidičích, kteří současný stav nezavinili,“ podotkl Ghanem.</p>
      <p>V tomto týdnu se třeba strážníci zabývali případem, kdy neznámý pachatel potřel výkaly zaparkovaný vůz a utrhl mu registrační značku. „Po příjezdu hlídky vyšlo najevo, že šlo o auto lékaře spěchajícího do nemocnice, který navíc parkoval zcela legálně,“ doplnil mluvčí strážníků.</p>
    </article>
  </body>
</html>