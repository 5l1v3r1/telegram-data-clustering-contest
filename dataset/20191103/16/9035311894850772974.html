<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/03/besiktasta-otobusuyle-duraga-dalarak-13-kisiyi-yaralayan-bicakli-surucu-denize-atladi"/>
    <meta property="og:site_name" content="euronews"/>
    <meta property="article:published_time" content="2019-11-03T16:39:18+00:00"/>
    <meta property="og:title" content="Beşiktaş'ta otobüsüyle durağa dalan bıçaklı sürücü denize atladı"/>
    <meta property="og:description" content="İstanbul'un Beşiktaş ilçesinde bir özel halk otobüsü durağa dalarak 13 kişiyi yaraladı. Otobüsün şoförü araçtan bıçakla inerek kaçmaya çalışırken denize atladı"/>
  </head>
  <body>
    <article>
      <h1>Beşiktaş'ta otobüsüyle durağa dalan bıçaklı sürücü denize atladı</h1>
      <address><time datetime="2019-11-03T16:39:18+00:00">03 Nov 2019, 16:39</time> by <a rel="author">Enis Günaydın</a></address>
      <p>İstanbul'un Beşiktaş ilçesinde bir özel halk otobüsü durağa dalarak 13 kişiyi yaraladı. Yaralılardan biri kaldırıldığı hastanede hayatını kaybetti. Otobüsün şoförü araçtan bıçakla inerek kaçmaya çalışırken denize atladı.</p>
      <p>Olayla ilgili Türk haber ajanslarından farklı açıklamalar yapıldı. Anadolu Ajansı, Beşiktaş-Kabataş hattında çalışan otobüsün içerisinde sadece şoförün bulunduğunu duyurdu. Demirören Haber Ajansı ise yaşananları otobüsün içerisinde bulunan bir görgü tanığına dayandırdı.</p>
      <p>Denizden çıkarılarak gözaltına alınan şoförün daha önce bıçakla saldırı ve yaralamadan suç kaydının olduğu belirtildi.</p>
      <p>Olay yerine ulaşan sağlık ekipleri yaralıları hastanelere kaldırdı.</p>
      <figure>
        <iframe data-src="https://twitter.com/euronewses/status/1191063050507476992" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>İstanbul Büyükşehir Belediyesi (İBB) Sözcüsü Murat Ongun, ilerleyen saatlerde Twitter üzerinden yaptığı açıklamada, olayda yaralanan Yalçın Tahir Billur'un hayatını kaybettiğini duyurdu.</p>
      <h3>Şoför kendisini durdurmaya çalışan kişiyi bıçakladı</h3>
      <p>10 yıldır özel halk otobüsü şoförü olarak çalışan sürücü Necdet K. sebebi henüz bilinmeyen kazanın ardından otobüsten inerek kaçmaya çalıştı. Sürücü, kaçmasına engel olmak isteyen bir kişiyi de bıçakla kolundan yaralayıp Beşiktaş sahilinden denize atladı.</p>
      <p>Konu hakkında açıklama yapan İBB Başkanlığı duyurusunda, "İstanbulluların bir daha benzer bir durum yaşamamaları için özel halk otobüsü sistemini incelemek dahil çok kapsamlı tedbirler alacağımızı kamuoyuna saygı ile duyururuz." ifadelerine yer verdi.</p>
      <p>İstanbul Emniyet Müdürlüğü de olayla ilgili soruşturmanın devam ettiğini duyurdu.</p>
      <p>Ek kaynaklar<b> • AA</b></p>
    </article>
  </body>
</html>