<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ektoxeytike-to-chrimatistirio-athinon-stin-koryfi-toy-pagkosmioy-charti-apodoseon/"/>
    <meta property="og:site_name" content="europost.gr"/>
    <meta property="article:published_time" content="2019-11-03T16:00:42+00:00"/>
    <meta property="og:title" content="Εκτοξεύτηκε το Χρηματιστήριο Αθηνών: Στην κορυφή του παγκόσμιου χάρτη αποδόσεων!"/>
    <meta property="og:description" content="Στην κορυφή του παγκόσμιου χάρτη αποδόσεων για το 2019 ανήλθε το Χρηματιστήριο Αθηνών, κλείνοντας στο δεκάμηνο Ιανουαρίου – Οκτωβρίου με κέρδη ύψους 43,91%. Μεγάλος «πρωταγωνιστής» του ελληνικού χρηματιστηρίου αναδείχθηκε ο τραπεζικός κλάδος (+101,59%), ενώ η συνολική"/>
  </head>
  <body>
    <article>
      <h1>Εκτοξεύτηκε το Χρηματιστήριο Αθηνών: Στην κορυφή του παγκόσμιου χάρτη αποδόσεων!</h1>
      <address>
        <time datetime="2019-11-03T16:00:42+00:00">03 Nov 2019, 16:00</time>
      </address>
      <p>Στην κορυφή του παγκόσμιου χάρτη αποδόσεων για το 2019 ανήλθε το Χρηματιστήριο Αθηνών, κλείνοντας στο δεκάμηνο Ιανουαρίου – Οκτωβρίου με κέρδη ύψους 43,91%.</p>
      <p>Μεγάλος «πρωταγωνιστής» του ελληνικού χρηματιστηρίου αναδείχθηκε ο τραπεζικός κλάδος (+101,59%), ενώ η συνολική κεφαλαιοποίηση έχει αυξηθεί κατά 13,121 δισ. ευρώ από τις αρχές του 2019.</p>
      <p>Το Χρηματιστήριο Αθηνών, όπως αναφέρει το ΑΠΕ-ΜΠΕ, κατέγραψε ένα μεγάλο ανοδικό ριμπάουντ από τις αρχές του 2018, καλύπτοντας τις μεγάλες απώλειες που είχε την τελευταία 5ετία. Ωστόσο, η έντονη ανοδική κίνηση της αγοράς κορυφώθηκε μετά τις ευρωεκλογές όταν οι αγορές προεξοφλούσαν την επικράτηση και την αυτοδυναμία της Νέας Δημοκρατίας στις εθνικές εκλογές.</p>
      <p>«Ράλι» χρηματιστηρίου και των ελληνικών ομολόγων</p>
      <p>Σύμφωνα με αναλυτές, η χρηματιστηριακή αγορά βρήκε ισχυρά στηρίγματα και στο κλίμα ευφορίας που επικράτησε και συνεχίζει να επικρατεί στην ελληνική αγορά ομολόγων με τις αποδόσεις να κατρακυλούν σε ιστορικά χαμηλά.</p>
      <p>Το ράλι της χρηματιστηριακής αγοράς υπολείπεται του ράλι της αγοράς ομολόγων, καθώς τους τελευταίους μήνες οι μεγάλοι θεσμικοί επενδυτές υιοθετούν αμυντικές στρατηγικές στο Χ.Α., αφού και όσο και να είναι διαχειριστικά τα συνολικά κέρδη του 44% δεν δημιουργούν άγχος απόδοσης για την τρέχουσα οικονομική χρήση.</p>
      <p>Οπως επισημαίνουν χρηματιστηριακοί αναλυτές, η τακτική αυτή την περίοδο έχει να κάνει περισσότερο με την αποφυγή μιας ανεπιθύμητης ζημιάς παρά με την ανάληψη νέων θέσεων που θα «χαλάσουν» την εικόνα των αποδόσεων του χαρτοφυλακίου για το οικονομικό έτος.</p>
      <p>Αυξήθηκε κατά 13,121 δισ. ευρώ η κεφαλαιοποίηση της αγοράς το 2019<br/>Ο Γενικός Δείκτης Τιμών στο δεκάμηνο Ιανουαρίου- Οκτωβρίου 2019 κατέγραψε άνοδο 269,270 μονάδων ή σε ποσοστό 43,91% και έκλεισε στις 882,57 μονάδες, έναντι 613,30 μονάδων στο τέλος του 2018. Ο μόνος αρνητικός μήνας ήταν ο Αύγουστος, με απώλειες (-3,54%). Η συνολική κεφαλαιοποίηση της αγοράς από τις αρχές του έτους έχει αυξηθεί κατά 13,121 δισ. ευρώ, στα 58,391 δισ. ευρώ από 45,272 δισ. ευρώ στο τέλος του 2018.</p>
      <p>Πρωταγωνιστής του δεκαμήνου Ιανουαρίου- Οκτωβρίου 2019 για το χρηματιστήριο ήταν ο τραπεζικός κλάδος ο δείκτης του οποίου έχει καταγράψει ράλι 101,59% οδηγώντας την εντυπωσιακή πορεία της χρηματιστηριακής αγοράς. Στα τέλη Οκτωβρίου ο τραπεζικός δείκτης βρέθηκε σε υψηλά 15 μηνών.</p>
      <p>Η συνολική κεφαλαιοποίηση των μετοχών των τεσσάρων συστημικών τραπεζών στο ίδιο διάστημα αυξήθηκε κατά 6,214 δισ. ευρώ και από τα 4,251 δισ. ευρώ στα τέλη του 2018 διαμορφώνεται σήμερα στα 10,465 δισ. Ευρώ. Κέρδη καταγράφουν όλοι οι επιμέρους δείκτες με εξαίρεση τον δείκτη της Υγείας (-2,17%), ενώ εκτός από τον τραπεζικό δείκτη, υψηλά κέρδη κατέγραψε ο δείκτης των Πρώτων Υλών (+103,67%) και ο δείκτης των Υπηρεσιών Κοινής Ωφέλειας (+64,28%).</p>
      <h3>Σχετικά</h3>
    </article>
  </body>
</html>