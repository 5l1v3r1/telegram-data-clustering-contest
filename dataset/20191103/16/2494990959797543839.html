<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cronache/2019/11/03/news/matteo-salvini-cardinal-ruini-preti-sposati-migranti-vaticano-papa-francesco-intervista-corriere-della-sera-1234251/"/>
    <meta property="og:site_name" content="Il Tempo"/>
    <meta property="article:published_time" content="2019-11-03T16:18:00+00:00"/>
    <meta property="og:title" content="&quot;La Chiesa dialoghi con Salvini&quot;. Ruini, il cardinale scuote Bergoglio"/>
    <meta property="og:description" content="Il colpo durissimo a Papa Francesco nell'intervista esclusiva al Corriere della Sera: &quot;No ai preti sposati&quot;"/>
  </head>
  <body>
    <article>
      <h6 class="kicker">PARLA L'EX PRESIDENTE DELLA CEI</h6>
      <h1>"La Chiesa dialoghi con Salvini". Ruini, il cardinale scuote Bergoglio</h1>
      <h2>Il colpo durissimo a Papa Francesco nell'intervista esclusiva al Corriere della Sera: "No ai preti sposati"</h2>
      <address>
        <time datetime="2019-11-03T16:18:00+00:00">03 Nov 2019, 16:18</time>
      </address>
      <p>"Salvini ha notevoli prospettive davanti a sé, però deve maturare. Il rosario? Un modo per affermare il ruolo della fede. Vedo un declino dell’autorevolezza della Chiesa. E il cattolicesimo politico di sinistra ha sempre meno rilevanza". Camillo Ruini, 88 anni, cardinale e arcivescovo, ex presidente della Cei, presidente del comitato scientifico della Fondazione Ratzinger, rilascia un’intervista esplosiva ad Aldo Cazzullo sul <i>Corriere della Sera</i> per far sapere che, a parte i francescani inutili di Assisi, c’è anche una Chiesa che sta con Salvini. E mentre lo fa smantella Papa Francesco e Sinodo, minando sul nascere con le sue parole il progetto di Bergoglio di far saltare l'obbligo del celibato, e affrontando il ruolo dei cattolici nell'arena politica odierna giudicando positivamente il leader della Lega.</p>
      <p>"Non condivido l’immagine tutta negativa di Salvini che viene proposta in alcuni ambienti. Penso che abbia notevoli prospettive davanti a sé; e che però abbia bisogno di maturare sotto vari aspetti. Il dialogo con lui mi sembra pertanto doveroso - risponde il cardinal Ruini - anche se personalmente non lo conosco e quindi il mio discorso rimane un po' astratto. Sui migranti vale per Salvini, come per ciascuno di noi, la parola del Vangelo sull’amore del prossimo; senza per questo sottovalutare i problemi che oggi le migrazioni comportano".</p>
      <p>Alla domanda su cosa dovrebbero fare oggi i cattolici per far sentire la propria voce, se con il proporzionale non potrebbero fondare un loro partito, risponde così: "Domanda difficile. Non è questo il tempo per dar vita a un partito dei cattolici. Mancano i presupposti: per il pluralismo molto accentuato all’interno della Chiesa stessa, e per la sua giusta ritrosia a coinvolgersi nella politica. I cattolici possono però operare all’interno di quelle forze che si dimostrino permeabili alle loro istanze. È una strada oggi più faticosa di ieri, perché la scristianizzazione sta avanzando anche in Italia; ma non mi sembra una strada impossibile".</p>
      <p>L'altra questione delicata è quella dell’obbligo del celibato per i preti e del Sinodo sull’Amazzonia che potrebbe permettere anche ai diaconi sposati di prendere i voti. Ruini spera che il Papa non confermi la decisione. “In Amazzonia, e anche in altre parti del mondo, c’è una grave carenza di sacerdoti” ed è quindi “comprensibile che vi sia una spinta a ordinare sacerdoti dei diaconi sposati. A mio parere, però, si tratta di una scelta sbagliata. E spero e prego che il Papa non la confermi”.</p>
      <p>Dal canto suo il leader della Lega ringrazia il cardinale per le parole in suo favore. "Spero di poterlo incontrare, per le parole che invitano al confronto, all’apertura, alla riflessione e all’incontro, per lo sviluppo di valori, principi e idee che sono molto spesso comuni" dichiara Salvini. "L’Italia o è cristiana o non lo è. Un conto è accogliere chi scappa dalla guerra, un altro è far finta che in Italia ci sia spazio, casa e lavoro per tutti, cosa che non è e che porta allo scontro. Sul diritto alla vita, sulla tutela della famiglia, sulla libertà di scelta educativa e sulla difesa delle nostre radici le posizioni della Lega sono assolutamente salde" conclude il leader del Carroccio.</p>
      <related>
        <h4>Articoli Correlati</h4>
        <a href="https://tv.iltempo.it/roma-capitale/2019/11/04/video/un-ragazzo-austriaco-confessa-ho-buttato-io-nel-tevere-le-statue-indios-che-confondono-il-papa-1234523/"/>
      </related>
    </article>
  </body>
</html>