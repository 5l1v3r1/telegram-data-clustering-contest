<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812143.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T16:25:00+00:00"/>
    <meta property="og:title" content="استراماچونی: پروین اسطوره فوتبال است"/>
    <meta property="og:description" content="به گزارش فارس، آندرا استراماچونی سرمربی تیم فوتبال استقلال در حاشیه تمرین امروز این تیم در جمع خبرنگاران در خصوص وضعیت تیمش قبل از بازی با نفت آبادان و 6 برد متوالی استقلال گفت: خیلی برد مهمی را به دست آوردیم. مهمتر از هر چیزی این بود که با ذهنیت خوبی در تبریز بازی کردیم اما بازی بعدی مقابل تیم سرسختی است. با توجه به نکاتی که در اول فصل به این تیم داشتند الان خوب بازی می کنند و می توانند برای ما مشکل ساز باشند. باید صد در صد توان خودمان را بگذاریم."/>
  </head>
  <body>
    <article>
      <h1>استراماچونی: پروین اسطوره فوتبال است</h1>
      <address>
        <time datetime="2019-11-03T16:25:00+00:00">03 Nov 2019, 16:25</time>
      </address>
      <p>سرمربی تیم فوتبال استقلال گفت: مهم‌تر از هر چیزی این بود که با ذهنیت خوبی در تبریز بازی کردیم اما بازی بعدی مقابل تیم سرسختی است.</p>
      <p>به گزارش فارس، آندرا استراماچونی سرمربی تیم فوتبال استقلال در حاشیه تمرین امروز این تیم در جمع خبرنگاران در خصوص وضعیت تیمش قبل از بازی با نفت آبادان و 6 برد متوالی استقلال گفت: خیلی برد مهمی را به دست آوردیم. مهمتر از هر چیزی این بود که با ذهنیت خوبی در تبریز بازی کردیم اما بازی بعدی مقابل تیم سرسختی است. با توجه به نکاتی که در اول فصل به این تیم داشتند الان خوب بازی می کنند و می توانند برای ما مشکل ساز باشند. باید صد در صد توان خودمان را بگذاریم.</p>
      <p><b>* از فردای بازی با تراکتور دوباره گرسنه و آماده برد شدیم</b><br/>وی درباره نگرانی از غرور بازیکنان استقلال افزود: ما شب بازی با تراکتور خوشحال بودیم اما از فردای آن بازی دوباره گرسنه و ‌آماده برد شدیم. کار خاصی نکردیم و بازی با صنعت نفت مهمترین بازی ما خواهد بود.</p>
      <p><b>* مسیر طولانی است و نباید اشتباهات را تکرار کنیم</b><br/>استراماچونی درباره اینکه استقلال در هر بازی چند گل می زند اظهار داشت: ما نسبت به اول فصل ذهنیت بچه ها را تغییر داده‌ایم و در حال پیشرفت هستیم. مسیر ما طولانی است و نباید اشتباهاتی که داشتیم را تکرار کنیم.</p>
      <p><b>* نفرات به اندازه کافی برای حمله کردن نداریم</b><br/>سرمربی استقلال در خصوص وضعیت دیاباته هم ادامه داد: دیاباته آسان ترین توپ را در بازی با تراکتور از دست داد اما توپ های خوبی را هم تبدیل به گل کرد. همان طور که گفتم ما با 3 فوروارد بازی می کنیم و به همین خاطر نفرات به اندازه کافی برای حمله کردن نداریم. مشکلاتی داریم و الان هم داریوش شجاعیان و محسن کریمی مصدوم هستند. امیدوارم تا آخر لیگ دیگر درگیر چنین مسائلی نشویم.</p>
      <p><b>* مشکلات تیم را خودم می دانم </b><br/>وی در مورد دفاع تیم استقلال و نگرانی هایی که درباره این خط وجود دارد افزود: همان طور که گفتم هنوز کار برای انجام دادن داریم. خودمان می دانیم باید چه کنیم اما آنها را اینجا اعلام نمی کنم.</p>
      <p><b>* پروین اسطوره پرسپولیس و فوتبال است</b><br/>استراماچونی در خصوص اظهارات علی پروین و تعریف وی از عملکرد استقلال گفت: علی پروین اگر اسطوره پرسپولیس است، اسطوره فوتبال هم هست. در مسیری که حرکت می کنیم از ما تعریف و نقد می شود اما این مسائل روی حرکت ما تاثیر نمی گذارد.</p>
    </article>
  </body>
</html>