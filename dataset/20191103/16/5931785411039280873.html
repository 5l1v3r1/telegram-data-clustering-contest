<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/03/djokovic-po-peti-put-najbolji-u-pariskom-bersiju/"/>
    <meta property="og:site_name" content="Sportska centrala"/>
    <meta property="article:published_time" content="2019-11-03T16:21:07+00:00"/>
    <meta property="og:title" content="Đoković po peti put najbolji u pariskom Bersiju!"/>
    <meta property="og:description" content="Novak Đoković – Denis Šapovalov 2:0 (6:3, 6:4) Po peti put u karijeri Novak Đoković je osvojio pariski Masters! Srpski teniser je u finalu bio bolji od kanadskog igrača, Denisa Šapovalova, kome je ovo bilo prvo Masters finale, a drugo u karijeri, pošto je nedavno osvojio prvi ATP turnir u Stokholmu, pobedivši u finalu našeg […]"/>
  </head>
  <body>
    <article>
      <h1>Đoković po peti put najbolji u pariskom Bersiju!</h1>
      <address><time datetime="2019-11-03T16:21:07+00:00">03 Nov 2019, 16:21</time> by <a rel="author">Milos</a></address>
      <p><b>Novak Đoković – Denis Šapovalov 2:0</b> (6:3, 6:4)</p>
      <p>Po peti put u karijeri Novak Đoković je osvojio pariski Masters! Srpski teniser je u finalu bio bolji od kanadskog igrača, Denisa Šapovalova, kome je ovo bilo prvo Masters finale, a drugo u karijeri, pošto je nedavno osvojio prvi ATP turnir u Stokholmu, pobedivši u finalu našeg Filipa Krajinovića.</p>
      <p>Đoković je do pehara stigao bez izgubljenog seta na turniru, pa je i Kanađanina pobedio posle dva seta 6:3, 6:4, za sat i 8 minuta igre. Ovo je 34. trofej iz Masters kategorije za našeg tenisera, pa mu sada Nadal beži za samo jedan. Osvojio je i 77. titulu ukupno.</p>
      <p>Denis Šapovalov je očigledno bio impresioniran veličinom događaja na početku meča, pa je Đoković stigao lako do 3:0, oduzevši već prvi servis gem rivalu. Mladi Kanađanin, i inače, igra izuzetno agresivan tenis, dosta rizikuje kod servisa, što je činio i danas, ali je to proizvelo veliki broj neiznuđenih grešaka. U tom drugom gemu prvog seta viđene su i jedine brejk lopte u setu, prvu je Šapovalov spasio, ali je kod druge lopticu izbacio iza osnovne linije.</p>
      <p>Đokovićevi servisi bili su fantastični, ne toliko snažni, ali je procenat prvog bio izvanredan, čak 83% u prvom setu. U takvoj igri Kanađanin nije uspevao da mu ugrozi servis, pa je tako kraju priveden i set, rezultatom 6:3, pošto je Srbinu bio dovoljan jedan brejk.</p>
      <p>Mogao je Đoković da dođe do brejka već na startu drugog seta. U prvom gemu imao je brejk loptu, međutim tada se Kanađanin, rusko-izraelskog porekla, as servisom izvukao, a kasnije i dobio taj gem. Držao se Novakov rival do onog famoznog sedmog gema u setu. Tada mu je servis popustio, promašivao je prvi, a osvojene poene posle drugog, gotovo da nije imao. Tako je i bilo, grešio je Šapovalov, Đoković nije morao mnogo toga da radi na terenu i stigao je do dve vezane brejk prilike. Već kod prve Kanađini je lopticu zakucao u mrežu.</p>
      <p>Imao je priliku Šapovalov da se već u narednom gemu vrati u set, a samim tim i u meč. Tri uzastopne Novakove greške, kod 30:0, donele su mu prvu brejk loptu, ali je servis vinerom srpski as i tu pretnju otklonio. Dobrim servisima Šapovalov je ostao u igri, smanjivši na 5:4. Ipak, šansu da oduzme servis Srbinu više nije imao, Đoković je brzo stigao do tri meč lopte, a odmah je iskoristio prvu i po peti put postao pobednik ovog turira, što je apsolutni rekord.</p>
      <p>Đoković je prošle sezone izgubio u finalu Pariza protiv Karena Hačanova, ali je sada titulom osvojio novih 400 poena, pa će odluka o tome ko će završiti godinu na prvoj poziciji, Rafael Nadal i on, pasti na završnom Mastersu u Londonu.</p>
      <p>Od sledeće nedelje Novak će biti na drugoj poziciji jer se brišu bodovi iz Londona od prošle godine. Novak ć eimati 640 bodova manje od Nadala.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/03/djokovic-samouveren-evo-sta-je-potrebno-da-srbin-bude-prvi-na-kraju-godine/"/>
        <a href="https://www.sportskacentrala.com/2019/11/03/live-novak-djokovic-denis-sapovalov-2/"/>
        <a href="https://www.sportskacentrala.com/2019/11/02/nista-od-velikog-okrsaja-nadal-predao-polufinale/"/>
        <a href="https://www.sportskacentrala.com/2019/11/02/balkanski-tango-pripao-srbinu-djokovic-u-finalu-pariza/"/>
        <a href="https://www.sportskacentrala.com/2019/11/02/live-novak-djokovic-grigor-dimitrov-2/"/>
        <a href="https://www.sportskacentrala.com/2019/11/01/nadal-u-polufinalu-conga-kratkog-daha/"/>
        <a href="https://www.sportskacentrala.com/2019/11/01/djokovic-jedan-od-najboljih-meceva-ove-godine/"/>
        <a href="https://www.sportskacentrala.com/2019/11/01/pariz-je-video-pravog-novaka-sedmi-teniser-sveta-pociscen-za-manje-od-sat-vremena/"/>
        <a href="https://www.sportskacentrala.com/2019/11/01/live-djokovic-cicipas-3/"/>
      </related>
    </article>
  </body>
</html>