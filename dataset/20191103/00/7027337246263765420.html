<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696606/%D8%AC%D8%B1%D8%A7%DB%8C%D9%85-%D9%85%D8%B7%D8%A8%D9%88%D8%B9%D8%A7%D8%AA%DB%8C-%D9%88-%D8%B3%DB%8C%D8%A7%D8%B3%DB%8C-%D8%A7%D8%B2-%D8%B3%D9%88%DB%8C-%D9%87%DB%8C%D8%A7%D8%AA%E2%80%8C%D9%85%D9%86%D8%B5%D9%81%D9%87-%D9%85%D8%B7%D8%A8%D9%88%D8%B9%D8%A7%D8%AA-%D8%B1%D8%B3%DB%8C%D8%AF%DA%AF%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="جرایم مطبوعاتی و سیاسی از سوی هیات‌منصفه مطبوعات رسیدگی می‌شود"/>
    <meta property="og:description" content="رئیس کل دادگستری استان زنجان گفت: طبق قانون مطبوعات، رسیدگی به جرایم مطبوعاتی با حضور اعضای هیات‌منصفه برگزار می‌شود و با دستور رئیس قوه قضاییه، رسیدگی به جرایم سیاسی نیز از این پس با حضور این اعضا برگزار خواهد شد."/>
  </head>
  <body>
    <article>
      <h1>جرایم مطبوعاتی و سیاسی از سوی هیات‌منصفه مطبوعات رسیدگی می‌شود</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p>رئیس کل دادگستری استان زنجان گفت: طبق قانون مطبوعات، رسیدگی به جرایم مطبوعاتی با حضور اعضای هیات‌منصفه برگزار می‌شود و با دستور رئیس قوه قضاییه، رسیدگی به جرایم سیاسی نیز از این پس با حضور این اعضا برگزار خواهد شد.</p>
      <p>حجت‌الاسلام اسماعیل صادقی نیارکی روز یکشنبه در جلسه انتخاب اعضای هیات‌منصفه مطبوعات استان زنجان، اظهار داشت: رسیدگی به جرایم مطبوعاتی باید با حضور اعضای هیات‌منصفه برگزار شود و ماده ۳۶ قانون مطبوعات ترکیب اعضا را مشخص کرده که به مدت ۲ سال انتخاب می‌شوند.</p>
      <p>وی با بیان اینکه خوشبختانه در استان زنجان در دوره گذشته حتی یک جلسه دادگاه هیات‌منصفه مطبوعات تشکیل نشده است، خاطرنشان کرد: این امر به منزله فعالیت قانونی و وجود فضای سالم در مطبوعات استان بوده که جای تقدیر دارد.</p>
      <p>صادقی نیارکی افزود: تعداد اعضای هیات‌منصفه مطبوعات استان ۱۴ نفر از اقشار و صنوف مختلف است.</p>
      <p>وی تاکید کرد: انتخاب اعضا باید بدون توجه به نگاه‌ها و گرایش‌های سیاسی انجام شود زیرا این کار، یک کار قضایی و تخصصی بوده و حساسیت خاص خودش را دارد.</p>
      <p>این جلسه با حضور رئیس کل دادگستری، مدیرکل فرهنگ و ارشاد اسلامی، مدیرکل تبلیغات اسلامی، نماینده امام جمعه زنجان و رئیس شورای اسلامی شهر زنجان در دادگستری کل استان زنجان برگزار شد.</p>
    </article>
  </body>
</html>