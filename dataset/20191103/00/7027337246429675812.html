<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696647/%D8%AA%D9%88%D8%B6%DB%8C%D8%AD-%D9%88%D8%B2%D8%A7%D8%B1%D8%AA-%D8%A7%D9%85%D9%88%D8%B1-%D8%AE%D8%A7%D8%B1%D8%AC%D9%87-%D8%AF%D8%B1%D8%A8%D8%A7%D8%B1%D9%87-%D8%AD%D9%88%D8%A7%D8%B4%DB%8C-%D8%AD%D8%B6%D9%88%D8%B1-%D8%B8%D8%B1%DB%8C%D9%81-%D8%AF%D8%B1-%D9%85%D8%AC%D9%84%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="توضیح وزارت امور خارجه درباره حواشی حضور ظریف در مجلس"/>
    <meta property="og:description" content="سخنگوی وزارت امورخارجه ایران در خصوص حواشی حضور وزیر در مجلس شورای اسلامی با بیان اینکه اهتمام و احترام ظریف به قوه مقننه و نمایندگان ملت در تاریخ وزارت خارجه کشور بی سابقه است، خاطر نشان کرد: دیروز به وزارت خارجه ابلاغ شد که جلسه شورای عالی امنیت ملی به ساعت ۱۵ امروز یکشنبه منتقل شده است."/>
  </head>
  <body>
    <article>
      <h1>توضیح وزارت امور خارجه درباره حواشی حضور ظریف در مجلس</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033244_315.jpg"/>
      </figure>
      <p>سخنگوی وزارت امورخارجه ایران در خصوص حواشی حضور وزیر در مجلس شورای اسلامی با بیان اینکه اهتمام و احترام ظریف به قوه مقننه و نمایندگان ملت در تاریخ وزارت خارجه کشور بی سابقه است، خاطر نشان کرد: دیروز به وزارت خارجه ابلاغ شد که جلسه شورای عالی امنیت ملی به ساعت ۱۵ امروز یکشنبه منتقل شده است.</p>
      <p>به گزارش ایرنا «سید عباس موسوی» افزود: از آنجا که حضور وزیر امور خارجه در جلسه شورا ضروری بود از هیات رئیسه مجلس خواسته شد طرح سئوالات از ایشان را به دلیل تداخل جلسات به تعویق بیاندازند تا به این جلسه مهم برسند که موافقت نشد؛ اما گفتند ایشان از ساعت ۱۴ تا ۱۴:۴۰ به مجلس بیایند و بعد تشریف ببرند. ایشان هم راس ساعت ۱۴ در صحن علنی حاضر شدند و جلسه هم ساعت ۱۴:۲۵ دقیقه شروع شد. وزیر امور خارجه هم تا ساعت ۱۴:۵۵ دقیقه (۱۵ دقیقه بیشتر از قرار قبلی) در مجلس ماندند و دو دور صحبت کردند.</p>
      <p>به گفته موسوی، بعد از آن بر اساس آئین نامه مجلس ایشان دیگر فرصت صحبت نداشتند. لذا با توضیح وضعیت و عذرخواهی از نمایندگان محترم گفتند که با اجازه به جلسه بعدی می روند و سخنان ابطحی را از رادیو می شنوند. لذا اصولا این ادعا که ایشان باید می ماندند و پاسخ می دادند بلا وجه است؛ چون براساس آیین نامه داخلی مجلس ایشان بعد از سخنرانی جناب ابطحی حتی حق پاسخگویی هم نداشت.</p>
      <p>وی افزود: این سومین حضور وزیر امور خارجه در صحن علنی علاوه بر حضور در کمیسیون ها در ۳ ماه گذشته برای پاسخ به ۸ سئوال است.</p>
      <p>سخنگوی وزارت امورخارجه ایران تاکید کرد: هیچ وزیر خارجه ای در تاریخ ایران به اندازه محمد جواد ظریف برای پاسخگویی به مجلس نرفته است.</p>
      <p>وزیر امور خارجه که برای پاسخ به سوالات محمد جواد ابطحی نماینده خمینی شهر و مجتبی ذوالنوری نماینده قم در جلسه علنی نوبت عصر امروز -یکشنبه- مجلس شورای اسلامی حضور یافته بود، با تاکید بر اینکه مسائل امنیت ملی ما مهم‌تر از آن است که با بحث‌های جناحی مورد توجه قرار گیرد، گفت: وزارت خارجه بیشترین تلاش را برای مقابله با پولشویی انجام داده است.</p>
      <p>ظریف سپس مجلس را برای حضور در جلسه شورای عالی امنیت ملی ترک کرد و پاسخ به سئوال نمایندگان را به جلسات بعدی مجلس موکول کرد.</p>
    </article>
  </body>
</html>