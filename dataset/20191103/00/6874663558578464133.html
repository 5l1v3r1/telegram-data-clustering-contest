<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3772912,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="חברת הסייבר הישראלית ObserveIT נמכרת ב-225 מיליון דולר"/>
    <meta property="og:description" content="ענקית הסייבר האמריקאית פרופפוינט רוכשת את חברת הסייבר הישראלית, המפתחת פתרונות להתמודדות עם איומי אבטחה פנים-ארגוניים. פרופפוינט נסחרת בנאסד&quot;ק לפי שווי של 6.6 מיליארד דולר ומעסיקה כ-2,600 עובדים מתוכם כ-100 בישראל"/>
  </head>
  <body>
    <article>
      <h1>חברת הסייבר הישראלית ObserveIT נמכרת ב-225 מיליון דולר</h1>
      <h2>ענקית הסייבר האמריקאית פרופפוינט רוכשת את חברת הסייבר הישראלית, המפתחת פתרונות להתמודדות עם איומי אבטחה פנים-ארגוניים. פרופפוינט נסחרת בנאסד"ק לפי שווי של 6.6 מיליארד דולר ומעסיקה כ-2,600 עובדים מתוכם כ-100 בישראל</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">מאיר אורבך</a></address>
      <p>ענקית הסייבר האמריקאית פרופפוינט (Proofpoint ) רוכשת את חברת הסייבר הישראלית אובזרויט (ObserveIT) ב-225 מיליון דולר. עד היום גייסה ObserveIT כ-55 מיליון דולר, על פי IVC.</p>
      <p>פרופפוינט נסחרת בנאסד"ק לפי שווי של 6.6 מיליארד דולר והיא מעסיקה כ-2,600 עובדים מתוכם כ-100 בישראל. עובדי החברה הנרכשת יצטרפו למרכז הפיתוח של החברה בישראל. ההסכם כפוף לתנאי סגירה מקובלים, ומימושו צפוי לקראת סוף הרבעון הרביעי של 2019,</p>
      <p>אובזרויט מפתחת פתרונות להתמודדות עם איומי אבטחה פנים ארגוניים. החברה הוקמה ב-2007 על ידי גבי פרידלנדר ואבי עמוס וב-2013 רכשה קרן הון הסיכון האמריקאית Bain Capital נתח משמעותי בחברה. מטה החברה נמצא בבוסטון ומרכז הפיתוח העיקרי - בתל אביב. מנכ"ל החברה, מייק מקי, יושב בבוסטון. מנהל מרכז הפיתוח של החברה בישראל הוא טל טיקוצקי. באמצעות רכישה זו, פרופפוינט תרחיב את יכולותיה בתחום מניעת דליפת מידע ארגוני (Data Loss Prevention - DLP) בעמדות קצה ארגוניות, ותציע פתרון מתקדם הכולל יכולות מניעת דליפת מידע גם בדואר אלקטרוני, בענן (CASB) ובמידע המאוחסן.</p>
      <figure>
        <img src="https://images1.calcalist.co.il/PicServer3/2018/07/17/833175/1NL.jpg"/>
        <figcaption>ObservIT. מימין: מייק מקי וטל טיקוצקי <br/>צילום: יחצ</figcaption>
      </figure>
      <p>שילוב טכנולוגית הקצה המובילה של אובזרויט, אשר מותקנת במחשבי המשתמשים, ויכולת הניתוח האנליטי של סיכונים הקשורים במידע, ביחד עם היכולות המובילות של פרופפוינט בתחומי סיווג מידע, זיהוי איומים ומודיעין באבטחת סייבר, יאפשר ללקוחות אירגוניים לקבל תובנות חסרות תקדים בנוגע להתנהגות המשתמשים עם מידע רגיש, בכל מקום בו הוא מאוחסן.</p>
      <p>פרופפוינט מתכננת להמשיך ולהשקיע בפתרון המוביל של אובזרויט לניהול איומים תוך ארגוניים, אשר עוזר לצוותי אבטחת מידע לזהות, לחקור ולמנוע תקריות אבטחה פוטנציאליות שנובעות מאיומי סייבר תוך ארגוניים. בפתרון אחד קל לשימוש, יוכלו ארגונים לקבל התראות בזמן אמת ותובנות לגבי פעילות המשתמשים.</p>
      <p>יו"ר הדירקטוריון ומנכ"ל פרופפוינט, גארי סטיל: "רכישת אובזרויט מדגישה את מחויבותה של פרופפוינט לספק לארגונים פתרונות אבטחת סייבר ממוקדת-אנשים, אשר נועדו להגן על מה שחשוב: האנשים והמידע שיש להם גישה אליו, גם מעבר למתחם המחשוב הארגוני, בעולם הנשלט על ידי הענן. עם אובזרויט נוציא לשוק את המוצר החדשני והראשון שנראה בשנים האחרונות בתחום מניעת דליפת מידע ארגוני". </p>
      <figure>
        <img src="https://images1.calcalist.co.il/PicServer3/2019/11/03/944517/1NL.jpg"/>
        <figcaption>מימין: מנכ"ל Proofpoint גרי סטיל והיו"ר אריק האהן על רקע מטה החברה <br/>צילום: ויקפדיה Raysonho, Warren Yu -Proofpoint</figcaption>
      </figure>
      <p>אובזרויטה מעסיקה למעלה מ-150 עובדים כאשר מרביתם במרכז הפיתוח של החברה ברמת החייל. ביולי 2018 גייסה החברה 33 מיליון דולר ובגיוס השתתפו בין היתר Bain Capital Ventures, Spring Lake Equity Partners ו-NightDragon Security, קרן הון סיכון המשקיעה בחברות אבטחה שייסד דייב דה וולט, דמות ותיקה ומוכרת בתעשיית הסייבר. סבב הגיוס הראשון של החברה היה עם הקמתה ואותו הוביל יזן ההיי טק אדי שלו, ממייסדי קרן הון הסיכון ג'נסיס.</p>
      <p>החברה הישראלית מפתחת ומספקת פתרונות לניהול איומים פנים ארגוניים עם יותר מ- 1,800 לקוחות ב- 87 מדינות.</p>
      <p>מנכ"ל אובזרויטה, מייק מקי: "ההובלה של פרופפוינט בתחום אבטחת סייבר ממוקדת-אנשים, היכולת התבונתית הרחבה ומשאבי המחקר והפיתוח שלה, מבדילים אותה משמעותית בתעשיה ומשלימים באופן ישיר את היכולות שלנו לזהות במהירות סיכונים הנובעים מאיומים תוך אירגוניים ולמנוע איבוד מידע מהותי".</p>
      <p>
        <b>פרופפוינט: רכישה שלישית של חברה ישראלית</b>
      </p>
      <p>זו הרכישה השלישית של החברה האמריקאית בישראל לאחר שבמאי האחרון רכשה החברה את חברת הסייבר הישראלית <a href="https://www.calcalist.co.il/internet/articles/0,7340,L-3761719,00.html">מטא נטוורקס (Meta Networks) בכ-120 מיליון דולר.</a></p>
      <p>ב-2016 קנתה <a href="https://www.calcalist.co.il/internet/articles/0,7340,L-3700172,00.html">פרופפוינט את חברת הסייבר הישראלית FireLayers </a>בכ-55 מיליון דולר. FireLayers פיתחה פלטפורמת אבטחה מבוססת שירותי ענן. הסכום הכולל של שלוש השקעות אלו, יסתכם ביותר מ-400 מיליון דולר. לאחר רכישת אובזרויטה, יהפוך מרכז המחקר והפיתוח הישראלי, לאחד הגדולים של פרופפוינט בעולם.</p>
      <p>דורון אלגרסי, מנכ"ל פרופפוינט ישראל: "הצוות המרשים של אובזרויט תורם להגדלת מרכז הפיתוח המוביל שלנו בישראל, אשר צמח בשלוש השנים האחרונות מעשרות בודדות למאות עובדים. ביחד, נמשיך לגייס לשורותינו את כשרונות הסייבר המובילים בישראל, לפתח טכנולוגיות חדשניות, ולשמר את הובלת פרופפוינט בתחום אבטחת הסייבר ממוקדת-אנשים".</p>
    </article>
  </body>
</html>