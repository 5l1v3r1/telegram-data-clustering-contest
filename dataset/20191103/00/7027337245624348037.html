<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696609/%D9%88%D8%B1%D9%88%D8%AF-%D8%A7%D9%88%D9%84%DB%8C%D9%86-%D9%85%D8%AD%D9%85%D9%88%D9%84%D9%87-%D8%AF%D8%A7%D9%85-%D8%B2%D9%86%D8%AF%D9%87-%D8%A7%D8%B2-%D8%A2%D9%84%D9%85%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="ورود اولین محموله دام زنده از آلمان"/>
    <meta property="og:description" content="رییس شبکه دامپزشکی ماکو گفت: اولین محموله دامی از کشور آلمان روز یکشنبه از طریق مرز بازرگان وارد کشور شد."/>
  </head>
  <body>
    <article>
      <h1>ورود اولین محموله دام زنده از آلمان</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033198_625.jpg"/>
      </figure>
      <p>رییس شبکه دامپزشکی ماکو گفت: اولین محموله دامی از کشور آلمان روز یکشنبه از طریق مرز بازرگان وارد کشور شد.</p>
      <p>فاطمه آیرم روز یکشنبه در گفت و گو با خبرنگار ایرنا اظهار داشت: این محموله وارداتی شامل ۵۲۸ راس گاو و گوساله است که از کشور آلمان بارگیری و از طریق مرز بازرگان وارد کشورمان شد.</p>
      <p>وی با بیان اینکه این محموله در قالب ۱۶ دستگاه کامیون به مقصد کشورمان بارگیری شده بود افزود: این کامیون‌ها بعد از بازرسی و نظارت و مطابقت با اسناد و مجوزهای دامپزشکی و پس از بررسی وضعیت بالینی دام‌ها وارد کشور شد.</p>
      <p>وی ادامه داد: این محموله جهت توزیع در داخل کشور به گمرک شهریار تهران ترانزیت شد.</p>
      <p>رییس اداره دامپزشکی ماکو اظهار داشت‌: از ابتدای امسال تاکنون گمرک بازرگان به عنوان بزرگترین گمرک زمینی کشور بیشترین حجم ترانزیت و واردات دام زنده، گوشت منجمد، گوشت گرم و سایر محموله‌های دامی را داشته است.</p>
      <p>«آیرم»، بیان کرد: تمامی همکاران دامپزشکی مستقر در قرنطینه دامی بازرگان و کارکنان دامپزشکی ماکو در راستای اجرای سیاست‌های دولت در تامین اقلام و نیازهای اساسی مردم با تمام توان آماده خدمت‌رسانی هستند.</p>
      <p>از ابتدای سال جاری تاکنون حدود ۷۰ هزار تن انواع فرآورده دامی نیز پس از بازدید و نظارت‌های بهداشتی در قرنطینه از طریق مرز بازرگان ترانزیت شد.</p>
      <p>مرز بازرگان که دروازه ورود ایران به کشورهای اروپایی به شمار می‌رود در فاصلهٔ یک کیلومتری شهر بازرگان از توابع شهرستان ماکو  قرار دارد؛ این گمرک در سال ۱۳۰۵ شمسی راه‌اندازی شد و تنها مرز ۲۴ ساعته و بین‌المللی مابین ایران و ترکیه است.</p>
      <p>آذربایجان‌غربی دارای پنج پایانه مرزی شامل بازرگان ماکو، رازی خوی و سرو ارومیه در مرز ترکیه، صنم بلاغی پلدشت در مرز نخجوان و تمرچین پیرانشهر در مرز عراق است.</p>
      <p>کل پایانه‌های مرزی کشور ۲۲ مورد است که حدود یک چهارم آنها در آذربایجان‌غربی قرار دارد؛ گمرک بازرگان یکی از مبادی سه‌گانه تجارت مرزی ایران و ترکیه به شمار می‌رود و در شمال آذربایجان‌غربی واقع است.</p>
    </article>
  </body>
</html>