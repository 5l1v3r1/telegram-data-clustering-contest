<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/hideo-kojima-death-stranding-nuovo-progetto-horror-stile-pt.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Hideo Kojima: dopo Death Stranding un nuovo progetto, forse un horror in stile P.T.?"/>
    <meta property="og:description" content="Sembra che l'autore di Death Stranding stia pensando a un horror come prossimo progetto, un nuovo gioco o un'esperienza di qualche tipo, partendo da quanto fatto con P.T.. È sorta in questi giorni..."/>
  </head>
  <body>
    <article>
      <h1>Hideo Kojima: dopo Death Stranding un nuovo progetto, forse un horror in stile P.T.?</h1>
      <h2>Sembra che l'autore di Death Stranding stia pensando a un horror come prossimo progetto, un nuovo gioco o un'esperienza di qualche tipo, partendo da quanto fatto con P.T.</h2>
      <address><time datetime="2019-11-03T00:00:00+00:00">03 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>È sorta in questi giorni una voce di corridoio che vorrebbe <b>Hideo Kojima</b> già al lavoro su un nuovo progetto, forse un'esperienza <b>horror</b> sulla scia di quanto fatto dall'autore in <b>P.T.</b>, ovvero il prototipo di quello che sarebbe dovuto essere Silent Hills.<br/><br/>Con lo sviluppo su <a href="https://multiplayer.it/giochi/death-stranding-per-ps4.html">Death Stranding</a> concluso e considerando che la tipologia di gioco difficilmente richiederà un supporto post-lancio esteso, è probabile che in effetti Kojima stia già pensando al <b>prossimo progetto</b> e secondo quanto riferito dall'autore stesso a Rocket Beans Gaming in una recente intervista, è possibile che il nuovo progetto possa essere un horror.<br/><br/>Il genere in questione è già stato testato dal game designer, che avrebbe dovuto dirigere <a href="https://multiplayer.it/articoli/144394-silent-hills-miti-e-leggende-di-silent-hills.html">Silent Hills</a> e per il quale ha fatto uscire il teaser giocabile <a href="https://multiplayer.it/giochi/pt-per-ps4.html">P.T.</a>, diventato in pratica un vero e proprio cult tra i giocatori.<br/><br/>"Voglio fare un <b>gioco horror</b> un giorno, sicuramente", ha affermato, "Ho alcune idee che credo possano funzionare ma non so ancora quando, dovrò pensarci bene in seguito". Riflettendo inoltre sul genere: "L'horror, quando si tratta di film, si può semplicemente chiudere gli oggi per non guardare una cosa particolarmente inquietante. I giochi sono cose diverse dai film, se chiudi gli occhi in un film puoi far passare il momento e il film continua, ma i giochi sono <b>interattivi</b>, devi muoverti da solo".<br/><br/>Kojima ha inoltre affermato di voler provare a sviluppare un gioco horror che comunque possa invogliare anche altri a giocarlo, per evitare il problema che alcuni utenti, troppo spaventati, decidano semplicemente di non prenderne parte, puntando comunque sull'interattività dell'esperienza.</p>
      <figure>
        <iframe src="https://www.youtube.com/embed/HWtjyt2J01A" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://www.tweaktown.com/news/68417/kojima-working-new-game-horror-experience-similar-pt/index.html">Fonte</a>
        </li>
      </ul>
    </article>
  </body>
</html>