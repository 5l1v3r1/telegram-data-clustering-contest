<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696508/%D8%B6%D9%88%D8%A7%D8%A8%D8%B7-%D9%BE%D9%88%D8%B4%D8%B4-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AA%D8%A7-%D9%BE%D8%A7%DB%8C%D8%A7%D9%86-%D9%86%DB%8C%D9%85%E2%80%8C%D8%B3%D8%A7%D9%84-%D8%AA%D8%AD%D8%B5%DB%8C%D9%84%DB%8C-%D8%AC%D8%A7%D8%B1%DB%8C-%D8%AA%D8%AF%D9%88%DB%8C%D9%86-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="ضوابط پوشش دانشجویان تا پایان نیم‌سال تحصیلی جاری تدوین می‌شود"/>
    <meta property="og:description" content=" معاون فرهنگی و اجتماعی وزارت علوم، تحقیقات و فناوری گفت: معاونت‌های فرهنگی و اجتماعی دانشگاه‌ها تا پایان نیم‌سال تحصیلی جاری ضوابط بازنگری شده پوشش دانشجویان را برای بحث و بررسی به وزارت علوم ارسال می‌کنند."/>
  </head>
  <body>
    <article>
      <h1>ضوابط پوشش دانشجویان تا پایان نیم‌سال تحصیلی جاری تدوین می‌شود</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1032867_286.jpg"/>
      </figure>
      <p> معاون فرهنگی و اجتماعی وزارت علوم، تحقیقات و فناوری گفت: معاونت‌های فرهنگی و اجتماعی دانشگاه‌ها تا پایان نیم‌سال تحصیلی جاری ضوابط بازنگری شده پوشش دانشجویان را برای بحث و بررسی به وزارت علوم ارسال می‌کنند.</p>
      <p>در دو هفته گذشته آیین‌نامه ۳۰ بندی عفاف و حجاب توسط معاونت فرهنگی و اجتماعی وزارت علوم، تحقیقات و فناوری به دانشگاه ها ابلاغ و در آن اعلام شد که ضوابط پوشش دانشجویان نیز تدوین می شود.<br/><br/>«غلامرضا غفاری» روز یکشنبه در گفت و گو با خبرنگار دانشگاه و آموزش درباره آیین نامه عفاف و حجاب دانشگاه ها اظهار داشت: مباحث ابلاغ شده، آیین نامه نبود بلکه مجموعه ای از فعالیت ها و اقدامات مربوط به عرصه های فرهنگی، آگاهی بخشی، ترویجی و در سطح پایین تر عرصه های انضباطی و انتظامی به دانشگاه ها را شامل می شد.<br/><br/>وی خاطرنشان کرد: این مجموعه برآمده از تلاش معاونان فرهنگی و اجتماعی دانشگاه ها بود که به دانشگاه ها ابلاغ شد، البته دانشگاه از گذشته این قبیل فعالیت ها را داشتند.<br/><br/>معاون فرهنگی و اجتماعی وزارت علوم، تحقیقات و فناوری اظهار داشت: معاونان فرهنگی و اجتماعی دانشگاه ها پیشنهادی برای بازنگری در ضوابط پوشش داشتند که وزارت علوم از ۲ معاونت فرهنگی و دانشجویی مراکز آموزش عالی خواست تا نقطه نظرات خود را برای بازنگری در ضوابط پوشش دانشجویان ارائه کنند.<br/><br/>غفاری در این باره که وزارت علوم توصیه ای برای بازنگری در ضوابط پوشش دارد یا خیر یادآورشد: معاونان فرهنگی و اجتماعی دانشگاه ها با حوزه فرهنگی و فضای دانشجویی آشنا هستند و اصول کارشناسی را در این بازنگری لحاظ می کنند.<br/><br/>به گفته معاون وزیر علوم، هر چند این ضوابط تا پایان ترم تحصیلی جاری به وزارت علوم، تحقیقات و فناوری ارسال می شود اما نمی توان تصمیم سریع درباره این ضوابط گرفت چرا که ابلاغ با سرعت این ضوابط در دانشگاه ها کارگشا نیست.</p>
    </article>
  </body>
</html>