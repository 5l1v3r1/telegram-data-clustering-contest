<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138354/%D8%B1%D8%A7%D9%87-%D8%A2%D9%87%D9%86-%D8%A8%D8%B1%D8%A7%DB%8C-%D8%A7%D9%86%D8%B9%D9%82%D8%A7%D8%AF-%D8%AF%D9%88-%D9%82%D8%B1%D8%A7%D8%B1%D8%AF%D8%A7%D8%AF-%D8%AF%DB%8C%DA%AF%D8%B1-%D8%B1%DB%8C%D9%84%DB%8C-%D8%A8%D8%A7-%D8%B0%D9%88%D8%A8-%D8%A2%D9%87%D9%86-%D8%A7%D8%B9%D9%84%D8%A7%D9%85-%D8%A2%D9%85%D8%A7%D8%AF%DA%AF%DB%8C-%DA%A9%D8%B1%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="راه آهن برای انعقاد دو قرارداد دیگر ریلی با ذوب آهن اعلام آمادگی کرد"/>
    <meta property="og:description" content="مدیرعامل و معاون راه آهن ساخت و توسعه زیربناهای حمل و نقل از آمادگی انعقاد قراردادهای دوم و سوم ریلی و برنامه تحویل ۲۰ هزار تن ریل از شرکت ذوب آهن طی سال جاری خبر دادند."/>
  </head>
  <body>
    <article>
      <h1>راه آهن برای انعقاد دو قرارداد دیگر ریلی با ذوب آهن اعلام آمادگی کرد</h1>
      <h2>توسط مدیرعامل و معاون راه آهن :</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>
        <i>مدیرعامل و معاون راه آهن ساخت و توسعه زیربناهای حمل و نقل از آمادگی انعقاد قراردادهای دوم و سوم ریلی و برنامه تحویل ۲۰ هزار تن ریل از شرکت ذوب آهن طی سال جاری خبر دادند.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، خیرالله خادمی مدیرعامل ساخت و توسعه زیربناهای حمل ونقلی گفت: پروژه ریل ملی از چند سال پیش در دستور کار قرار داده شد و مسئولان مختلف روی آن تاکید داشتند. شرکت ذوب آهن با نصب تجهیزات مورد احتیاج و سرمایه گذاری مناسب روی آن ، سال گذشته به فراوری آزمایشی ریل ملی رسید اما این ریل ها از نوع U33 بود که برای خطوط فرعی از آن استفاده می شود به همین دلیل درخواست دادیم تا برای خطوط پر تردد و اصلی، ریل مناسب با استانداردهای بین المللی تحویل دهند.</p>
      <p>وی افزود: برای خطوط اصلی و پرتردد احتیاج به ریل های UIC60 با استاندارد 60E1 داشتیم که با همکاری بین دو شرکت، ذوب آهنی ها موفق به فراوری آن از ابتدای سال جاری شدند در حالی که در گذشته همه این ریل ها از خارج وارد می شد.نخستین محموله ریل ملی پس از فراوری انبوه تحویل و به مقصد کارگاه ها ارسال شد. این کارگاه در مرحله نخست خط ریلی میانه - تبریز است و در مراحل بعدی به مقاصد دیگر نیز، ریل ارسال خواهد شد.</p>
      <p>خادمی گفت: قرارداد اولیه تولید ریل ملی با شرکت ذوب آهن 15 هزار تن بود که به عنوان نخستین محموله حدود 2700 تن آن فراوری و تحویل شد. مشتاق هستیم برای خطوط ریلی دیگر نیز با ذوب آهن قرارداد امضاء کنیم که برای خطوط میانه به اردبیل و در ادامه جهت یزد به اقلید و چابهار به زاهدان آماده انعقاد قراردادهای دوم و سوم با ذوب آهن هستیم.</p>
      <p>
        <b>احتمال افزایش تحویل ریل ملی به ۵۰ هزار تن در سال</b>
      </p>
      <p>عباس خطیبی معاون راه‌آهن شرکت ساخت و توسعه زیرساخت‌ها و امور زیربناهای حمل و نقلی هم در خصوص بهره گیری از ریل ملی گفت : در قرارداد نخست با شرکت ذوب‌آهن برای ساخت و تحویل ۱۵ هزار تن ریل ملی توافق کرده بودیم که با توجه به ادامه داشتن مذاکرات، این عدد می‌تواند تا ۵۰ هزار تن برای یک سال نیز افزایش یابد.</p>
      <p>وی افزود: از اواخر سال گذشته این موضوع را پیگیری کردیم تا ریل مورد نیاز در داخل تامین شود . در این راستا شرکت ذوب آهن در مناقصه حضور یافت و نهایتا قرارداد ۱۵ هزار تن ریل ملی UIC60 با استاندارد 60E1  را منعقد کردیم که سال جاری ساخت آن آغاز شده است. نهایتا تا امروز دو محموله از ریل ملی را تحویل گرفتیم که برای خط ریلی آستانه – میانه مورد استفاده قرار گرفت.</p>
      <p>این مقام مسئول با اشاره به اینکه مجدادا مناقصه برای خط ریلی میانه – اردیبل برگزار کردیم تا بخشی از ریل آن را از این محل تامین کنیم، ادامه داد: اگر مشکلی در این زمینه به وجود نیاید و ضمن انعقاد قرارداد جدید بتوانیم هزینه مورد نیاز شرکت ذوب‌آهن را برای تولید ریل ملی پرداخت کنیم، سال جاری تا حدود ۲۰ هزار تن می‌توانیم ریل از این شرکت تحویل بگیریم. البته تا پایان سال به ۵۰ هزار تن ریل نیاز داریم که این میزان برای راه‌اندازی حدود ۴۲۰ کیلومتر راه‌آهن مورد استفاده قرار می‌گیرد و در صورت حل برخی مشکلات، از تامین آن از طریق تولید داخلی استقبال می‌کنیم و این توان تولید در ذوب‌آهن وجود  دارد.</p>
      <p>خطیبی گفت: قیمت تمام شده ریل ملی نسبت به نرخ‌هایی که از منابع خارجی تامین می‌کردیم، قدری تفاوت دارد و ارزان‌تر است اما آنچه بیش از این اهمیت دارد این است که بدون نیاز به تخصیص و انتقال ارز در شرایط تحریم کنونی ریل مورد نیاز تامین می‌شود.</p>
      <p>انتهای پیام</p>
    </article>
  </body>
</html>