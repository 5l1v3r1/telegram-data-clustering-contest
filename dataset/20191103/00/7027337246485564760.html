<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696599/%D8%AC%D8%A7%D9%86%D8%B3%D9%88%D9%86-%D8%A8%D9%87-%D8%AE%D8%A7%D8%B7%D8%B1-%D8%A7%D8%AC%D8%B1%D8%A7-%D9%86%D8%B4%D8%AF%D9%86-%D8%A8%D8%B1%DB%8C%DA%AF%D8%B2%DB%8C%D8%AA-%D8%B9%D8%B0%D8%B1%D8%AE%D9%88%D8%A7%D9%87%DB%8C-%D9%85%DB%8C%E2%80%8C%DA%A9%D9%86%D9%85%D8%A8%D9%87-%D8%AC%D8%B1%D9%85%DB%8C-%DA%A9%D9%88%D8%B1%D8%A8%DB%8C%D9%86-%D9%81%D8%B3%DB%8C%D9%84-%D8%B1%D8%A7%DB%8C-%D9%86%D8%AF%D9%87%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="جانسون: به خاطر اجرا نشدن بریگزیت عذرخواهی می‌کنم/به جرمی کوربین &quot;فسیل&quot; رای ندهید"/>
    <meta property="og:description" content="نخست وزیر انگلیس اظهار کرد، از اعضای حزب محافظه‌کار خود که به خاطر وعده‌اش برای عملی کردن بریگزیت در ضرب‌الاجل 31 اکتبر به نفعش رای دادند، به خاطر شکستش در عمل به این وعده عذرخواهی می‌کند."/>
  </head>
  <body>
    <article>
      <h1>جانسون: به خاطر اجرا نشدن بریگزیت عذرخواهی می‌کنم/به جرمی کوربین "فسیل" رای ندهید</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033184_240.jpg"/>
      </figure>
      <p>نخست وزیر انگلیس اظهار کرد، از اعضای حزب محافظه‌کار خود که به خاطر وعده‌اش برای عملی کردن بریگزیت در ضرب‌الاجل 31 اکتبر به نفعش رای دادند، به خاطر شکستش در عمل به این وعده عذرخواهی می‌کند.</p>
      <p>به گزارش ایسنا، به نقل از خبرگزاری آسوشیتدپرس، بوریس جانسون، نخست وزیر انگلیس، در مصاحبه‌ای با اسکای نیوز امروز یکشنبه گفت، به خاطر ناتوانی در عمل به وعده‌اش برای اجرایی کردن بریگزیت احساس "تاسف عمیق" می‌کند.</p>
      <p>جانسون در پاسخ به این سوال که آیا از ناتوانی خود در اجرای بریگزیت در این ضرب‌الاجل متاسف است گفت: بله قطعا.</p>
      <p>بوریس جانسون با توجه به این که اخیرا مجلس عوام انگلیس طرحش را برای برگزاری انتخابات زودهنگام پارلمانی در تاریخ 12 دسامبر تصویب کرد، خودش را آماده شرکت در این رقابت انتخاباتی می‌کند و به دنبال آن است که در این انتخابات، یک پارلمانی که بیشتر طرفدار بریگزیت باشد روی کار بیاید.</p>
      <p>جانسون همچنین در مصاحبه‌ای با روزنامه "سان" انگلیس به رای‌دهندگان کشورش هشدار داد، چنانچه به نامزدهای حزب محافظه‌کار رای ندهند، یا خود حزب کارگر و یا دولت ائتلافی "مغشوشی" تحت رهبری جرمی کوربین، رهبر حزب کارگر روی کار خواهد آمد.</p>
      <p>جانسون در این مصاحبه تصریح کرد: ما در حال حاضر توافقی آماده برای بریگزیت داریم و اگر که بتوانیم با پارلمان جدید آن را هماهنگ کنیم سریعا برای عملی کردنش اقدام خواهیم کرد.</p>
      <p>او ادامه داد: تنها یک راه برای آن که بریگزیت سریعا به سرانجام برسد هست و آن رای دادن به ما محافظه‌کاران در انتخابات است.</p>
      <p>او خاطر نشان کرد: اما رای دادن به هر حزب دیگری غیر از حزب محافظه‌کار، و من تاکید می کنم هر حزب دیگری، این ریسک را خواهد داشت که شما در نهایت جرمی کوربین و حزب کارگر را و یا یک ائتلاف مغشوش تحت رهبری آنها را روی کار بیاورید.</p>
      <p>جانسون مدعی شد، یک دولت جدید تحت کنترل حزب محافظه‌کار از همان روز اول شروع به کارش، به سراغ عملی کردن توافق بریگزیت او خواهد رفت.</p>
      <p>جانسون در ادامه این صحبتهایش جرمی کوربین را به خاطر داشتن دیدگاه‌های منسوخ شده برای بریگزیت "فسیلی متعلق به گودال ماریانای سیاست" (اشاره به درازگودال ماریانا، ژرفترین درازگودال اقیانوس‌های جهان و ژرفترین مکان پوسته کره زمین واقع در اقیانوس آرام) خواند.</p>
      <p>او درباره طرح پیشنهادی کوربین برای اعمال مالیات بر ابرثروتمندان اظهار کرد: آنها چیزی را که متعلق به دوران قبلی تفکر سیاسی است پیدا کرده‌اند. او در واقع فکر می‌کند این ایده خوبی است که مبالغ هنگفتی پول را از مردم عادی دور کرده و آنها را به دولت انتقال داده و سپس آنها را خرج کنیم.</p>
      <p>جانسون همچنین این گمانه‌زنی که با برگزاری دومین همه‌پرسی استقلال اسکاتلند موافق است را رد کرد.</p>
      <p>اخیرا نیکولا استورجن، وزیر اول اسکاتلند اعلام کرد، قصد دارد چند روز بعد از برگزاری انتخابات زودهنگام 12 دسامبر برای به دست آوردن اختیار برگزاری یک همه‌پرسی استقلال جدید اسکاتلند که به لحاظ قانونی الزام‌آور باشد درخواست کند.</p>
      <p>جانسون در پاسخ به این که آیا در صورت تداوم حضورش در نخست وزیری به برگزاری یک همه‌پرسی استقلال جدید در اسکاتلند مجوز خواهد داد گفت: خیر من این کار را نخواهم کرد و نمی‌خواهم که چنین همه‌پرسی را شاهد باشم.</p>
    </article>
  </body>
</html>