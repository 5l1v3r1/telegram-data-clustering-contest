<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772956,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="צחי נחמיאס דורש מקאנומד להחזיר הלוואה באופן מיידי"/>
    <meta property="og:description" content="זאת לאחר שחלף מועד החזר ההלוואה שנתן לחברת הקנאביס, בעת החתימה על מזכר ההבנות להשקעה של כ-25 מיליון שקל בה; נחמיאס מאיים כי אם ההלוואה לא תוחזר - הוא יתבע את פירוק החברה"/>
  </head>
  <body>
    <article>
      <h1>צחי נחמיאס דורש מקאנומד להחזיר הלוואה באופן מיידי</h1>
      <h2>זאת לאחר שחלף מועד החזר ההלוואה שנתן לחברת הקנאביס, בעת החתימה על מזכר ההבנות להשקעה של כ-25 מיליון שקל בה; נחמיאס מאיים כי אם ההלוואה לא תוחזר - הוא יתבע את פירוק החברה</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">צלי גרינברג</a></address>
      <p>צחי נחמיאס, בעלי מגה אור הציבורית, ושותפיו ב"טומהוק פארמה גרייד", דורש מחברת הקנאביס הרפואי הציבורית קאנומד להחזיר את ההלוואה שניתנה לה ב-24 ביוני השנה, בעת החתימה על מזכר ההבנות להשקעה של כ-25 מיליון שקל בחברה תמורת 51% ממניותיה. כך נודע לכלכליסט. נחמיאס מאיים כי במידה שההלוואה לא תוחזר - הוא יתבע את פירוק החברה</p>
      <p>במסגרת ההסכם, קאנומד קיבלה הלוואה של 1.5 מיליון שקל, מתוך הלוואה של עד 3 מיליון שקל שהיתה אמורה להיפרס עם ההתקדמות בהסכם, והתחייבה להחזירה עד 1 בנובמבר 2019 אם ההסכם בין הצדדים ייפסק. במזכר ההבנות שפירסמה קאנומד עם חתימתו נכתב עוד, כי במקרה שהחברה לא תפרע את ההלוואות בתוספת ריבית (שהועמדה על 4% שנתי) במועד האחרון שנקבע, יהיה "המשקיע זכאי, כסעד יחיד, להקצאת מניות החברה בשווי סכום ההלוואה בתוספת ריבית, לפי מחצית ממחיר המניה הממוצע בבורסה ב-7 הימים שקדמו למועד האחרון".</p>
      <figure>
        <img src="https://images1.calcalist.co.il/PicServer3/2019/03/30/895695/12_l.jpg"/>
        <figcaption>צחי נחמיאס <br/>צילום: לימור זפרני</figcaption>
      </figure>
      <p>בדיקת כלכליסט מעלה, כי 1.5 מיליון שקל יקנו לנחמיאס על פי התנאים שתוארו בהסכם כ-8% ממניות קאנומד, בהנחה שהחברה לא תוכל להחזיר לו ההלוואה. לכלכליסט נודע עוד, כי גורמים מטעמו של נחמיאס פנו לחברה לפני כשבוע וחצי לטובת מענה לדרישתו, אך לא נענו. בנוסף, החברה עדיין לא יידעה את הרשות לניירות ערך בגין הקצאת מניות כלשהי לנחמיאס.</p>
      <p>קאנומד דיווחה ב-18 לאוגוסט, כי מזכר ההבנות שלה עם נחמיאס, להכנסתו יחד עם משקיעים נוספים כבעלי שליטה בחברה, פקע, לאחר שדחתה את דרישתו של נחמיאס להפחית את סכום ההשקעה בה. מקאנומד נמסר בתגובה: "החברה מתעתדת להשיב מחר את מלוא ההלוואה מה שייתר את בקשת הפירוק או הקצאת המניות".</p>
    </article>
  </body>
</html>