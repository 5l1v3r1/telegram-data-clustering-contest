<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772927,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="פרידמן מסמן את עולם התשלומים כתחום מרכזי ומכפיף אותו לחטיבה הבנקאית"/>
    <meta property="og:description" content="מנכ&quot;ל לאומי הטרי מכפיף את אפליקצית התשלומים פיי שאותה רואה כ&quot;עולם התשלומים החדש&quot; תחת חטיבת הבנקאות בראשות אילון דחבש. האם גם בפועלים יכפיף דב קוטלר את ביט תחת החטיבה הקמעונאית?"/>
  </head>
  <body>
    <article>
      <h1>פרידמן מסמן את עולם התשלומים כתחום מרכזי ומכפיף אותו לחטיבה הבנקאית</h1>
      <h2>מנכ"ל לאומי הטרי מכפיף את אפליקצית התשלומים פיי שאותה רואה כ"עולם התשלומים החדש" תחת חטיבת הבנקאות בראשות אילון דחבש. האם גם בפועלים יכפיף דב קוטלר את ביט תחת החטיבה הקמעונאית?</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">רחלי בינדמן</a></address>
      <p>חנן פרידמן, המנכ"ל הטרי של בנק לאומי נכנס לתפקיד ביום שישי האחרון. הבוקר (יום א') הוא שלח מכתב לעובדים שבו פרש לראשונה את משנתו לגבי האסטרטגיה העתידית של הבנק.</p>
      <p>לידי כלכליסט הגיע פירוט מלא של הצעד הראשון שהוא מוביל הנוגע לביטול חטיבת האסטרטגיה, הרגולציה והחדשנות שהוא עצמו עמד בראשה ובכך חסך לעצמו חבר הנהלה.</p>
      <figure>
        <img src="https://images1.calcalist.co.il/PicServer3/2019/10/03/939210/5L.jpg"/>
        <figcaption>מימין: רקפת רוסק עמינח וחנן פרידמן <br/>צילומים: כפיר סיון, אוראל כהן</figcaption>
      </figure>
      <p>לכלכליסט נודע כי אפליקציית התשלומים של הבנק - פיי - שאותה הגדיר פרידמן כ"עולם התשלומים החדש", שהייתה כפופה לחטיבה של פרידמן לפני שמונה, תעבור לחטיבה הבנקאית וכי בשל <a href="https://www.calcalist.co.il/money/articles/0,7340,L-3769107,00.html">מרכזיות התחום בעיניים של פרידמן </a>יבנה אגף חדש לתשלומים בראשות אורי נתן ובכפיפות לאילון דחבש, ראש החטיבה הבנקאית.</p>
      <p>האגף יכלול את עולם התשלומים החדש - פיי, את ענף כרטיסי האשראי, ואת יישום חוק שירותי התשלום. פרידמן הסביר את המהלך בשל כך שרוב העסקים בתחום יושבים תחת הקמעונאות.</p>
      <p>אורי נתן ימונה לסגן ראש החטיבה הבנקאית. מדובר בדגש משמעותי שפרידמן שם לעולם התשלומים החדש. יצויין כי בשלב זה בבנק הפועלים אפליקציית התשלומים ביט עדיין יושבת תחת חטיבת החדשנות והדיגיטל של הבנק תחת גולן שרמן ואילו המהלך של לאומי של העברתה תחת החטיבה הבנקאית (שהיא המקבילה של החטיבה הקמעונאית בפועלים) מסמנת כיוון שפועלים תחת המנכ"ל החדש דב קוטלר עשוי לבצע בהמשך על ידי העברת ביט תחת החטיבה הקמעונאית.</p>
      <p>עוד נודע לכלכליסט כי יחידת השירות ללקוח תרוכז בחטיבה הבנקאית גם כן ובאחריותה של ליאת זטלר - ראש אגף שירות ופיתוח עסקי. אגף הדיגיטל בהובלת חגי הוכברגר יעבור לחטיבת הדאטה החדשה יחסית, שיזמה רקפת רוסק עמינח כחלק מחיזוק יכולות לאומי בעולם הדאטה, הדיגיטל, השיווק והמכירות וייקרא אגף דיגיטל ושיתופי פעולה עם פינטקים.</p>
      <p>אגף האסטרטגיה יחד עם יחידת החדשנות בראשות דרור טופף ישארו בכפיפות למנכ"ל פרידמן. גם ניהול הטרנספורמציה ופרויקט החלפת מערכות הליבה של הבנק שהוא פרויקט עתיר תקציב (עלותו מוערכת במאות רבות של מיליוני שקלים בשנים הקרובות) יישאר באחריות המנכ"ל פרידמן. אגף הרגולציה בראשות נועם הויזליך שפועל בממשקים הדוקים עם חטיבת הייעוץ המשפטי יצורף לחטיבה ויוכפף לעירית רוט - ראש חטיבת הייעוץ המשפטי.</p>
      <figure>
        <img src="https://images1.calcalist.co.il/PicServer3/2018/07/10/831584/Untitled-1_l.jpg"/>
        <figcaption>אפליקציית פיי של בנק לאומי</figcaption>
      </figure>
      <h3>עולם הבנקאות המשתנה</h3>
      <p>פרידמן בחר להתייחס בראש ובראשונה לעולם הבנקאות המשתנה: "לצד הזכות הגדולה שנפלה בחלקי, קיימת חובה ענקית להמשיך ולהוביל את הבנק במסלול ההצלחה, לרבות קידום של בנקאות יוזמת וחדשנית הרואה בלקוח את המרכז, וביצוע הטרנספורמציה הנדרשת לעולם הבנקאות העתידי".</p>
      <p>פרידמן שימש כיד ימינה של המנכ"לית הפורשת רקפת רוסק עמינח, בתפקידו כראש חטיבת האסטרטגיה, הרגולציה והחדשנות של הבנק.</p>
      <p>"למרות מצבו האיתן של הבנק, חובה עלינו להזכיר לעצמינו, כי אנו פועלים בסביבה תחרותית ודינמית שהאתגרים בה הולכים ומתעצמים כל העת. מבניהם חשוב לציין את הרגולציה הנוקטת במדיניות המעודדת כניסת שחקנים חוץ בנקאיים, אשר נהנים כבר מפירות המהפכה הטכנולוגית, ומאפשרת להם להציע שירותים ספציפיים בלבד ולהעצים את התחרות. בנוסף, צרכי הלקוחות משתנים והם מצפים לקבל שירותים איכותיים, עדכניים וברמה הגבוהה ביותר, בכל מקום ובכל עת. כל אלה, לצד אתגרים רבים נוספים, מחייבים אותנו לגלות עוד יותר מחויבות, שירותיות ומקצועיות", הזהיר פרידמן מפני האיומים המסכנים את המערכת הבנקאית המסורתית.</p>
      <p>פרידמן חשף במכתבו את המהלך הניהולי הראשון שלו - ביטול החטיבה שבראשה הוא עצמו עמד באופן שחוסך עבורו מינוי חבר הנהלה במקומו. "עם כניסתי לתפקיד המנכ"ל סיימתי את תפקידי כראש חטיבת אסטרטגיה, חדשנות וטרנספורמציה. זכיתי לנהל חטיבה עם אנשים נפלאים שהיו שותפים מרכזיים למהלכים רבים שביצע לאומי בשנים האחרונות. יחידות החטיבה יתאחדו עם החטיבות אשר הסינרגיה איתן היא המשמעותית ביותר".</p>
      <p>ככל הידוע, חלק מהסמכויות של החטיבה יעברו ישירות לידיו של פרידמן וחלק אחר יפוזר בין החטיבות הקיימות בבנק.</p>
    </article>
  </body>
</html>