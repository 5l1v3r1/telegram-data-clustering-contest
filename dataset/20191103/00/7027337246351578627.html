<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696495/%D8%AC%D9%84%D8%B3%D9%87-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D8%B9%D8%B1%D8%A7%D9%82-%D8%A8%D8%A7-%D8%B3%D8%B1%D8%A7%D9%86-%D9%86%D8%B8%D8%A7%D9%85%DB%8C-%D9%88-%D8%A7%D9%85%D9%86%DB%8C%D8%AA%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="جلسه نخست‌وزیر عراق با سران نظامی و امنیتی"/>
    <meta property="og:description" content="همزمان با ادامه اعتراضات در چند شهر عراق، نخست‌وزیر در جلسه‌ای با حضور وزیر کشور و سران نظامی و امنیتی عراق شرکت کرد."/>
  </head>
  <body>
    <article>
      <h1>جلسه نخست‌وزیر عراق با سران نظامی و امنیتی</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1032844_234.jpg"/>
      </figure>
      <p>همزمان با ادامه اعتراضات در چند شهر عراق، نخست‌وزیر در جلسه‌ای با حضور وزیر کشور و سران نظامی و امنیتی عراق شرکت کرد.</p>
      <p>به گزارش خبرگزاری فارس، «عادل عبدالمهدی» نخست‌وزیر عراق ساعاتی پیش برای بررسی وضعیت امنیتی و هماهنگی اقدامات لازم برای حفظ ثبات در این کشور، با سران نظامی و امنیتی عراق جلسه برگزار کرده است.</p>
      <p>در بیانیه دفتر نخست‌وزیری عراق در مورد این نشست آمده است: «عادل عبدالمهدی نخست‌وزیر و فرمانده کل قوا شنبه شب در نشستی با حضور وزیر کشور با سران امنیتی گفت‌وگو کرد.»</p>
      <p>این بیانیه می‌افزاید: «آن‌ها در این نشست آخرین تحولات را مورد بررسی قرار داده و بر لزوم اقدام نیروهای امنیتی برای حفظ امنیت و ثبات و اجرای وظایفشان در راستای دستور حفاظت از اعتراضات مسالمت‌آمیز و اموال عمومی و خصوصی و تأسیسات حساس در سرتاسر کشور، تأکید کردند.»</p>
      <p>این دومین جلسه عبدالمهدی با سران امنیتی و نظامی عراق در یک هفته گذشته است.</p>
      <p>عراق از یک ماه پیش صحنه اعتراضات و ناآرامی در چندین شهر بوده است. تظاهرات مردم عراق در اعتراض به فساد و مشکلات اقتصادی آغاز شده، اما در مواردی به خشونت و آسیب به اموال عمومی منجر شده است. دولت عراق تأکید کرده است که از حق مردم برای اعتراض مسالمت‌آمیز حمایت می‌کند و در تلاش است تا برای بهبود اوضاع اقتصادی، اصلاحاتی را در دستور کار قرار دهد.</p>
    </article>
  </body>
</html>