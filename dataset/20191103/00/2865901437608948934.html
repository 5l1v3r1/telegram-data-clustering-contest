<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/moze-li-novembar-da-bude-boacijev-mesec/341500"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Može li novembar da bude Boaćijev mesec?"/>
    <meta property="og:description" content="Reprezentativac Gane postigao prvenac u prvenstvu"/>
  </head>
  <body>
    <article>
      <h1>Može li novembar da bude Boaćijev mesec?</h1>
      <h2>Reprezentativac Gane postigao prvenac u prvenstvu</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>Znao je, ne tako davno, da u ovom periodu u sezoni već ima dvocifren broj golova na svom kontu. Međutim, Ričmond Boaći je u finišu meča protiv Proletera postigao tek prvi pogodak u Superligi Srbije. U Evropu ih ima četiri.</p>
      <p>Takvom učinku kumovale su i brojne povrede, pošto je boaći odigrao svega pet mečeva u prvenstvu. Oporavio se u idealnom trenutku. Uoči dolaska Totenhema.<br/><b>„Drago mi je što sam ušao u igru i postigao gol. Svakom fudbaleru je najvažnije da igra, a pogotkom u Novom Sadu sam pokazao da je povreda prošlost. Golovi su ključni za samopouzdanje svakog napadača i želim da budem što efikasniji. Naravno, timski rezultat je najvažniji na kraju, ali prija mi kada se upišem u listu strelaca. Veliki deo posla uradio je Jevtović, iako je ušao samo minut pre čitave akcije. Izborio se za loptu, sjajno mi asistirao i nije mi bilo teško da je sprovedem u mrežu“,</b> rekao je Boaći.</p>
      <p>Nije Zvezdin napadač bio deo prošlogodišnjeg čuda protiv Liverpula. Golom u Novom Sadu nagovestio je da bi Vladan Milojević mogao ponovo da mu ukaže šansu u startnoj postavi.<br/><b>„Okrećemo se utakmici sa Totenhemom. Verujemo u sebe i znamo da naši navijači imaju velika očekivanja. Daćemo sve što je u našoj mogućnosti da ostvarimo pozitivan rezultat i uveren sam da ćemo prirediti dobru predstavu“.</b></p>
      <p>Napadač iz Gane nije štedeo reči hvale na račun navijača.<br/><b>„Uvek je lepo igrati u Novom Sadu. Tribine budu pune naših navijača, stalno se čuje pesma i kada je tako, onda je mnogo lakše igrati. Zahvalio bih se svim zvezdašima koji su bili danas na utakmici, čime je napravljena lepa uvertira za susret sa Totenhemom koji igramo u okviru Lige šampiona. Na terenu nije bilo lako, ali najvažnije je da smo trijumfovali i da je naša mreža mirovala“.</b></p>
      <p>
        <b>(Foto crvenazvezdafk.com/ Nikola Mitić)</b>
      </p>
    </article>
  </body>
</html>