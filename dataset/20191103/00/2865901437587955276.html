<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/341553/sport:/title:preziveo-jutro-ali-ga-pojeo-mrak-bajern-otpustio-nika-kovaca"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Preživeo jutro, ali ga pojeo mrak: Bajern otpustio Nika Kovača"/>
    <meta property="og:description" content="Šampion Nemačke i zvanično razrešio trenera funkcije, Hansi Flik šefuje na naredne dve utakmice"/>
  </head>
  <body>
    <article>
      <h1>Preživeo jutro, ali ga pojeo mrak: Bajern otpustio Nika Kovača</h1>
      <h2>Šampion Nemačke i zvanično razrešio trenera funkcije, Hansi Flik šefuje na naredne dve utakmice</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p><b>Niko Kovač</b> nije više trener Bajerna iz Minhena! Pod vinjetom ekskluzivno, urednik <i>SportBilda</i> i najobavešteniji čovek kada su u pitanju dešavanja u Minhenu <b>Kristijan Falk</b> objavio je prvi u Nemačkoj da je hrvatski trener sporazumno raskinuo ugovor sa Bavarcima, što je pola časa kasnije potvrio zvanično i šampion Nemačke na svojim stranicama.</p>
      <p>To je ujedno i rezultat celodnevnih nagađanja oko budućnosti <b>Kovača</b> na klupi šampiona Nemačke, koja se naslućivala posle sramotnog poraza od Ajntrahta u Frankfurtu od 5:1 u subotu popodne. Iako se tokom dana pojavila informacija da će Hrvat preživeti na klupi i dobiti poverenje da još dve utakmice (Olimpijakos i Borusija iz Dortmunda) sačuva posao, preokret je usledio ove večeri, pa je <b>Kovač</b> postao bivši trener Bajerna.</p>
      <p>Klupski šefovi<b> Uli Henes, Karl Hajnc Rumenige</b> i <b>Hasan Salihamidžić</b> sastali su se sa <b>Kovačem</b> večeras i precizirali detalje raskida.<br/><b>"Igre našeg tima u proteklih nekoliko nedelja i rezultati pokazali su nam da nam je potrebna hitna reakcija. Uli, Hasan i ja smo održali ozbiljan razgovor s Nikom na bazi jučerašnjeg izdanja u Frankfurtu i rezultat svega je da Niko Kovač više nije trener Bajerna. Žao nam je zbog ovakvog ishoda. Želim da se zahvalim Kovaču u ime Bajerna na svemu što je uradio u proteklom periodu, posebno na duploj kruni"</b>, rekao je operativac <b>Rumenige</b>.</p>
      <p>Bajern je istovremeno saopštio i da će doskorašnji pomoćnik <b>Hansi Flik</b> prevoditi tim na naredne dve utakmice sa Olimpijakosom i Borusijom iz Dortmunda.</p>
      <p><b>Niko Kovač</b> je mirno primio informaciju da nije više trener Bavaraca, a nezvanično sam je ponudio klubu raskid saradnje.<br/><b>"Mislim da je ovo prava odluka kluba u ovom trenutku. Rezultati, ali i način na koji smo igrali poslednjih nedelja naterali su me na ovakav potez. Moj brat Robert i ja smo zahvalni Bajernu na proteklih godinu i po dana u kojima smo osvojili titulu, kup i Superkup Nemačke. Bilo je to lepo vreme, a klubu želim sve najbolje"</b>, poručio je <b>Kovač</b>.</p>
      <p>Hrvat je napustio Minhen posle 490 dana u kojima je na 65 utakmica zabeležio 45 pobeda i osvojio tri trofeja. Da li je mogao više, pokazaće vreme...</p>
      <p>
        <b>Foto:</b>
        <i> Reuters</i>
      </p>
    </article>
  </body>
</html>