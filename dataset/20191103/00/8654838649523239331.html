<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/lucca-comics-games-2019-ragazzi-vestiti-da-soldati-nazisti.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Lucca Comics &amp; Games 2019, alcuni ragazzi si sono presentati vestiti da soldati nazisti"/>
    <meta property="og:description" content="Polemica per l'iniziativa di un gruppo di ragazzi, che si sono presentati vestiti da soldati nazisti alla nuova edizione di Lucca Comics &amp; Games.. Tra i consueti cosplayer di Lucca Comics &amp; Games ..."/>
  </head>
  <body>
    <article>
      <h1>Lucca Comics &amp; Games 2019, alcuni ragazzi si sono presentati vestiti da soldati nazisti</h1>
      <h2>Polemica per l'iniziativa di un gruppo di ragazzi, che si sono presentati vestiti da soldati nazisti alla nuova edizione di Lucca Comics &amp; Games.</h2>
      <address><time datetime="2019-11-03T00:00:00+00:00">03 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>Tra i consueti <b>cosplayer</b> di <b>Lucca Comics &amp; Games 2019</b> si è presentato anche un gruppetto di ragazzi vestiti da <b>soldati nazisti</b>, peraltro con divise piuttosto curate fin nei dettagli.<br/><br/>I ragazzi, tutti decisamente giovani, hanno sfilato per le strade della città con abiti da alti ufficiali nazisti, con tanto di fascia con <b>svastica</b> al braccio e bandiere con i simboli classici, fra croci celtiche e uncinate. La cosa ha ovviamente causato una <b>reazione</b> di sdegno in alcuni presenti e da parte di enti e personalità politiche locali.<br/><br/>Rientrando probabilmente nella volontà di utilizzare il cosplay per un'occasione goliardica, l'argomento trattato travalica sicuramente i limiti del buon gusto oltre a rappresentare probabilmente anche un vero e proprio reato, assumendo i contorni dell'apologia del nazismo.<br/><br/>Il <b>Comune di Lucca e Lucca Crea</b> - ente organizzatore del festival - hanno commentato sostenendo di prendere le distanze e <b>condannando il gesto</b>, come si legge nel comunicato riportato anche dall'account ufficiale di Lucca Comics &amp; Games su Facebook:<br/><br/><i>Il Comune di Lucca e Lucca Crea - ente organizzatore del festival - prendono le distanze e condannano il comportamento dei due ragazzi apparsi nel video caricato ieri in rete, offensivo non solo per Lucca Comics &amp; Games e tutto il suo pubblico, ma soprattutto per la memoria storica del nostro territorio. L'accaduto, spettro di intolleranza e barbarie che non ci appartengono in alcun modo, non ha nulla a che vedere con il festival né con le community cosplay né con alcuna rievocazione storica. Nessun evento della manifestazione, nessun partner, nessuna attività collaterale è coinvolta in questo gesto dei due ragazzi.</i><br/><br/>Una condanna netta all'episodio anche da parte del sindaco Alessandro Tambellini del Comune di Lucca, che ribadisce come l'episodio non sia "in alcun modo in relazione con il festival, né con le community cosplay, né con alcuna rievocazione storica", riferendo peraltro come la security abbia poi allontanato i ragazzi dall'area. "Ricordiamo inoltre che il tema a cui è dedicato il festival quest'anno è Becoming Human, un forte richiamo a riscoprire il nostro lato umano, alla valorizzazione della vicinanza, dei sentimenti e della tolleranza".<br/><br/>In un <a href="https://www.ilfattoquotidiano.it/2019/11/02/lucca-comics-ragazzi-sfilano-vestiti-da-soldati-nazisti-con-svastiche-e-bandiere-un-visitatore-li-contesta-vergognatevi-non-e-un-gioco/5544912/">video</a> pubblicato da Il Fatto Quotidiano si vede un momento delle contestazioni legate all'iniziativa, avvenute peraltro piuttosto vicine alla postazione in cui parte della nostra redazione si trova all'interno di <a href="https://multiplayer.it/notizie/cyberpunk-2077-doppiaggi-italiano-lucca-comics-games-2019.html">Lucca Comics </a>.</p>
      <figure>
        <img src="https://multiplayer.net-cdn.it/thumbs/images/2019/11/03/i-primi-dettagli-su-lucca-comics-games-2019_jpg_1400x0_q85.jpg"/>
      </figure>
      <ul>
        <li>
          <a href="https://firenze.repubblica.it/cronaca/2019/11/02/news/lucca_comics_nazisti_travetimento_nardini_tambellini-240101050/?ref=RHPPLF-BH-I240103217-C8-P8-S1.8-T1">Fonte #1</a>
        </li>
        <li>
          <a href="https://www.ilfattoquotidiano.it/2019/11/02/lucca-comics-ragazzi-sfilano-vestiti-da-soldati-nazisti-con-svastiche-e-bandiere-un-visitatore-li-contesta-vergognatevi-non-e-un-gioco/5544912/">Fonte #2</a>
        </li>
      </ul>
    </article>
  </body>
</html>