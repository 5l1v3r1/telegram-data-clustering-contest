<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696655/%D9%85%D8%AD%D8%B3%D9%86-%D8%BA%D8%B1%D9%88%DB%8C%D8%A7%D9%86-%D8%B3%D9%86%DA%AF-%D9%BE%D8%B1%D8%A7%D9%86%DB%8C-%D9%81%D8%AD%D8%A7%D8%B4%DB%8C-%D9%88-%D8%AE%D8%B3%D8%A7%D8%B1%D8%AA-%D8%B2%D8%AF%D9%86-%D8%A8%D9%87-%D8%A7%D9%85%D9%88%D8%A7%D9%84-%D8%B9%D9%85%D9%88%D9%85%DB%8C-%D8%AF%D8%B1-%D9%88%D8%B1%D8%B2%D8%B4%DA%AF%D8%A7%D9%87%E2%80%8C%D9%87%D8%A7-%D8%AD%D8%B1%D8%A7%D9%85-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="محسن غرویان: سنگ پرانی، فحاشی و خسارت زدن به اموال عمومی در ورزشگاه‌ها حرام است"/>
    <meta property="og:description" content="نمی توانیم بگوییم تمام افرادی که بر روی سکوهای ورزشگاه حضور دارند در حال انجام فعل حرام هستند."/>
  </head>
  <body>
    <article>
      <h1>محسن غرویان: سنگ پرانی، فحاشی و خسارت زدن به اموال عمومی در ورزشگاه‌ها حرام است</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p>
        <b>نمی توانیم بگوییم تمام افرادی که بر روی سکوهای ورزشگاه حضور دارند در حال انجام فعل حرام هستند.</b>
      </p>
      <figure>
        <img src="https://cdn.asriran.com/files/fa/news/1398/8/12/1033304_705.jpg"/>
      </figure>
      <p>ابعاد فقهی و جامعه شناختی ورود زنان به ورزشگاه‌ها در دانشگاه فردوسی مشهد بررسی شد.</p>
      <p>به گزارش ایرنا؛ در این نشست که روز یکشنبه برگزار شد یک استاد حوزه و دانشگاه گفت: به جای پاسخ و حل موضوعات از جمله حضور بانوان در ورزشگاه‌ها که مورد پرسش است راحت ترین کار این است که فتوا به حرمت حضورشان در ورزشگاه‌ها از سوی حکومت صادر شود.</p>
      <p>آیت‌الله محسن غرویان افزود: این در حالی است که نسل جوان امروزی جست و جوگر است و دیگر تّعبدی رفتار نمی کند و باید برای پرسش های او پاسخ مناسبی داشته باشیم.</p>
      <p>وی ادامه داد: استنباطی که از آیه " الرِّجَالُ قَوَّامُونَ عَلَی النِّسَاءِ " شده است این است که مردان و به عبارتی حکومت به عنوان کارگزار نیمی از جامعه که زنان هستند وظیفه فراهم کردن امکانات مورد نیاز آنها را بر عهده دارند تا استعدادهای آنها در جامعه شکوفا شود و این یک حق و تکلیف شرعی است که بر گردن دارند نه اینکه مردان بر زنان برتری داشته باشند زیرا هر دوی آنها از نظر انسانی برابرند.</p>
      <p>این استاد حوزه و دانشگاه گفت: منبع فقه ما آیات قرآن و روایات معصومین (ع) است ولی استنباط بعضی از فقها از این متون مردسالارانه است.</p>
      <p>غرویان افزود: برسی موضوع ورود و خروج زنان به ورزشگاه نمی تواند یک مساله فقهی باشد و فقیه در این مورد نمی تواند نظری اعلام می کند زیرا فقیه حق ندارد نیت خوانی و تعیین مصداق کند برای اینکه رفتار افراد امری شخصی است که به تشخیص و نیتشان بستگی دارد و بر همین اساس نمی توانیم بگوییم تمام افرادی که بر روی سکوهای ورزشگاه حضور دارند در حال انجام فعل حرام هستند.</p>
      <p>وی ادامه داد: افعال و رفتار انسان‌ها ظاهر و باطنی دارد مانند کسی که در حال نماز به نامحرم نگاه بیندازد که در ظاهر نمازش صحیح است ولی در باطن که فرد باید به خدا نزدیک تر شود نگاه حرامی را انجام داده است و عدم توجه به این موضوع فقها را در طول تاریخ دچار یک انحراف کرده است.</p>
      <p>این استاد حوزه و دانشگاه گفت: فقها باید در متن جامعه حضور داشته باشند تا نظرات فقهی شان در جامعه اثرگذار باشد اما بعضی از فقها حرف‌هایی می زنند که نشان می دهد در متن عینی جامعه نیستند و هیچ خبری از درون جامعه ندارند و مگر بین حضور زنان در ورزشگاه برای تماشای والیبال و یا فوتبال فرقی وجود دارد؟<br/>غرویان افزود: ما هم اکنون در جامعه ای زندگی می کنیم که در پایتخت کشور که مقام معظم رهبری حضور دارند کنسرت موسیقی برگزار می شود ولی در یک استان دیگر همین کشور اسلامی بنا به دلایلی مجوز برگزاری کنسرت موسیقی لغو می شود.</p>
      <p>وی تاکید کرد: سنگ پرانی، فحاشی و خسارت زدن به اموال عمومی که گاهی توسط مردان در ورزشگاه‌ها انجام می‌شود حرام است.</p>
      <p>در ادامه این نشست دبیر ‌کارگروه سلامت وزارت ورزش و جوانان هم گفت: باید بپذیریم که مرزهای اجتماعی جامعه در زمانه کنونی تغییر کرده است و امکانات فضای مجازی باعث شده است که جلوه هایی از قدرت افکار سیاستمداران در حال شکستن باشد و این فضای دگردیسی باعث شده است تا صدای بانوان برای ورود به ورزشگاه به گوش جامعه رسانده شود.</p>
    </article>
  </body>
</html>