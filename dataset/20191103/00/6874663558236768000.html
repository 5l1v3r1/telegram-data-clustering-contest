<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772925,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="סעודיה מאשרת: ענקית הנפט ארמקו יוצאת להנפקה בבורסה המקומית"/>
    <meta property="og:description" content="לפי ערוץ הטלוויזיה הממלכתי, ענקית האנרגיה הסעודית - החברה הרווחית בעולם - תגיש את התשקיף לקראת ההנפקה הראשונית כבר ב-10 בנובמבר; ארמקו תנפיק 2% מהמניות, לפי שווי שינוע בין 1.5 ל-1.7 טריליון דולר"/>
  </head>
  <body>
    <article>
      <h1>סעודיה מאשרת: ענקית הנפט ארמקו יוצאת להנפקה בבורסה המקומית</h1>
      <h2>לפי ערוץ הטלוויזיה הממלכתי, ענקית האנרגיה הסעודית - החברה הרווחית בעולם - תגיש את התשקיף לקראת ההנפקה הראשונית כבר ב-10 בנובמבר; ארמקו תנפיק 2% מהמניות, לפי שווי שינוע בין 1.5 ל-1.7 טריליון דולר</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">שירות כלכליסט</a></address>
      <p>ענקית הנפט הסעודית על סף הפיכה לחברה ציבורית: ארמקו, החברה הרווחית בעולם, צפויה להירשם למסחר בבורסה של סעודיה כבר בחודש הבא. מדד תדאוול הסעודי מגיב לידיעה בירידה של 1.4%.</p>
      <p>החברה שבבעלות הממלכה הסעודית קיבלה את אישור הרגולטור המקומי להירשם למסחר בבורסה המקומית, מהלך שצפוי להיות ההנפקה הראשונית (IPO) הגדולה אי פעם. בהודעה הרשמית של הרגולטור (רשות ני"ע הסעודית) לא נמסרו כל פרטים על ההנפקה, אך ההערכות בשווקים הן שהיא צפויה לצאת לפועל סביב אמצע דצמבר.</p>
      <p>בערוץ החדשות אל ערביה שבבעלות המדינה דיווח שארמקו תפרסם את התשקיף שלה ב-10 בנובמבר, קרי בעוד שבוע ימים. ארמקו תנפיק 2% מהון המניות שלה, שווי החברה בהנפקה ינוע לי הערכות בין 1.5 ל-1.7 טריליון דולר (בעבר דובר בסעודיה על הנפקה לפי שווי של 2 טריליון דולר אך אנליסטים בסקטור ראו בכך הערכה מוגזמת).</p>
      <p>הענקית הסעודית אמורה לבצע הנפקה נוספת באחת הבורסות המובילות בעולם. לפי התוכניות המעודכנות האחרונות שיצאו מסעודיה, הגיוס בבורסה שתיבחר יצא לפועל במהלך 2020, ובו תנפיק ארמקו 3% נוספים - ובסך הכול 5% מהמניות יצאו למשקיעים.</p>
      <p>עם זאת, לנוכח דיווחים שיצאו מסעודיה בעבר על הנפקה מתוכננת שלא מומשו בסופו של דבר (ידיעות שהחלו לזרום כבר ב-2016), עדיין לא ברור אם ומתי מהלך זה של הנפקה מחוץ לסעודיה אכן יצא לפועל.  </p>
      <p>ארמקו, ששואבת 10% מתפוקת הנפט העולמית משדות הנפט העצומים המצויים מתחת למדבריות המדינה, מהווה את עמוד השדרה של היציבות הכלכלית והחברתית של סעודיה. ההנפקה היא חלק מרכזי בחזונו של הנסיך מוחמד לשנות עד 2030 את הכלכלה הסעודית ולנתק את תלותה בייצוא נפט. ההכנסות מההנפקה אמורות לשמש בידי קרן השפע הסוברנית של המדינה, ולהגדיל מאוד את השפעתה.</p>
      <figure>
        <img src="https://images1.calcalist.co.il/PicServer3/2016/04/25/602613/6L.jpg"/>
        <figcaption>אתר של אמרקו בסעודיה <br/>צילום: רויטרס</figcaption>
      </figure>
    </article>
  </body>
</html>