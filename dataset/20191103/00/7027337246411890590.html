<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696558/%D8%AC%D9%88%D8%A7%D8%A8%DB%8C%D9%87-%D8%B3%D8%A7%D8%B2%D9%85%D8%A7%D9%86-%D8%B3%DB%8C%D9%86%D9%85%D8%A7%DB%8C%DB%8C-%D8%A8%D9%87-%D8%A8%D8%B1%D9%86%D8%A7%D9%85%D9%87-%D9%87%D9%81%D8%AA-%D8%AF%D8%B1%D8%A8%D8%A7%D8%B1%D9%87-%D8%AE%D8%A7%D9%86%D9%87-%D9%BE%D8%AF%D8%B1%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="جوابیه سازمان سینمایی به &quot;برنامه هفت&quot; درباره «خانه پدری»"/>
    <meta property="og:description" content="مدیرکل روابط عمومی سازمان سینمایی در نامه ای خطاب به مدیر شبکه 3 سیما خواستار اعلام جوابیه این سازمان در برنامه آینده شد."/>
  </head>
  <body>
    <article>
      <h1>جوابیه سازمان سینمایی به "برنامه هفت" درباره «خانه پدری»</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p>
        <b>مدیرکل روابط عمومی سازمان سینمایی در نامه ای خطاب به مدیر شبکه 3 سیما خواستار اعلام جوابیه این سازمان در برنامه آینده شد.</b>
      </p>
      <figure>
        <img src="https://cdn.asriran.com/files/fa/news/1398/8/12/1033032_653.jpg"/>
      </figure>
      <figure>
        <img src="https://cdn.asriran.com/files/fa/news/1398/8/12/1033037_735.jpg"/>
      </figure>
      <p>در پی اظهارات غیر واقعی که در دو قسمت متوالی برنامه سینمایی هفت درباره فیلم «خانه پدری» صورت گرفته است و القاء شبهه مبنی بر عدم رعایت رویه وضوابط و مقررات در نمایش این فیلم، مدیرکل روابط عمومی سازمان سینمایی در نامه ای خطاب به مدیر شبکه سه سیما خواستار اعلام جوابیه این سازمان در برنامه آینده شد.<br/><br/>به گزارش روابط عمومی سازمان سینمایی در این نامه آمده است:<br/><br/>1 - با ساخت فیلم خانه پدری در جلسه مورخ 27/7/88 به اتفاق آراء اعضای وقت شورای پروانه ساخت موافقت می شود و پروانه ساخت این فیلم با سرمایه گذاری 50 درصدی موسسه ناجی هنر در تاریخ 29/7/88 به امضای مدیر کل محترم وقت اداره نظارت و ارزشیابی صادر می گردد.<br/><br/>2 - درخواست های نمایش فیلم از سال 1390 به جریان می افتد و در چند نوبت مطابق روال معمول برخی از فیلم ها، نسخه های مختلف فیلم در جلسات مختلف شورای پروانه نمایش به شرح زیر مطرح می گردد :<br/><br/>الف : نسخه ارائه شده اولیه فیلم در تاریخ 2/8/90 در جلسه شورای پروانه نمایش مطرح و با نمایش آن مخالفت شده است .<br/><br/>ب : در جلسه مورخ 7/9/90 صورتجلسه مجددی تنظیم می گردد که با تامین نظرات نماینده شورا ، نمایش آن بلامانع اعلام می شود . این مصوبه به تایید 6 نفر از 7 نفر عضو حاضر شورا رسیده است .<br/><br/>ج : در سال 1392 صورتجلسه مجددی تنظیم می شود که به فیلم 4 اصلاحیه وارد شده است که با انجام آن نمایش فیلم «با درجه کیفی الف» بلامانع اعلام می شود.<br/><br/>د : در تاریخ 24/9/93 با درخواست موسسه هنر و تجربه برای نمایش فیلم در آن گروه ، شورا با نمایش فیلم در گروه هنر و تجربه و شرط سنی موافقت می نماید.<br/><br/>ﻫ : پس از توقف نمایش فیلم و بلاتکلیف ماندن موضوع نمایش فیلم در سال 1396 مجددا بنا به درخواست تهیه کننده و پخش کننده فیلم و با توجه به دستور وزیر محترم وقت وزارت فرهنگ و ارشاد اسلامی مبنی بر تعیین تکلیف فیلم هایی که در مرحله نمایش بلاتکلیف مانده اند اعضای شورای پروانه نمایش در تاریخ 18/5/96 با نمایش فیلم در محافل و مراکز خاص به تشخیص سازمان سینمایی موافقت نموده اند در این جلسه 8 نفر از اعضا حضور داشتند و به اتفاق آراء تایید شد.<br/><br/><br/><br/>این مصوبه در تاریخ 23/5/96 نیز با شرط سنی مجدد مورد تایید قرار گرفت .<br/><br/>و: در طول این مدت جناب آقای عیاری همچنان درخواست بر صدور پروانه نمایش عمومی فیلم داشتند. فلذا طی ملاقاتی با معاون ارزشیابی و نظارت سازمان سینمایی در تاریخ 30 تیرماه 1398 مجددا صدور پروانه نمایش عمومی فیلم را درخواست می نمایند. که موضوع در تاریخ 23/5/98 در جلسه شورای پروانه نمایش مطرح گردید و مصوب می گردد:<br/><br/>« با توجه به شرایط خاص این فیلم و پروانه نمایش صادر شده در سال 1393 جهت نمایش در هنر و تجربه ، شورا پس از بحث و بررسی مجدد سوابق موجود، به این نتیجه رسید که نحوه اکران فیلم را با شرایط محدودیت سنی (15+) به صلاحدید ریاست سازمان سینمایی واگذار نماید.»<br/><br/>متن فوق به اتفاق آرای اکثریت حاضر مصوب گردیده است و براساس همین مصوبه با وجود آن که تعدیل صحنه های خشونت، جزو مصوبه نبوده است اما با مذاکره معاون ارزشیابی و نظارت سازمان با تهیه کننده فیلم، با تعدیل صحنه خشونت و محدودیت سنی، فیلم با طی همه مراحل قانونی و رویه های معمول با محدودیت سالن و مدت اکران در گروه آزاد به نمایش درآمده است. </p>
    </article>
  </body>
</html>