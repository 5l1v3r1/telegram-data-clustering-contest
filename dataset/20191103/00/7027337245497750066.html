<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696654/%D8%B3%D8%B1%D9%BE%D8%B1%D8%B3%D8%AA-%D9%81%D8%B1%D9%85%D8%A7%D9%86%D8%AF%D8%A7%D8%B1%DB%8C-%D8%B1%DB%8C-%D8%AC%D8%AF%D8%A7%DB%8C%DB%8C-%D8%A7%D8%B2-%D8%AA%D9%87%D8%B1%D8%A7%D9%86-%D9%85%D8%B7%D8%A7%D9%84%D8%A8%D9%87-%D8%AC%D8%AF%DB%8C-%D9%85%D8%B1%D8%AF%D9%85-%D8%B1%DB%8C-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="سرپرست فرمانداری ری: جدایی از تهران مطالبه جدی مردم ری است"/>
    <meta property="og:description" content=" سرپرست فرمانداری ویژه شهرستان ری گفت: تشکیل شورای مستقل و ایجاد شهرداری درخواست دیرینه شهروندان ری است و این خواسته به صورت مستمر توسط مردم مطالبه می‌شود."/>
  </head>
  <body>
    <article>
      <h1>سرپرست فرمانداری ری: جدایی از تهران مطالبه جدی مردم ری است</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p> سرپرست فرمانداری ویژه شهرستان ری گفت: تشکیل شورای مستقل و ایجاد شهرداری درخواست دیرینه شهروندان ری است و این خواسته به صورت مستمر توسط مردم مطالبه می‌شود.</p>
      <p>به گزارش ایرنا احمد اسماعیلی‌راد عصر یکشنبه در جمع خبرنگاران اظهار داشت: ری با تمدن هشت هزار ساله و آثار باستانی دیرینه ظرفیت و هویت لازم برای استقلال را دارد و دارای هویتی مدنی و دیرینه است.</p>
      <p>وی تصریح کرد: جمعیت فعلی ری نیز بر اساس سرشماری ۱۳۹۵ دارای ۷۱۷ هزار نفر است که باید ۷۰ هزار نفر از اتباع مجاز و در حدود ۱۴۰ هزار نفر هم غیرمجاز به این جمعیت اضافه کرد و مدیریت این جمعیت نیاز به شهرداری و استقلال شورای شهر است.</p>
      <p>اسماعیلی راد گفت: هم آمیختگی ری و ارتباط نزدیک با تهران همواره وجود داشته و این همجواری‌ها باید موجب رشد شود، ولی در عمل اینگونه نیست.</p>
      <p>وی با بیان اینکه ری با وجود شهرک‌های صنعتی، قطب اقتصادی پایتخت محسوب می‌شود، افزود: ارزش افزوده این صنایع در پایتخت هزینه می‌شود که تعادل لازم در این زمینه وجود ندارد.</p>
      <p>سرپرست فرمانداری ری با اشاره به اینکه بسیاری از مشکلات پایتخت در ری حل می‌شود، افزود: شهرک صنعتی شمس‌آباد و ۱۵ پهنه اقتصادی تامین‌کننده چرخه اقتصادی پایتخت است و اگر تعادل در این زمینه‌ها به خوبی رعایت می‌شد، شاخصه‌های اقتصادی در این منطقه تا این حد پایین نبود.</p>
      <p>وی با بیان اینکه شهرداری منطقه همکاری و انسجام لازم را برای ارائه خدمات به مردم منطقه را ندارد، افزود: توسعه فضای سبز در شرق پایتخت افزایش داشته، ولی در محدوده ری از جمله کوه بی بی شهربانو هیچگونه فضای سبزی وجود ندارد.</p>
      <p>اسماعیلی راد ادامه داد: ماده ۱۰۰ قانون اساسی نیز تاکید کرده هر روستا، بخش و شهر باید دارای شورا باشد و مرکز شهرستان متناسب با منطقه باید ایجاد شود که این قوانین مغفول مانده است.</p>
      <p>وی با اشاره به اینکه تعریف مشخصی درباره حریم شهرستان ری وجود ندارد، تصریح کرد: مجوز ایجاد صنوف در ۶۰۰ هکتار از اراضی این شهرستان توسط شهرداری تهران صادر شده است که این خلاف قانون است.</p>
      <p>سرپرست فرمانداری ری اضافه کرد: این شهرستان پتانسیل و ظرفیت مستقل شدن را داراست و تاسیس شورای شهر نقش بسزایی در توسعه ری دارد.</p>
      <p>شهرستان ری (به مرکزیت شهرری) با جمعیتی در حدود یک میلیون نفر در جنوب استان تهران واقع شده که دارای پنج شهر شهرری، باقرشهر، کهریزک، قیامدشت و حسن آباد و چهار بخش مرکزی، کهریزک، فشاپویه، خاوران و قلعه نو است.</p>
    </article>
  </body>
</html>