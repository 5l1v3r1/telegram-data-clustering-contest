<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772929,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="הנהג לשעבר יפצה את יאיר נתניהו ב-30 אלף שקל"/>
    <meta property="og:description" content="הפשרה הושגה במסגרת תביעה שהגיש יאיר נתניהו נגד הנהג לשעבר על סך מיליון שקל. על פי התביעה, נתניהו שוחח על נושאים שכוללים צנעת הפרט עם חבריו במהלך בילוי בתל אביב והוקלט שלא כדין על ידי הנהג שלא היה צד לשיחה"/>
  </head>
  <body>
    <article>
      <h1>הנהג לשעבר יפצה את יאיר נתניהו ב-30 אלף שקל</h1>
      <h2>הפשרה הושגה במסגרת תביעה שהגיש יאיר נתניהו נגד הנהג לשעבר על סך מיליון שקל. על פי התביעה, נתניהו שוחח על נושאים שכוללים צנעת הפרט עם חבריו במהלך בילוי בתל אביב והוקלט שלא כדין על ידי הנהג שלא היה צד לשיחה</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">ליטל דוברוביצקי</a></address>
      <p>יאיר נתניהו, בנו של ראש הממשלה בנימין נתניהו התפשר עם הנהג שהקליט אותו לטענתו במהלך נסיעה עם חבריו. הנהג ישלם ליאיר נתניהו סכום של 30 אלף שקל.</p>
      <p>הפשרה הושגה במסגרת תביעה שהגיש יאיר נתניהו באמצעות עו"ד עמית חדד נגד הנהג לשעבר על סך מיליון שקל. במסגרת הפשרה יפרסם הנהג המיוצג על ידי עו"ד יובל נחמני התנצלותו בפני יאיר נתניהו על הקלטת השיחה. על פי התביעה שהגיש יאיר נתניהו הוא שוחח על נושאים שכוללים צנעת הפרט עם חבריו במהלך בילוי בתל אביב. עוד נטען כי כמה שנים לאחר האירוע הוא גילה כי השיחה עם חבריו הוקלטה שלא כדין בעקבות בקשה לתגובה שקיבל מחברת החדשות ששידרה אותם.</p>
      <figure>
        <img src="https://images1.calcalist.co.il/PicServer3/2018/12/16/869658/YE2386263_l.jpg"/>
        <figcaption>יאיר נתניהו <br/>צילום: יאיר שגיא</figcaption>
      </figure>
      <p>הוא טען כי הנהג היה מקור ההקלטה ולא היה צד לשיחה. הפשרה עוסקת באירוע שהתקיים ב-31 ביולי 2015 אז נסע יאיר נתניהו עם כמה מחבריו לבילוי משותף במקומות בילוי בעיר תל אביב. נתניהו הבן טען כי הנהג הנתבע הצטרף ליאיר וחבריו מתוקף תפקידו כנהג של נתניהו הבן. "באותו ערב לאחר שיאיר נתניהו שתה מספר משקאות אלכוהוליים נערכה שיחה אישית בין יאיר לביו חבריו בנושאים שונים שכללה בין היתר התייחסות למידע פרטי הנוגע לצנעת חייו של יאיר נתניהו. הנתבע שמע את השיחה אך לא היה צד לה. ב-7 בינואר 2018 מספר שנים לאחר האירועים נדהם יאיר נתניהו לגלות כי השיחה האישית שקיים עם חבריו הוקלטה שלא כדין על ידי הנתבע". בסופו של יום חלקים מההקלטה פורסמו בחדשות. השופט אבי כהן אישר את הסכמת הצדדים ונתן לה תוקף של פסק דין.</p>
    </article>
  </body>
</html>