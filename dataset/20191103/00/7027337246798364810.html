<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696577/%D8%A7%D8%AD%D8%AF%D8%A7%D8%AB-%D9%86%DB%8C%D8%B1%D9%88%DA%AF%D8%A7%D9%87-%D8%AE%D9%88%D8%B1%D8%B4%DB%8C%D8%AF%DB%8C-%D8%A8%D8%B1%D8%A7%DB%8C-%D8%AE%D8%A7%D9%86%D9%88%D8%A7%D8%AF%D9%87-%D9%87%D8%A7-%DA%86%D9%82%D8%AF%D8%B1-%D8%AF%D8%B1%D8%A2%D9%85%D8%AF-%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="احداث نیروگاه خورشیدی برای خانواده ها چقدر درآمد دارد؟"/>
    <meta property="og:description" content="رئیس سازمان انرژی‌های تجدید پذیر و بهره‌وری برق ایران با اشاره به استقبال خوب مردم از احداث نیروگاه‌های تجدید پذیر پشت بامی، گفت: این نیروگاه برای خانواده‌ها ماهانه ۲ میلیون و ۵۰۰ هزار تومان درآمد به همراه دارد."/>
  </head>
  <body>
    <article>
      <h1>احداث نیروگاه خورشیدی برای خانواده ها چقدر درآمد دارد؟</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033078_150.jpg"/>
      </figure>
      <p>رئیس سازمان انرژی‌های تجدید پذیر و بهره‌وری برق ایران با اشاره به استقبال خوب مردم از احداث نیروگاه‌های تجدید پذیر پشت بامی، گفت: این نیروگاه برای خانواده‌ها ماهانه ۲ میلیون و ۵۰۰ هزار تومان درآمد به همراه دارد.</p>
      <p>«سید محمد صادق زاده» روز یکشنبه در حاشیه نوزدهمین نمایشگاه بین المللی صنعت برق در محل دائمی نمایشگاه های بین المللی تهران، افزود: سازمان انرژی‌های تجدیدپذیر و بهره‌وری برق تولیدی این نوع نیروگاه‌ها را کیلو وات ساعتی به قیمت یکهزار و ۴۰ تومان خریداری می‌کند.</p>
      <p>وی خاطرنشان ساخت: میزان افزایش سقف نیروگاه‌های خورشیدی پشت بامی به ۱۰ کیلو وات رسیده و مردم می‌توانند با هزینه‌ای حدود ۵۰ میلیون تومان از این نوع نیروگاه بر بام خانه‌های خود نصب کرده و از منافع آن بهره‌مند شوند.</p>
      <p>صادق زاده ادامه داد: همه استان‌های کشور استعداد نصب نیروگاه‌های خورشیدی پشت بامی را دارند و در سواحل دریای خزر میزان تابش خورشید از بعضی کشورهای اروپایی بیشتر است.</p>
      <p>معاون وزیر نیرو با بیان اینکه تولید برق این نیروگاه ها به دلیل مصرف در محل تلفات ندارد آن را بهترین نوع تولید برق برشمرد و چنانچه تولید برق از نیروگاههای خورشیدی در کشور افزایش یابد، نیازی به سرمایه‌گذاری‌های سنگین نخواهیم داشت.</p>
      <p><b>اصلاح نشدن قیمت برق پاشنه آشیل تجدید پذیرها</b><br/><br/>رئیس سازمان انرژی‌های تجدیدپذیر و بهره وری برق ایران ضمن انتقاد از نبود عزم جدی برای اصلاح اقتصاد برق، گفت: اجرا نشدن اصلاح قیمت برق از سوی دولت و مجلس رکود توسعه انرژی‌های تجدید پذیر را به همراه خواهد داشت.</p>
      <p>وی با بیان اینکه نمایندگان مجلس اصرار به کاهش قیمت برق دارند، گفت: ادامه این روند تحقق ماده ۵۰ قانون برنامه ششم توسعه مبنی بر تامین پنج درصد برق کشور به روش انرژی تجدید پذیر را غیر ممکن خواهد ساخت و خواستار اصلاح جدی قیمت برق برای توسعه انرژی های تجدید پذیر شد.</p>
      <p>معاون وزیر نیرو از افزایش نرخ رشد انرژی های تجدید پذیر به میزان سالانه۳۰ درصد خبر داد و در عین حال گفت: ظرفیت این نوع نیروگاه در کشور به دلیل قیمت برق افزایش خوبی نداشته است.</p>
      <p>وی عمده‌ترین مانع بر سر راه توسعه تجدیدپذیرها را پایین بودن قیمت خرید تضمینی دانست و خواستار آن شد تا مجلس شورای اسلامی عزم خود را برای اصلاح قیمت جدی کند.</p>
      <p>رئیس ساتبا( سازمان انرژی های تجدید پذیر و بهره وری برق ایران ) از وجود ۶ نیروگاه پسماندی درحال بهره برداری در کشور خبر داد و گفت: این نیروگاه ها ۱۱ مگاوات برق تولید می کنند.</p>
      <p>وی استعداد کشور در باره نیروگاه های پسماندی را ۸۰۰ مگاوات اعلام و افزود: چنانچه اصلاح قیمت برق از سوی مجلس انجام شود، می توان ۴۰۰ مگاوات آن را اجرایی کرد.</p>
      <p>صادق زاده پیرامون مطالعات صورت گرفته در باره تولید برق از زباله ها، آن را تایید نکرد و افزود: امروز در شهرهای بزرگ ناگزیر از شناسایی راه های بهتری برای دفع زباله هستیم و تعداد کل نیروگاههای تجدید پذیر کشور را ۱۱۵ نیروگاه اعلام کرد و ظرفیت نیروگاه های مزبور امروز به ۸۴۱ مگاوات رسیده است. <br/>معاون وزیر نیرو به ارایه لایحه ای از سوی دولت به مجلس در باره نیروگاه های پسماندی خبر داد و اضافه کرد: براساس تصویب کامل این لایحه و تبدیل آن به قانون تعیین قیمت خرید تضمینی این نوع برق به شورای اقتصاد محول خواهد شد که ممکن است قیمت از ۹۰۰ تومان فعلی به یکهزار و ۵۰۰ تومان افزایش یابد</p>
    </article>
  </body>
</html>