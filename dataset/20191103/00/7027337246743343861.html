<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696513/%D9%84%D8%A7%D8%B1%DB%8C%D8%AC%D8%A7%D9%86%DB%8C-%D9%85%D9%82%D8%A7%D9%85%D8%A7%D8%AA-%D8%A2%D9%85%D8%B1%DB%8C%DA%A9%D8%A7-%D9%81%DA%A9%D8%B1%DB%8C-%D8%A8%D9%87-%D8%AD%D8%A7%D9%84-%D8%AF%D9%87%D8%A7%D9%86-%D8%A2%D9%82%D8%A7%DB%8C-%D8%AA%D8%B1%D8%A7%D9%85%D9%BE-%DA%A9%D9%86%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="لاریجانی: مقامات آمریکا فکری به حال دهان آقای ترامپ کنند"/>
    <meta property="og:description" content="رئیس مجلس شورای اسلامی با تاکید بر این که مردم ایران هم مانند کردها و اعراب و ترک‌ها برای دولت آمریکا اهمیتی ندارند، تاکید کرد: این نفت ایران است که برای آمریکا مهم است."/>
  </head>
  <body>
    <article>
      <h1>لاریجانی: مقامات آمریکا فکری به حال دهان آقای ترامپ کنند</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1032882_709.jpg"/>
      </figure>
      <p>رئیس مجلس شورای اسلامی با تاکید بر این که مردم ایران هم مانند کردها و اعراب و ترک‌ها برای دولت آمریکا اهمیتی ندارند، تاکید کرد: این نفت ایران است که برای آمریکا مهم است.</p>
      <p>به گزارش ایسنا، علی لاریجانی در آغاز جلسه علنی امروز مجلس شورای اسلامی با تبریک حلول ماه ربیع الاول گفت: امیدواریم سوگواری مردم مومن در ماه های محرم و صفر به ویژه اربعین حسینی مورد قبول پروردگار قرار گرفته باشد. همچنین از مهمان نوازی کریمانه مردم و دولت عراق سپاسگزاری می کنیم. این موضوع نشان داد ملت ایران و عراق یک پیوند قلبی خیلی عمیق با یکدیگر دارند. همین امر باعث شد دسیسه‌های مختلف معاندین در دهه‌های اخیر بر دشمن دو ملت بسته شود.</p>
      <p>وی افزود: در آستانه ۱۳ آبان روز ملی مبارزه با استکبار جهانی روز دانش آموز، تسخیر لانه جاسوسی آمریکا و سالروز تبعید امام به ترکیه هستیم. این روز نماد هویتی انقلاب اسلامی در مبارزه با ظلم و استعمار است و عمق تفکر تمام اقشار ملت ایران را نسبت به استقلال کشور نمایان می‌کند.</p>
      <p>رئیس مجلس ادامه داد: در پی ۴۰ سال گذشته دولت‌های مختلف در آمریکا برای بازگشت سلطه خود بر مردم ایران راههایی انتخاب کردند. اگرچه خسارت‌هایی را به کشور وارد کرده است ولی به اهداف خود دست پیدا نکرده است. عدم توفیق روسای جمهور آمریکا به استقامت، پایداری و درک عمیق ملت ایران مرتبط است.</p>
      <p>وی افزود: روسای جمهور آمریکا از ابتدا دست به اقدامات ماجراجویی زدند از تجزیه طلبان حمایت کرده و صدام را برای حمله به ایران تشویق کردند. تروریست‌ها را مورد حمایت قرار داده و آنها را وادار به جنایت علیه ملت کردند. آنها را پناه دادند و تحریم‌های گوناگون علیه مردم ایجاد کردند و با گستاخی این جنایات را به نام دوستی با ملت ایران عنوان کردند.</p>
      <p>لاریجانی ادامه داد: ملت ایران چون هیچ صداقتی در گفتار و کردار سردمداران آمریکا نمی‌دیدند در مقابل آنها ایستادگی کردند. البته برخی بودند که یا به دلیل عدم شناخت کافی و یا ساده اندیشی تبلیغات، دولت آمریکا را مورد توجه قرار داده و دچار خسارت شدند. خوشبختانه امروز آمریکا رئیس جمهوری دارد که زحمت همه را برای نشان دادن چهره‌ واقعی سیاست‌های کاخ سفید کم کرده است. بیان شفاف پنهان‌ترین سیاست‌های کاخ سفید از ویژگی‌های او است. اخیرا به هنگام اعلام مرگ سرکرده‌ی گروه تروریستی داعش گفت که ما در سوریه فقط به دنبال نفت هستیم. نظامیان آمریکا در مناطق نفتی سوریه می‌مانند که اگر کسی خواست به آنجا بیاید با او مقابله کنیم. شاید کسی هم آمد و خواست نفت را بخرد با او معامله می‌کنیم. نفت مهم است. جنگ کُردها و ترکیه اهمیتی ندارد.</p>
      <p>لاریجانی بیان کرد: این سخنان شرم آور از رئیس جمهور رژیمی سروده شد که دائما نگران حقوق بشر در کشورهایی است که مستقل می‌اندیشند. ظاهرا ترامپ متوجه نیست که خاک و نفت سویه متعلق به دولت و مردم سوریه است و آمریکا حق ندارد با تجاوز به خاک آن کشور قصد غارت آن را داشته باشد. او گستاخی خود را این گونه ادامه می‌دهد. در مورد عراق نیز این فکر را داشتیم که نفت آنها را به دست بگیریم ولی این گونه نشد. البته ترامپ توجه دارد که دولت و ارتش آمریکا تلاش زیادی کردند که نفت عراق را به کنترل خود درآوردند. ولی مرجعیت بیدار نجف و رهبران شرافتمند و ملت رشید عراق این اجازه را به آمریکا ندادند. البته این امر سیاست پنهان آمریکا در خاورمیانه و کشورهای نفتی بوده است.</p>
      <p>رئیس مجلس اظهار کرد: اما سوال اینجا است که آیا این آمریکا که از کمترین حس بشر دوستانه نسبت به مردم سوریه، عراق و منطقه بری است، نسبت به ملت ایران علاقه انسان دوستانه دارد؟ اگر بخواهیم تعبیر سخنان ترامپ را درست در این موقف فهم کنیم این است که همان گونه که ترک‌ها، کُردها و عرب‌ها برای ما مهم نیستند و فقط نفت آنها برای دولت آمریکا مهم است ملت ایران هم اهمیتی ندارد و فقط نفت ایران برای ما مهم است چون جرات تسلط نظامی بر این کشور را ندارند و سابقه مقاومت ایران در جنگ تحمیلی نشان داد که هزینه نظامی خود را فوق‌العاده دیدند پس با محاصره اقتصادی قصد دارند ملت ایران را به ستوه آورده تا به میادین نفتی و گازی آنها مسلط شوند. این گونه سخنان رئیس جمهور آمریکا پرده از چهره ضد مردمی این رژیم بر می‌دارد. لازم نیست سایر مقامات آمریکا برای مردم ایران دلسوزی کنند بهتر است فکری به حال دهان آقای ترامپ کنند که آنگونه سیاست‌های ضد بشری و استعماری آنها را نزد جهانیان آشکار می‌سازد.</p>
      <p>لاریجانی در پایان اضافه کرد: اخیرا این رژیم با سبک سری به دنبال آشفته سازی در منطقه به شیوه دیگری است تا اگر در منطقه موفق به تسلط بر نفت نشد در یک ماجرا جویی دیگر منطقه را به نحوی آشفته سازد تا به نیت شوم خود دست پیدا کند اما همان گونه که مردم بیدار منطقه داعش دست نشانده آمریکا را نابود کردند پاسخ قوی‌تری به این دسیسه آمریکا خواهند داد.</p>
    </article>
  </body>
</html>