<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696541/%D8%B3%D8%B1%D9%87%D8%A7-%D8%B4%DA%A9%D8%B3%D8%AA%D9%87-%D8%A8%DB%8C%D9%86%DB%8C-%D8%A8%DB%8C%E2%80%8C%D8%AC%D8%B1%D9%85-%D9%88-%D8%A8%DB%8C%E2%80%8C%D8%AC%D9%86%D8%A7%DB%8C%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="سرها شکسته بینی بی‌جرم و بی‌جنایت؟"/>
    <meta property="og:description" content="بازی در اهواز در چند سال اخیر برای پرسپولیس یادآور سنگ‌پرانی و درگیری روی سکوهاست. رفتار جماعت قلیلی که با میهمان نوازی و خون گرمی اهوازی ها نمی‌خواند."/>
  </head>
  <body>
    <article>
      <h1>سرها شکسته بینی بی‌جرم و بی‌جنایت؟</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p>
        <b>بازی در اهواز در چند سال اخیر برای پرسپولیس یادآور سنگ‌پرانی و درگیری روی سکوهاست. رفتار جماعت قلیلی که با میهمان نوازی و خون گرمی اهوازی ها نمی‌خواند.</b>
      </p>
      <p>عصرایران؛ احسان محمدی- اتمسفر باشگاه پرسپولیس مه‌آلود است. بعد از یک تساوی تلخ در ورزشگاه آزادی مقابل ماشین‌سازی تبریز آنها فردا در اهواز یک دیدار دشوار مقابل فولاد دارند. تیمی که به رهبری <i><b>جواد نکونام</b> </i>در لیگ خوش می‌درخشد و حالا مثل پرسپولیس 16 امتیازی است و به خاطر تفاضل گل کمتر پایین تر از پرسپولیس قرار گرفته است.</p>
      <p>یک ضربه پنالتی چیپ بسیار بد از <i><b>علی علی‌پو</b></i>ر حتی روی جشن اهدای جام قهرمانی سوپرجام آنها هم سایه انداخت. مهاجم نگون‌بخت پرسپولیس ترجیح داد در رختکن گریه کند ولی حرف‌های تلخ هواداران را نشوند و برای دریافت جام به زمین نیامد. <i><b>گابریل کالدرون</b></i> هم با بی‌رحمی تمام، تصمیم او برای زدن ضربه پنالتی را «توهین‌آمیز» خواند.</p>
      <p>این ادبیات کالدرون مورد نقد قرار گرفت که بعد از تاختن به <i><b>جونیور</b></i> حالا دیگر مهاجمش را هم قربانی کرده است تا کسی در مورد ضعف‌های تاکتیکی‌اش به او خرده نگیرد. در چنین شرایطی بسیاری از مربیان ترجیح می‌دهند از بازیکنی که خطای فنی کرده است پیش چشم دیگران حمایت کنند، حتی اگر در رختکن به او می‌تازند. اما کالدرون با صراحت حرف زد. چیزی که بسیاری از هواداران پرسپولیس هم پسندیدند چون آنها علی علی‌پور را به بی‌مسئولیتی متهم می‌کنند. اینکه یک بازیکن در دقایق پایانی بازی، پنالتی بادآورده را اینطور هدر بدهد و دو امتیازی که می‌توانست آنها را به صدر نزدیک کند را بسوزاند چیزی نیست که از سوی هوادار به راحتی بخشیده شود.</p>
      <p>از سوی دیگر توهین جمعی از هواداران باشگاه به مادر <i><b>رسول خطیبی</b> </i>سرمربی پرحاشیه ماشین‌سازی هم جنجال دیگری آفرید. باشگاه پرسپولیس بیانیه داد و گفت هوادارانش خبر نداشته‌اند که او مادر شهید است، <b><i>امید عالیشاه و علیرضا بیرانوند</i></b> هم گفتند که چرا وقتی به مادرهای آنها توهین شده کسی بازخواست نشده و چرا باید بین مادرها هم تبعض قائل شد؟</p>
      <p>در چنین حال و هوایی کاروان پرسپولیس به اهواز رفت. جایی که در چند سال گذشته حتی وقتی از آنحا امتیاز نیاورده دست‌کم چند سرشکسته با خودش آورده است! بازی در اهواز در چند سال اخیر برای پرسپولیس یادآور سنگ‌پرانی و درگیری روی سکوهاست. رفتار جماعت قلیلی که با میهمان نوازی و خون گرمی اهوازی ها نمی‌خواند.</p>
      <figure>
        <img src="https://cdn.asriran.com/files/fa/news/1398/8/12/1032981_453.jpg"/>
      </figure>
      <p>فولاد در نخستین بازی لیگ با یک گل مقابل نفت آبادان شکست خورد و پس از آن چهار پیروزی مقابل شهرخودرو، شاهین بوشهر، ماشین سازی تبریز و نساجی مازندران را جشن گرفت و مقابل استقلال تهران، سپاهان، پیکان و نفت مسجد سلیمان نیز چهار تساوی را تجربه کرد.</p>
      <p>شکست‌دادن شهر خودرو در مشهد شاهکار شاگردان نکونام است که در 9 بازی گذشته تنها هفت گل به ثمر رسانده و چهار گل دریافت کرده‌اند. خسیس در گل‌زدن، ناخن خشک در گل خوردن. آنها در ترکیب‌شان بازیکنان نامداری مثل <i><b>شهاب گردان، ایوب والی، موسی مولیبالی، محمد آبشک، محمد قاسمی‌نژاد، حسن بیت‌سعید، لوسیانو پریرا، روح‌الله سیف‌اللهی</b></i> و ... را دارند که بازیکنان باتجربه ای در لیگ هستند و اتفاقاً برخی از آنها راه گل زدن به پرسپولیس را خوب بلد هستند.</p>
      <p>این دیدار می تواند قطار گیج پرسپولیس را به ریل برگرداند، تیمی که حتی برخی از هواداران هم می‌گویند آن صلابت گذشته را ندارد و دیگر برای رقبا ترسناک نیست. با این همه یک پیروزی مقابل فولاد می‌تواند رنج تساوی مقابل ماشین‌سازی را از خاطر هواداران ببرد. آنها اگر در این دیدار شکست بخورند و استقلال تهران در خانه، صنعت‌نفت آبادان را شکست دهد، بعد از چهار سال زیر سایه آبی‌ها قرار خواهند گرفت. امری که به آنها بنزین اضافه برای گریختن می‌دهد! اما عجالتاً آرزو کنیم در بازی فردا از آن جمع قلیل رفتار غریبی سر نزند و سری نشکند!</p>
    </article>
  </body>
</html>