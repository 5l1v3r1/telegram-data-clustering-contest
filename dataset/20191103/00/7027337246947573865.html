<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696519/%DA%A9%D8%B1%D9%85%D8%A7%D9%86%DB%8C%E2%80%8C%D9%85%D9%82%D8%AF%D9%85-%D8%A8%D8%A7-%D8%B9%D9%84%DB%8C-%D9%BE%D8%B1%D9%88%DB%8C%D9%86-%D9%85%D9%88%D8%A7%D9%81%D9%82%D9%85-%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%87%D8%AA%D8%B1-%D8%A8%D8%A7%D8%B2%DB%8C-%D9%85%DB%8C%E2%80%8C%DA%A9%D9%86%D8%AF-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D8%A7-%D8%A7%DB%8C%D9%86-%D9%88%D8%B6%D8%B9%DB%8C%D8%AA-%D8%AC%D8%A7%D9%85-%D9%86%D9%85%DB%8C%E2%80%8C%DA%AF%DB%8C%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="کرمانی‌مقدم: با علی پروین موافقم، استقلال بهتر بازی می‌کند/ پرسپولیس با این وضعیت جام نمی‌گیرد"/>
    <meta property="og:description" content="من همیشه از علی علیپور حمایت کردم و هنوز هم از او حمایت می‌کنم اما پنالتی زدن او در بازی با ماشین‌سازی بازی با احساسات همه هواداران بود."/>
  </head>
  <body>
    <article>
      <h1>کرمانی‌مقدم: با علی پروین موافقم، استقلال بهتر بازی می‌کند/ پرسپولیس با این وضعیت جام نمی‌گیرد</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p>
        <b>من همیشه از علی علیپور حمایت کردم و هنوز هم از او حمایت می‌کنم اما پنالتی زدن او در بازی با ماشین‌سازی بازی با احساسات همه هواداران بود.</b>
      </p>
      <figure>
        <img src="https://cdn.asriran.com/files/fa/news/1398/8/12/1032920_744.jpg"/>
      </figure>
      <p>پیشکسوت باشگاه پرسپولیس از وضعیت سرخ‌پوشان و عملکرد سرمربی این تیم انتقاد کرد.<br/><br/>مرتضی کرمانی مقدم در گفت‌وگو با  فارس، در خصوص ارزیابی‌اش از وضعیت این روزهای پرسپولیس، گفت: در ابتدای فصل در مصاحبه‌ای گفتم که باید به کالدرون زمان داد و الان هم می‌گویم که باز هم باید به او زمان بدهند اما پرسپولیس پتانسیل مناسبی ندارد. در خط حمله واقعاً تیم پرسپولیس مشکلات اساسی دارد و حتی هافبک‌های کناری این تیم هم باید تقویت شوند و در غیر این صورت مطمئن باشید که پرسپولیس نتیجه نخواهد گرفت.</p>
      <p>این پیشکسوت ادامه داد: من همیشه از علی علیپور حمایت کردم و هنوز هم از او حمایت می‌کنم اما پنالتی زدن او در بازی با ماشین‌سازی بازی با احساسات همه هواداران بود. سه امتیاز این بازی برای پرسپولیس خیلی مهم بود اما او با کاری که انجام داد با احساسات همه بازی کرد. ما در خط حمله نیاز به بازیکن تمام‌کننده داریم و امیدوارم که در نقل و انتقالات زمستانی این بازیکنان به پرسپولیس اضافه شوند.</p>
      <p>وی در خصوص اینکه با این نحوه فوتبال پرسپولیس می‌تواند به آینده امیدوار باشد،‌ افزود: بی‌تعارف می‌گویم که من از پرسپولیس بازی زیبا نمی‌بینم. شاید نسبت به زمان برانکو ما هجومی‌تر و رو به جلوتر بازی می‌کنیم چرا که تیم برانکو این قدر هجومی نبود. کالدرون از برانکو شجاع‌تر است اما ما در جلوی زمین یک تمام‌کننده قهار نداریم و به همین خاطر است که می‌گویم از پرسپولیس بازی قابل قبول ندیده‌ام، ما در جلوی زمین مشکل داریم و باید این نقیصه برطرف شود.</p>
      <p>پیشکسوت باشگاه پرسپولیس در مورد جدال فردای این تیم با فولاد در اهواز و سختی‌هایی که این تقابل برای سرخ‌پوشان دارد، اظهار داشت: من کاری به تیم فولاد ندارم اما پرسپولیس با این روش بازی به مشکل می‌خورد. به 5 گلی که به شاهین شهرداری بوشهر زدیم نگاه نکنید. تیم فولاد در خط دفاع و خط حمله خیلی قوی است. آنها بازیکن برزیلی آوردند و ما هم بازیکن برزیلی داریم! البته باید خدا را شکر کنیم که بازیکن برزیلی ما روی نیمکت است. همین تیم استقلال یک بازیکن خارجی آورده که مقابل تراکتور سه گل برای این تیم زد اما بازیکن خارجی ما حتی استپ کردن هم بلد نیست. سایر خارجی‌های تیم‌های دیگر را هم ببینید تا متوجه شوید که پرسپولیس چه ضعف بزرگی در این زمینه دارد. پرسپولیس اگر با همین رویه بازی کند شک نکنید که در هیچ جامی موفق نمی‌شود.</p>
      <p>وی در مورد اینکه علی پروین چند روز قبل در اظهارنظری گفته بود که استقلال بهتر از پرسپولیس بازی می‌کند و دوست دارم پرسپولیس هم مثل آبی‌پوشان فوتبال انجام دهد که این مسأله باعث انتقادهای زیادی به او شد، خاطرنشان کرد: به هر حال علی آقا دید متفاوتی دارد و او بزرگ فوتبال ما است. قطعاً آقای پروین بی‌ریا حرف دلش را زده و باید این مسأله را قبول کرد که استقلال بهتر از پرسپولیس فوتبال بازی می‌کند و نباید احساساتی در این خصوص واکنش نشان دهیم. من هم با نظر آقای پروین موافقم که استقلال بهتر و کامل‌تر از پرسپولیس بازی می‌کند. استقلال در خط دفاع و خط حمله شرایط خیلی خوبی دارد. نباید هواداران احساسی باشند و خیلی زود واکنش نشان دهند. شاید با حرف‌هایی که من هم می‌زنم نسبت به من هم واکنش نشان دهند و از من ناراحت شوند اما باید پذیرفت که پرسپولیس خوب فوتبال بازی نمی‌کند.</p>
      <p>کرمانی مقدم در مورد پنالتی علی علیپور مقابل ماشین‌سازی که جنجال‌ساز هم شد،‌ تصریح کرد: زمانی که ما فوتبال بازی می‌کردیم چیزی به نام چیپ زدن وجود نداشت و بازیکنی سراغ این کارها نمی‌رفت. این چیپ زدن زمانی منطقی است که تیم شما 4 گل جلو باشد و بعد این چنین پنالتی بزنید نه اینکه در دقیقه 90 و در حالی که به سه امتیاز بازی نیاز دارید چنین کاری انجام دهید. این مسأله را هیچ کسی قبول ندارد و اصلاً منطقی هم نیست. زمانی که ما فوتبال بازی می‌کردیم همیشه برای زدن گل‌های بیشتر اشتیاق داشتیم و حتی اگر 2، 3 گل هم جلو بودیم باز هم برای زدن گل‌های بیشتر تلاش می‌کردیم. همین فرشاد پیوس را ببینید که وقتی 2، 3 گل می‌زد باز هم تلاش می‌کرد تا گل‌های بیشتر بزند ما این‌طور فوتبال بازی می‌کردیم و کسی دنبال چیپ زدن نبود.</p>
    </article>
  </body>
</html>