<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696565/%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%AF%D8%A7%D9%85%D9%87-%D8%B1%D9%88%D9%86%D8%AF-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D9%85%D8%B3%DA%A9%D9%86-%D8%AA%D8%A7-%D9%BE%D8%A7%DB%8C%D8%A7%D9%86-%D8%A7%D9%85%D8%B3%D8%A7%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="اتحادیه: ادامه روند کاهش قیمت مسکن تا پایان امسال"/>
    <meta property="og:description" content="رئیس اتحادیه مشاوران املاک با تأکید بر اینکه اعلام کاهش 40 درصدی قیمت مسکن در شمال تهران توسط برخی کارشناس‌نماها صحت ندارد، گفت: دولت برای بالا بردن قدرت خرید متقاضیان باید به سمت اعطای تسهیلات تا 80 درصد قیمت ملک حرکت کند."/>
  </head>
  <body>
    <article>
      <h1>اتحادیه: ادامه روند کاهش قیمت مسکن تا پایان امسال</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033055_445.jpg"/>
      </figure>
      <p>رئیس اتحادیه مشاوران املاک با تأکید بر اینکه اعلام کاهش 40 درصدی قیمت مسکن در شمال تهران توسط برخی کارشناس‌نماها صحت ندارد، گفت: دولت برای بالا بردن قدرت خرید متقاضیان باید به سمت اعطای تسهیلات تا 80 درصد قیمت ملک حرکت کند.</p>
      <p>مصطفی قلی خسروی در گفت‌وگو با فارس، در پاسخ به این سؤال که آیا کاهش قیمت مسکن متوقف شده است، گفت: کاهش قیمت مسکن به آن شکلی که آمارهای بانک مرکزی و وزارت راه و شهرسازی نشان می‌دهد رخ نداده است، چرا که هنوز وضعیت معاملات مسکن به گونه‌ای است که برخی از دارندگان مسکن مجبور هستند برای تبدیل واحدهای مسکونی خود به نقدینگی از قیمت‌های پیشنهادی خود عقب‌نشینی کنند.</p>
      <p>وی با تأکید بر اینکه هنوز هم در برخی مناطق تهران کاهش قیمت مسکن رخ می‌دهد و ثبات قیمت مسکن چند ماه دیگر رخ خواهد داد، اظهار داشت: برخی از کارشناس‌نماها اعلام می‌کنند که قیمت مسکن در شمال تهران و منطقه یک حدود 40 درصد کاهش یافته است، در حالی که اتحادیه شمیرانات این کاهش قیمت را رد کرده و آن را تکذیب می‌کند.</p>
      <p>خسروی با اشاره به اینکه براساس قانون نظام صنفی مراکزی که قصد ارائه آمار دارند باید از اتحادیه آن صنف مورد نظر نیز اطلاعات و خبر بگیرند، تأکید کرد: ثبات قیمت در حال رخ دادن است و کاهش قیمت به احتمال زیاد از پایان امسال متوقف خواهد شد.</p>
      <p>وی با بیان اینکه هنوز هم میزان معاملات مسکن کاهش دارد، گفت: قطعاً بعد از اتمام ماه محرم و صفر متقاضیان مسکن برای خرید اقدام خواهند کرد و وضعیت معاملات بهتر می‌شود.</p>
      <p>رئیس اتحادیه مشاوران املاک در پاسخ به این سؤال که اگر چه عنوان می‌کنید متقاضیان این روزها برای خرید مسکن اقدام خواهند کرد، اما قدرت خرید متقاضیان بسیار پایین است، آیا پیشنهادی به دولت برای بالا بردن قدرت خرید ندارید، گفت: اکثر کشورهای دنیا،‌ دولت‌ها برای بالا بردن قدرت خرید متقاضیان مسکن و رونق ساخت و ساز تا 80 درصد واقعی قیمت ملک تسهیلات پرداخت می‌کنند.</p>
      <p>وی افزود: دولت می‌تواند با کارشناسی دقیق قیمت مسکن را تعیین کند و سپس تا 80 درصد قیمت ملک تسهیلات پرداخت کند. این اقدام قطعاً منجر به رشد قیمت مسکن نشده و از سوی دیگر سازنده‌ها با ورود به عرصه ساخت و ساز به فروش واحدهای ساخته شده مطمئن خواهند بود.</p>
      <p>وی تأکید کرد: دولت باید صنعت ساخت و ساز را با روش‌های روز دنیا هماهنگ کند و ساخت و ساز را از سنتی به صنعتی‌سازی سوق دهد.</p>
    </article>
  </body>
</html>