<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696496/%D8%A8%D9%88%D8%AF%D8%AC%D9%87-%D9%85%D8%AE%D9%81%DB%8C-%D9%BE%D9%86%D8%AA%D8%A7%DA%AF%D9%88%D9%86-%D8%A8%D9%87-76%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%B1%D8%B3%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="بودجه مخفی پنتاگون به 76میلیارد دلار رسید"/>
    <meta property="og:description" content="در لایحه بودجه سال آینده وزارت دفاع آمریکا، میزان بودجه مخفی پنتاگون با رشد ۶ درصدی به حدود ۷۶ میلیارد دلار رسیده است."/>
  </head>
  <body>
    <article>
      <h1>بودجه مخفی پنتاگون به 76میلیارد دلار رسید</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1032845_208.jpg"/>
      </figure>
      <p>در لایحه بودجه سال آینده وزارت دفاع آمریکا، میزان بودجه مخفی پنتاگون با رشد ۶ درصدی به حدود ۷۶ میلیارد دلار رسیده است.</p>
      <p>به گزارش خبرگزاری فارس، بررسی لایحه بودجه درخواستی دولت آمریکا نشان می‌دهد میزان بودجه مخفی وزارت دفاع آمریکا در سال آینده میلادی با رشدی چشمگیری مواجه شده است.</p>
      <p>به نوشته پایگاه «دیفنس وان»، بر اساس بررسی‌های گروه مشاوره «اواسنت»، در لایحه بودجه سال ۲۰۲۰ میلادی حدود ۷۶ میلیارد دلار به بودجه مخفی وزارت دفاع آمریکا تخصیص یافته است. این رقم در مقایسه با سال جاری میلادی، رشدی ۶ درصدی دارد، این در حالی است که میزان رشد بودجه غیرمخفی وزارت دفاع آمریکا ۵ درصد افزایش داشته است و این یعنی در سال آینده میلادی بخش بزرگتری از بودجه پنتاگون برای پیشبرد پروژه‌های سری و مخفی هزینه می‌شود.</p>
      <p>همواره بخشی از بودجه وزارت دفاع آمریکا به فعالیت‌های سری اختصاص دارد و حتی نمایندگان کنگره نیز از محل هزینه‌کرد این بودجه اطلاعی ندارند. به این بودجه اصطلاحا «بودجه سیاه پنتاگون» هم گفته می‌شود. این رقم در سال آینده میلادی، ۱۱ درصد از کل بودجه وزارت دفاع آمریکا را تشکیل می‌دهد.</p>
      <p>به نوشته دیفنس وان، افزایش مداوم سهم بودجه مخفی، با مخالفت‌هایی در کنگره آمریکا روبرو شده است. از جمله مخالفان ادامه این روند، «آدام اسمیث» رئیس کمیته نیروهای مسلح مجلس نمایندگان آمریکا است که می‌گوید افزایش بی‌رویه بودجه مخفی به کاهش نظارت و در نتیجه افزایش احتمال سوء مصرف این بودجه منجر می‌شود.</p>
      <p>با این وجود، مقام‌های نظامی آمریکایی این بودجه را برای پیشبرد پروژه‌های سری هوانوردی، فضایی و موشکی با هدف حفظ برتری در برابر کشورهای رقیب، ضروری می‌دانند.</p>
      <p>شرکت‌های فعال در حوزه نظامی در آمریکا هم از دیگر حامیان این بودجه هستند. بنا بر این گزارش، افزایش میزان بودجه مخفی، بر درآمد شرکت‌های جنگ‌افزارسازی مانند «لاکهید مارتین» و «نورثروپ گرومن» افزوده و این شرکت‌ها در گزارش‌های خود اشاره کرده‌اند که افزایش بودجه مخفی به تسریع رشد این شرکت‌ها منجر شده است.</p>
      <p>افزایش بودجه پنتاگون و نوسازی ناوگان نظامی آمریکا یکی از شعارهای انتخاباتی «دونالد ترامپ» رئیس‌جمهور آمریکا بوده است. دولت وی برای سال آینده میلادی مجموعا ۷۵۰ میلیارد دلار برای هزینه‌های نظامی بودجه درخواست کرده است.</p>
    </article>
  </body>
</html>