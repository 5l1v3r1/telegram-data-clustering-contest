<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/fudbaleri-indije-napustili-teren-posle-osmog-penala-protiv-njih-ako-smo-tipovani-za-ispadanje-neka-to-javno-kazu-video/341558"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Fudbaleri Inđije napustili teren posle osmog penala protiv njih: Ako smo tipovani za ispadanje, neka to javno kažu... (VIDEO)"/>
    <meta property="og:description" content="Prekid trajao nekoliko minuta, meč na kraju ipak priveden kraju..."/>
  </head>
  <body>
    <article>
      <h1>Fudbaleri Inđije napustili teren posle osmog penala protiv njih: Ako smo tipovani za ispadanje, neka to javno kažu... (VIDEO)</h1>
      <h2>Prekid trajao nekoliko minuta, meč na kraju ipak priveden kraju...</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>
        <b>Na prvi pogled i pre svega <i>"po livescore-u"</i>, izgledalo je da su Inđija i Javor danas odigrali vrlo interesantan meč (2:3), ali čim su se pojavili prvi snimci iz Srema postalo je jasno da je fudbal još jednom ostao u drugom planu. Iz Inđije grme nedeljama unazad kako su nezadovoljni suđenjem, da bi danas preduzeli jedan radikalniji korak u toj svojoj borbi sa vetrenjačama - napustili su teren.</b>
      </p>
      <p>Nakon što je arbitar <b>Bojan Nikolić</b> u 90. minutu dosudio penal za goste iz Ivanjice <i>(iz ugla koji imamo, ruku na srce, deluje opravdano)</i>, momci u zelenim dresovima odlučili su da se povuku sa igrališta. Pauza je potrajala nekoliko minuta, <b>Bojan Nikolić</b> strpljivo čekao i dočekao da se domaći vrate na teren. Usledila je sigurna egzekucija <b>Nikole Petkovića</b> za potpuni preokret i slavlje Javora od 3:2. </p>
      <p>Podsetimo, Inđija je vodila sa 2:1 od 49. minuta. Potom su im isključena dvojica igrača sredinom drugog dela <i>(Dimitrovi i Bosančić)</i>, da bi u 80. minutu <b>Petković </b>prvo izjednačio, a potom i preokrenuo rezultat u potpunosti...<br/><i>"Odavno u Inđiji nije viđeno perfidnije suđenje. Taman se pomislilo da ne može gore od Novice Anđelovskog (i da nepominjemo ostale), ali čovek u crnom iz Kragujevca danas je demantovao na najgori mogući način. Odavno publika (inače pozorišna) u Inđiji nije ovako burno reagovala na klasičnu pljačku. Ime sudije nije vredno pomena, nadamo se da će neko pocrveneti bar u Fudbalskom savezu Srbije. Ako je Inđija tipovana za ispadanje, neka se to javno kaže, a ne ovako da iz utakmice u utakmicu to izgleda kao horor predstava. Javor je ispao taj tim srećnik koji ni po čemu nije učestvovao u ovoj raboti, nego su se Ivanjičani borili za boje svog kluba, a ne nekog trećeg"</i>, stoji na sajtu Inđije umesto klasičnog izveštaja.</p>
      <p>A evo i najzanimljivijih momenata sa današnjeg susreta:</p>
      <figure>
        <iframe src="https://www.youtube.com/embed/IDwV9f0EuD8" width="425" height="349" data-service="Youtube" scrolling="no"/>
      </figure>
      <p> Podsećanja radi, protiv Inđije je ove sezone, računajući i današnji, dosuđeno čak osam penala...</p>
    </article>
  </body>
</html>