<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696641/%D9%88%D8%B1%D9%88%D8%AF-%D9%88%D8%B2%D8%A7%D8%B1%D8%AA-%DA%A9%D8%B4%D9%88%D8%B1-%D8%A8%D8%B1%D8%A7%DB%8C-%D8%A8%D8%B1%D8%B1%D8%B3%DB%8C-%D9%BE%D9%88%D9%84%E2%80%8C%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D9%87%D8%B1%DA%AF%D9%88%D9%86%D9%87-%D8%AE%D8%B1%DB%8C%D8%AF-%D9%88-%D9%81%D8%B1%D9%88%D8%B4-%D8%B1%D8%A3%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="ورود وزارت کشور برای بررسی پول‌های انتخاباتی / برخورد با هرگونه خرید و فروش رأی"/>
    <meta property="og:description" content="ورود وزارت کشور برای بررسی پول‌های انتخاباتی / برخورد جدی با هرگونه خرید و فروش رأیمعاون سیاسی وزیر کشور با تاکید براینکه در وزارت کشور و هنگام انتخابات مسئله پول‌های انتخاباتی به دقت مورد بررسی قرار می‌گیرد، گفت: در لایحه دولت برای انتخابات ‌می‌توانستیم ‌ورود پول‌هایی با مرجع مجهول در انتخا‌با‌ت را مورد بررسی قرار دهیم."/>
  </head>
  <body>
    <article>
      <h1>ورود وزارت کشور برای بررسی پول‌های انتخاباتی / برخورد با هرگونه خرید و فروش رأی</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033238_223.jpg"/>
      </figure>
      <p>ورود وزارت کشور برای بررسی پول‌های انتخاباتی / برخورد جدی با هرگونه خرید و فروش رأی<br/>معاون سیاسی وزیر کشور با تاکید براینکه در وزارت کشور و هنگام انتخابات مسئله پول‌های انتخاباتی به دقت مورد بررسی قرار می‌گیرد، گفت: در لایحه دولت برای انتخابات ‌می‌توانستیم ‌ورود پول‌هایی با مرجع مجهول در انتخا‌با‌ت را مورد بررسی قرار دهیم.</p>
      <p>به گزارش خبرگزاری تسنیم از همدان، جمال عرف امشب در دیدار با نمایندگان اقشار و معتمدین استان همدان اظهار داشت: در بیستمین سفر خود به شهرستان‌ها افتخار دارم میهمان مردم همدان باشم و بدانید بیش از شما من نیازمند شنیدن نظرات شما هستم.</p>
      <p>معاون وزیر کشور با تاکید براینکه اگر امنیت، اعتلاء و پیشرفت کشور را می‌خواهیم باید انتخاباتی با مشارکت بالای مردم را رقم بزنیم، تصریح کرد: همه باید تلاش کنیم صندوق‌های رای پر قدرت داشته و آنها را محل حل و فصل مسائل قرار دهیم.</p>
      <p>وی با اشاره به لزوم بالا بردن آستانه تحمل در افراد افزود: سال گذشته منشور گفت‌وگو توسط وزیر کشور آماده و ابلاغ شد به همین دلیل تصمیم گرفتیم این منشور را در برنامه‌های خود به‌کار گیریم.</p>
      <p>معاون سیاسی وزیر کشور بیان کرد: از جمله مشکلات کنونی کشور کمبود گفت‌وگو بین افراد و جریان‌هاست به همین دلیل نیز بسیاری از ما آستانه تحملمان پایین است.</p>
      <p>وی با تاکید براینکه‌ اهداف همه ما مشترک است، ابراز کرد: همه ما اعتلای نظام اسلامی، پیشرفت کشور، موفقیت دولت و غیره را دنبال می‌کنیم پس بهتر است اشتراکات بیش از افتراق‌ها مورد توجه قرار گیرد.</p>
      <p>عرف با تشریح فعالیت‌های معاونت سیاسی وزارت کشور بیان کرد: فعال کردن احزاب سیاسی، راه‌اندازی خانه احزاب در 17 استان و ریاست دوره‌ای هر یک از جریانات سیاسی بر این خانه از جمله اقدامات انجام شده از سوی ماست.</p>
      <p>وی با تاکید براینکه انسجام و افزایش رضایتمندی از دیگر برنامه‌ها و اهداف ما در دولت است، گفت: هر چه میزان کارآمدی، انسجام و ثبات در جامعه بیشتر شود مسئولان و اقشار مختلف مردم نیز احساس خوب‌تری خواهند داشت.</p>
      <p>معاون سیاسی وزیر کشور درباره ردصلاحیت‌ها توسط شوای نگهبان نیز بیان کرد: وزارت کشور در آنچه به وی مربوط می‌شود مداخله می‌کند یعنی ما وظیفه داریم از حقوق همه دفاع کنیم مگر مواردی که در قانون به عنوان تخلف دیده شده و یا اینکه منابع چهارگانه فردی را رد کرده باشند.</p>
      <p>وی با اشاره به اینکه نکته مورد توجه ما ایجاد رقابت برای مشارکت حداکثری مردم در انتخابات است، افزود: برای تحقق این هدف نیازمندیم همه احزاب در انتخابات حضور داشته باشند به همین دلیل همه تلاش می‌کنند تا فضا رقابتی شود.</p>
      <p>عرف در پاسخ به گلایه نماینده اصلاح‌طلب همدان مبنی بر وجود اختلاف در جریان اصلاح‌طلبی با تاکید بر اینکه در فضای انتخابات قانون باید مبنای حرکت باشد، عنوان کرد: اختلاف داخلی بین تمامی طیف‌ها و جریان‌های سیاسی وجود داشته و منحصر به جریان اصلاح طلب نمی‌شود.</p>
      <p>وی گفت: قرار بود براساس تصمیم کمسیون 10 احزاب که کمیسیونی فرا قوه‌ای است به جای دو تن از دبیران کل احزاب ملی اصلاح طلب که به لحاظ قانونی اجازه حضور در جلسه را نداشتند، قائم مقامشان در جلسات حاضر شوند اما وقتی موضوع در جلسه احزاب مطرح شد، در کمال تعجب به جای اصولگرایان، نماینده یک حزب اصلاح طلب اعتراض کرده و باقی نمایندگان جریان اصلاح طلبی نیز به نشانه اعتراض جلسه ترک کردند که همین نشان دهنده اختلاف شدید بین این جریان بود.</p>
      <p>معاون سیاسی وزیر کشور با بیان اینکه مشار‌کت، سلامت، رقابت و امنیت چهار مولفه انتخابات امسال را تشکیل می‌دهند، افزود: خوشبختانه در حوزه امنیت به خاطر مردم و دستگاه‌های ذیربط نگرانی جدی نداریم و این از اعجاز جمهوری اسلامی است.</p>
      <p>وی با تاکید براینکه در بحث رقابت نیز تلاش ما بر رقابتی شدن فضا در چارچوب قانون است، مطرح کرد: در بخش سلامت انتخابات نیز بخشی از این موضوع مهم به رفتار خود کاندیداها باز می‌گردد هرچند ما تمام رفتارها و مسائل را از پیش از انتخابات، حین انتخابات و بعد از آن را در چند بّعد بررسی می‌کنیم تا سلامت آن تامین شود.</p>
      <p>عرف با اشاره به لایحه دولت برای انتخابات ابراز کرد: در این لایحه می‌توانستیم موضوع ورود پول‌هایی با مرجع مجهول را مورد بررسی قرار دهیم یعنی مطابق آن باید هر نامزد انتخاباتی اعلام می‌کرد این پول ها را از کجا آورده است اما به دلایلی این لایحه به انتخابات نرسید.</p>
      <p>وی با تاکید براینکه در وزارت کشور و هنگام انتخابات مسئله پول‌های انتخاباتی به دقت مورد بررسی قرار می‌گیرد، عنوان کرد: از جمله مصادیقی که سلامت انتخابات را بر هم می‌زند مسئله خرید و فروش رای به ویژه در شهرستان و مناطق حاشیه‌ای آنهاست و ما در صورت مشاهده با آن به شدت برخورد می‌کنیم.</p>
      <p>معاون وزیر کشور خطاب به نمایندگان اقشار و معتمدین همدان گفت: از جمله افرادی که سبب مشارکت بیشتر مردم در انتخابات می‌شود شما هستید که گروه‌های واسط بین مردم و دولت به شمار می‌آیید.</p>
    </article>
  </body>
</html>