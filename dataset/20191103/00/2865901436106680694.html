<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/jokiceva-briljantnost-za-slom-orlanda-iz-okreta-s-jedne-noge-preko-vucevica-s-velikim-lukom-video/341478"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Jokićeva briljantnost za slom Orlanda - iz okreta, s jedne noge, preko Vučevića s velikim lukom (VIDEO)"/>
    <meta property="og:description" content="Srbin ponovo najbolji, Denver slavio na Floridi"/>
  </head>
  <body>
    <article>
      <h1>Jokićeva briljantnost za slom Orlanda - iz okreta, s jedne noge, preko Vučevića s velikim lukom (VIDEO)</h1>
      <h2>Srbin ponovo najbolji, Denver slavio na Floridi</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>
        <b>Pobedi se u zube ne gleda, kakva god ona bila. A, u okršaju Orlanda i Denvera gde je preovladavala tesna defanzivna borba, bolji su bili Nagetsi – 91:87.</b>
      </p>
      <p>Posle možda i neočekivanih poraza od Dalasa i pogotovo Nju Orleansa, Denver je imao spreman odgovor i zaustavio slom ekipe u pravom trenutku. I opet sve zahvaljujući <b>Nikoli Jokiću</b>! Dosadili smo vam verovatno sa pričom da je <b>Jokić</b> bio najbolji u pobedničkim redovima, ali takvo je stanje stvari. Najbolji centar sveta proveo je na parketu nešto više od trideset jednog minuta i svoje veče upotpunio sa 20 poena (7/14 iz igre, 3/7 za tri), te sedam uhvaćenih i četiri podeljene lopte. Posle nešto sporijeg prvog poluvremena, <b>Jokić</b> je na otvaranju trećeg kvartala ubacio dve trojke kojim je izvršio pritisak na domaćina, ali se igrači Orlanda nisu uplašili. Naprotiv, uzvratili su udarac i nakratko poveli s poena razlike. Nagetsi nisu odustajali, pa se njihova navalentnost isplatila. Usledila je serija 13:2 kojom su gosti uzeli prvo vođstvo na četiri minuta do odlaska na poslednji mali odmor. Lopta je počela da se kreće više i brže, a Nagetsi su mnogo više počeli da napadaju obruč i Orlando nije mogao da izdrži toliki pritisak.</p>
      <figure>
        <iframe src="https://www.youtube.com/embed/0DU1sphVSUQ" width="425" height="349" data-service="Youtube" scrolling="no"/>
      </figure>
      <p>Kada je bilo najpotrebnije, ponovo se na parketu oglasio <b>Nikola Jokić</b>. Navikli ste da mađioničar iz Sombora uvek ima spreman trik, a ovog puta iz šešira izvukao je šut koji je potpuno slomio Medžike! Šut iz okreta, s jedne noge, preko <b>Nikole Vučevića</b> s velikim lukom! Bilo je to na tek nešto manje od dva minuta do kraja utakmice, u situaciji kada su Nagetsi vodili s 82:81. <b>Jokićeva</b> briljantnost pokazala je da Orlando nije bio spreman na tako nešto, pošto je usledio drastičan pad koji je značio samo jedno – poraz.</p>
      <p>I pored trijumfa, ostaje da Denver i dalje traži svoj napadački ritam. Izabranici <b>Majkla Melouna</b> su i sinoć šutirali samo 37 odsto iz igre, odnosno 32,1 odsto za tri poena. Orlando jeste odigrao dobru odbranu, ali Denver ipak godinama važi za elitni napadački tim koji živi od brzih kretnji lopte i igrača. Zbog toga su prošle noći razliku napravili bolji procenti šuta sa linije slobodnih bacanja i defanzivni odgovor Nagetsa na Orlandovu postavku, što je dovelo do toga da domaćin puca tek 20,7 odsto van linije 7,25 metara...</p>
      <figure>
        <iframe src="https://www.youtube.com/embed/jfkN94EV_iE" width="425" height="349" data-service="Youtube" scrolling="no"/>
      </figure>
      <p>Od <b>Jokića</b> efikasniji je jedino bio <b>Džamal Mari</b> s 22 poena (7/15 iz igre), dok su dvocifreni bili još samo <b>Geri Heris</b> sa 13 i <b>Monte Moris</b> s 10 poena. Kod Orlanda <b>Nikola Vučević</b> je ubeležio 24 poena (10/16 iz igre), uz sedam skokova i dve asistencije. <b>Aron Gordon</b> je upisao 21, a <b>Evan Furnije</b> 11 poena.</p>
      <figure>
        <iframe src="https://www.youtube.com/embed/UW4hrZb_ABY" width="425" height="349" data-service="Youtube" scrolling="no"/>
      </figure>
      <p>
        <b>NBA – rezultati</b>
      </p>
      <p>Detroit – Bruklin 113:109<br/>/Dramond 25 – Irving 20/</p>
      <p>Orlando – Denver 87:91<br/>/Vučević 24 – Denver 20/</p>
      <p>Memfis – Finiks 105:114<br/>/Morant 24 – Buker 21/</p>
      <p>Milvoki – Toronto 115:105<br/>/Adetokunbo 36 – Lauri 36/</p>
      <p>Vašington – Minesota 109:131<br/>/Bil 30 – Vigins 21/</p>
      <p>Golden Stejt – Šarlot 87:93<br/>/Paskal 25 – Bejkon 25/</p>
      <p>Portland – Filadelfija 128:129<br/>/Lilard 33 – Horford 25/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/03.11.2019/istok5.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/03.11.2019/zapad5.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>