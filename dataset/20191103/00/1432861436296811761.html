<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/spain/za-kakvo-e-var-real-izpusna-zlaten-shans-u-doma-a-sydiqta-izpusna-100-ova-duzpa-1391181.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-03T00:03:00+00:00"/>
    <meta property="og:title" content="За какво е ВАР? Реал изпусна златен шанс у дома, а съдията изпусна 100%-ова дузпа"/>
    <meta property="og:description" content="Системата видео асистент рефер отново ще е най-дискутираната тема във футбола в неделния ден, след като Реал Мадрид имаше напълно основателни претенции за дузпа в края на мача срещу Бетис за игра с ръка на Манди в наказателното поле Такава не последва, а кралете изпуснаха златен шанс да бият опашкаря и да изпреварят Барселона в класирането - 0:0 на Сантиаго Бернабеу"/>
  </head>
  <body>
    <article>
      <h1>За какво е ВАР? Реал изпусна златен шанс у дома, а съдията изпусна 100%-ова дузпа</h1>
      <address><time datetime="2019-11-03T00:03:00+00:00">03 Nov 2019, 00:03</time> by <a rel="author">Sportlive.bg</a></address>
      <p>Системата "видео асистент рефер" отново ще е най-дискутираната тема във <b><a href="https://www.sportlive.bg/">футбола</a></b> в неделния ден, след като Реал Мадрид имаше напълно основателни претенции за дузпа в края на мача срещу Бетис за игра с ръка на Манди в наказателното поле. Такава не последва, а "кралете" изпуснаха златен шанс да бият опашкаря и да изпреварят Барселона в класирането - 0:0 на "Сантиаго Бернабеу". </p>
      <p>Още в 8' <b><a href="https://www.sportlive.bg/tags/3457">Реал Мадрид </a></b>успя да открие резултата, след като с пета Карим Бензема намери Еден Азар по крилото, а той развинти цялата защита на Бетис и реализира с плътен удар покрай вратаря. След справка с VAR обаче се оказа, че при подаването на Бензема белгийският ас е в засада. </p>
      <p>В 22' пък Бетис можеше да открие резултата, но удар на Набил Фекир мина встрани от вратата. Малко след това пък Лорен пробва да прехвърли Куртоа от 40 метра, но стражът съумя да избие в корнер. До края на полувремето Азар и Бензема имаха добри удари към вратата на Бетис, но Роблес се намеси и запази паритета. </p>
      <p>В началото на второто полувреме Ферлан Менди изненадващо се оказа сам срещу вратаря, изведен от Тони Кроос, но защитникът прати топката в гредата. Бензема и Азар пробваха удари отдалеч, но неуспешни, докато Бетис имаше няколко отлични атаки през втората част. Най-добрата бе в 74', когато при ситуация трима срещу двама Фекир напредна през центъра, но вместо да подаде на свой съотборник, реши да стреля и Куртоа спаси. </p>
      <p>В последните 15 минути Реал получи куп шансове да се разпише. Серхио Рамос стреля два пъти с глава, но неточно, а резервата Винисиус Жуниор на два пъти получи топка в наказателното поле, но и при двата случая Роблес спечели задочния спор с нападателя. В последната минута на продължението пък при карамбол в наказателното поле защитник на Бетис успя да избие в корнер преди Йович да засече топката във вратата - краен резултат 0:0. </p>
      <p>Най-големите претенции, и то с право, домакините ще имат за 83', когато при опит за центриране на Менди топката се удари в ръката на защитник на Бетис. Ръката не беше до тялото на играча и по този начин бе спряна директна опасност за вратата на гостите. Дори след справка с VAR обаче главният рефер не отсъди дузпа. </p>
      <p>С поделените точки "кралете" изпуснаха златен шанс да се възползват от шокиращата загуба на Барселона. Двата отбора вече са с по 22 точки на върха в класирането, а колебливите изяви на "белия балет" продължават. Само преди два кръга отборът загуби от Майорка с 0:1, а през седмицата удари с 5:0 Леганес. Сега обаче отборът показа за пореден път голямата си слабост - създаването и реализирането на положения. </p>
      <related>
        <h4>Още по темата</h4>
        <a href="https://www.sportlive.bg/worldfootball/spain/Levante-matira-Barselona-s-geroichen-obrat-sprq-seriqta-im-v-La-Liga-1391141.html"/>
        <a href="https://www.sportlive.bg/worldfootball/spain/Rykovodstvoto-na-Real-iska-Zidan-da-uredi-otnosheniqta-si-s-Bejl-1391089.html"/>
        <a href="https://www.sportlive.bg/worldfootball/spain/Misleh-che-shte-umra-Marselo-prizna-za-panik-ataka-predi-finala-v-ShL-1390737.html"/>
        <a href="https://www.sportlive.bg/worldfootball/spain/Zidan-otlichi-edin-ot-igrachite-si-Toj-pravi-poveche-za-otbora-ot-vsichki-1390482.html"/>
        <a href="https://www.sportlive.bg/worldfootball/spain/Mesi-trqbva-da-premine-v-Real-Madrid-za-da-se-dokazhe-kato-naj-dobriq-1390555.html"/>
      </related>
    </article>
  </body>
</html>