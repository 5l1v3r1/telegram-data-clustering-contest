<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/articles/0,7340,L-3772824,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="תושבי אור יהודה נגד עמוס לוזון: תובעים לפצותם ב-25 מיליון שקל"/>
    <meta property="og:description" content="לטענת התושבים בשכונת נווה סביון, פרויקט פינוי-בינוי מתוכנן הכולל תריסר בניינים בני 17 קומות וישמש בין היתר את העירייה, יפגע באיכות חייהם. הם החליטו לתבוע מהרשות המקומית פיצוי בגין ירידת ערך הדירות"/>
  </head>
  <body>
    <article>
      <h1>תושבי אור יהודה נגד עמוס לוזון: תובעים לפצותם ב-25 מיליון שקל</h1>
      <h2>לטענת התושבים בשכונת נווה סביון, פרויקט פינוי-בינוי מתוכנן הכולל תריסר בניינים בני 17 קומות וישמש בין היתר את העירייה, יפגע באיכות חייהם. הם החליטו לתבוע מהרשות המקומית פיצוי בגין ירידת ערך הדירות</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">דב כהן</a></address>
      <p>בשיתוף מערכת זירת הנדל"ן</p>
      <p>אור יהודה כמרקחה. פרויקט הפינוי-בינוי המקודם במתחם רחוב העצמאות בעיר, שאושר בוועדה המחוזית בינואר 2016 וזוכה לתמיכת העירייה, מעורר מחאה בקרב תושבי שכונת נווה סביון החיים בסמיכות לו, ובאחרונה אף הגיע הסכסוך לדיון בוועדה המקומית לתכנון ובנייה בעיר.</p>
      <p>התובעים, 57 בעלי דירות ברחוב, הגישו לוועדה תביעה בצירוף חוות דעת שמאית שנערכה על ידי השמאית דליה עסיס, בה הם טוענים כי אישור הפרויקט כבר הביא לירידת ערך מהותית של הנכסים שברשותם. משכך הם תובעים פיצויים על ירידת ערך לפי סעיף 197 לחוק התכנון והבנייה, בסך של 25 מיליון שקל.</p>
      <p>מי שמקדמת את הפרויקט היא קבוצת א. דורי שבבעלות איש העסקים עמוס לוזון. החברה נמצאת בימים אלה בקשיים כלכליים ואף הודיעה באחרונה לנושיה על כוונתה להגיש בקשה להקפאת הליכים.</p>
      <p>הפרויקט המדובר כולל הקמת 12 מגדלי מגורים סמוכים זה לזה בגובה של 17 קומות, ובהם 744 יחידות דיור על מגרש בשטח כולל של כ-16 דונם. בנוסף יוקמו שני מבני ציבור בני ארבע קומות ומבנה ציבור אחד בן 15 קומות מעל קומת מסחר, שבו ימוקמו, בין היתר, משרדי עיריית אור יהודה.</p>
      <figure>
        <img src="https://images1.calcalist.co.il/PicServer3/2018/01/03/784614/BQ2R7956_l.jpg"/>
        <figcaption>עמוס לוזון. "אף תושב לא יכול היה לצפות צפיפות כזו" <br/>צילום: אוראל כהן</figcaption>
      </figure>
      <p>
        <b>אין מוצא </b>
      </p>
      <p>בפנייתם לוועדה המקומית ציינו התובעים כי כיום הם נהנים מנוף עירוני פתוח וחשיפה מלאה לשמש, וחלקם אף ממערכת חימום מים סולרית מהקולטנים שמותקנים על הגגות. לטענתם, הפרויקט שאושר יביא להקמת רצף מגדלי מגורים ומבני ציבור עם מרווחים קטנים ביניהם, אשר ייצרו חומה שתחסום את הנוף ותגרום להצללה על מבני מגוריהם.</p>
      <p>עוד נטען בחוות הדעת השמאית כי דיירי "הפרויקט הפוגע", לשון המסמך, עתידים להשתמש בצירי התחבורה הפנימיים הקיימים, המהווים את המוצא היחיד מהחניונים התת-קרקעיים והעיליים המתוכננים אל הרחובות ספיר, ענבר ובן גוריון – צירי תחבורה המשמשים כיום את דיירי שכונת נווה סביון. לטענתם הדבר יכביד משמעותית על עומסי התנועה במקום ויגביר את מצוקת החניה.</p>
      <p>השמאית עסיס מציינת כי "כל התנועה תתנקז לרחוב אחד בלבד – רחוב משה דיין, הממוקם בחזית מבני התובעים ואשר יהפוך להיות ציר תחבורה עמוס. עומס התנועה בהכרח יעלה את מפלס הרעש, יגביר את הזיהום מכלי הרכב ויגדיל את זמני היציאה והכניסה לשכונה בכלל, ולחניונים של דירות התובעים בפרט".</p>
      <p>לפי חוות הדעת בת 80 העמודים, הפרויקט יביא גם להגדלה משמעותית של הצפיפות בשכונה: בעוד במצב הקיים יש ברחוב 438 יחידות דיור המתפרשות על שטח של כ-34 דונם – כלומר צפיפות של 13 דירות לדונם – בתום הפרויקט הצפיפות תעלה ל-31 דירות לדונם. לפי עסיס, שינוי משמעותי זה בצפיפות ישנה לחלוטין את אופייה של השכונה. "אף תושב לא היה יכול לצפות צפיפות כזו כחלק מגידול ופיתוח טבעי של עיר כגון אור יהודה", נכתב.</p>
      <p>גם הפן המסחרי בתוכנית מעורר תרעומת בקרב תושבי הרחוב. לפי התובעים, הקמת 15 קומות מעל קומת מסחר והעתקתו של בית העירייה לשכונה, "מקרבים את מרכז העיר לשכונת נווה סביון, אשר נהנית היום משקט יחסי ותנועה דלילה הן של הולכי רגל והן של כלי רכב. יש כאן שינוי מהותי של שכונת מגורים לאזור שיהפוך להיות מרכז העיר", נקבע בחוות הדעת.</p>
      <p>התובעים מיוצגים על ידי עו"ד ברק קינן ממשרד עו"ד פירון.</p>
      <figure>
        <img src="https://images1.calcalist.co.il/PicServer3/2019/04/11/898796/21_l.jpg"/>
        <figcaption>דליה עסיס. שכונת מגורים תהפוך להיות "מרכז העיר" <br/>צילום: אלן צ'פלסקי</figcaption>
      </figure>
      <p>
        <b>לומדים את הדברים</b>
      </p>
      <p>עו"ד איתי הס ממשרד אגמון ושות' רוזנברג הכהן ושות', ועו"ד עופר שפירא ממשרד שפירא ושות', אשר מונו בתחילת השבוע כנאמנים זמניים של חב' א. דורי, מסרו בתגובה לדברים: "מאז מינוינו אנו בוחנים את כלל פעילויות החברה, לרבות פרויקט זה. אנו לומדים את הנושא, ולאחר מכן נגבש את עמדתנו ונגיב לדברים".</p>
      <p>עו"ד איל מאמו ועו"ד גל אוהב ציון ממשרד אגמון ושות' רוזנברג הכהן ושות' מסרו מטעמה של הוועדה המקומית לתכנון ובנייה אור יהודה: "התביעה התקבלה ובימים אלו הוועדה המקומית המוסמכת להכריע בנושא לומדת אותה ותדון בה בעת הקרובה כדי לקבל החלטה בהתאם לחוק".</p>
      <p>
        <a href="https://www.calcalist.co.il/home/0,7340,L-5232,00.html">לכתבות נוספות היכנסו אל זירת הנדל"ן &gt;&gt;</a>
      </p>
    </article>
  </body>
</html>