<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696608/%D8%A7%D9%81%D8%B4%D8%A7%DB%8C-%D9%86%D9%82%D8%B4-%D9%88-%D8%AF%D8%B3%D8%AA%D9%85%D8%B2%D8%AF-30-%D9%87%D8%B2%D8%A7%D8%B1-%D8%B3%D8%B1%D8%A8%D8%A7%D8%B2-%D8%B3%D9%88%D8%AF%D8%A7%D9%86%DB%8C-%D8%AF%D8%B1-%DB%8C%D9%85%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="افشای نقش و دستمزد 30 هزار سرباز سودانی در یمن"/>
    <meta property="og:description" content="اطلاعاتی که انصارالله امروز (یکشنبه) درباره تلفات سنگین در میان نیروهای سودانی در یمن فاش کرد، بار دیگر توجه‌ها را به مسأله این نیروها، جدال درباره آنها، نقشی که در یمن ایفا می‌کنند و میزان واقعی تلفات آنها جلب کرد."/>
  </head>
  <body>
    <article>
      <h1>افشای نقش و دستمزد 30 هزار سرباز سودانی در یمن</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033196_166.jpg"/>
      </figure>
      <p>اطلاعاتی که انصارالله امروز (یکشنبه) درباره تلفات سنگین در میان نیروهای سودانی در یمن فاش کرد، بار دیگر توجه‌ها را به مسأله این نیروها، جدال درباره آنها، نقشی که در یمن ایفا می‌کنند و میزان واقعی تلفات آنها جلب کرد.</p>
      <p>به گزارش ایسنا، شبکه الجزیره پس از افشای آمار سنگین تلفات نظامیان سودانی شرکت کرده در عملیات نظامی ائتلاف متجاوز در یمن گزارشی را درباره تعداد، مأموریت، محل استقرار، دستمزد و سن این سربازان منتشر کرد.</p>
      <p>
        <b>تعداد</b>
      </p>
      <p>محمد حمدان دقلو، معاون رئیس شورای حاکمیتی سودان شمار نظامیان کشورش در یمن را ۳۰ هزار سرباز اعلام کرد که اغلب آنها از نیروهای واکنش سریع هستند که دولت سابق سودان (عمر البشیر) از آنها در جنگ دارفور استفاده ‌کرده بود.</p>
      <p>
        <b>سن</b>
      </p>
      <p>طبق گزارش نیویورک تایمز، ۴۰ درصد از این نظامیان کودک و نوجوان هستند که در مناطق مرزی با عربستان آموزش می‌بینند.</p>
      <p>این روزنامه همچنین گزارش داد که این کودک سربازها ۱۴ تا ۱۷ سال سن دارند و از چهار سال پیش در میان ۱۴ هزار تن از نیروهای سودان می‌جنگند و صدها تن از آنها تاکنون کشته شدند.</p>
      <p>
        <b>دستمزد و امتیازات</b>
      </p>
      <p>نیویورک تایمز در ادامه آورده است: نظامیان سودانی در یگان‌های ۵۰۰ و ۷۵۰ نفره تقسیم شده‌اند و میانگین دستمزد کودک‌سربازهای مبتدی ماهیانه ۴۸۰ دلار و افسران ۵۳۰ دلار است.</p>
      <p>این نیروهای پس از گذشت شش ماه کار، ۱۰ هزار دلار دریافت می‌کنند.</p>
      <p>سودان با آغاز عملیات موسوم به "طوفان قاطع" در سال ۲۰۱۵ اعلام کرد که چهار جنگنده این کشور نیز به این عملیات ملحق خواهند شد اما تنها دو فروند از این جنگنده‌ها در عملیات مشارکت کردند.</p>
      <p>
        <b>مأموریت و نقش</b>
      </p>
      <p>از جمله ماموریت نیروهای سودان در یمن، انجام عملیات زمینی در منطقه ساحل غربی است و چهار تیپ از این نیروها نیز در مرز یمن با عربستان مستقر هستند.</p>
      <p>این نیروها مسؤولیت حفاظت از پایگاه‌های امارات در جنوب یمن را بر عهده دارند و به طبق گزارش روزنامه لوموند، ائتلاف متجاوز عربی از آنها به عنوان هیزم آتش نبرد در ساحل غربی استفاده می‌کند.</p>
      <p>
        <b>فرماندهان نظامی</b>
      </p>
      <p>از جمله فرماندهان نظامی سودان در جنگ یمن، "عماد مصطفی عدوی"، رئیس سابق ستاد کل ارتش سودان است که در سال ۲۰۱۶ از پایگاه "العند" بازدید کرد. عبدالفتاح البرهان، رئیس شورای حاکمیتی سودان نیز با هماهنگی محمد حمدان دقلو معروف به حمیدتی نیز بر نیروهای سودانی حاضر در یمن نظارت داشته‌اند.</p>
      <p>
        <b>نقشه استقرار</b>
      </p>
      <p>نیروهای سودان در تعز، الحدیده، لحج، حجه و صعده مستقر هستند و نیروهای آن معمولا در تمامی عملیات‌های ائتلاف عربی به سرکردگی عربستان در جنوب یمن حضور داشته‌اند.</p>
      <p>
        <b>تلفات</b>
      </p>
      <p>در سپتامبر ۲۰۱۸ محمد حمدان دقلو، فرمانده نیروهای واکنش سریع سودان به کشته شدن ۴۱۲ سرباز سودانی از جمله ۱۴ افسر اذعان کرد. این در حالی است که یک مقام دولتی سودان شمار کشته‌های ارتش این کشور در جنگ یمن را حدود ۸۵۰ افسر و سرباز اعلام کرد.</p>
      <p>علی‌رغم حمایت سودان با نیرو و تجهیزات از جنگ ائتلاف علیه یمن، اما این کشور در طول چهار سال گذشته هیچ دستاورد قابل ملاحظه‌ای نداشته است.</p>
    </article>
  </body>
</html>