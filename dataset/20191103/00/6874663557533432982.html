<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3772958,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="הראש היהודי ממציא לנו פטנטים: יבוא בשר חזיר &quot;יתאפשר&quot; עם תעודת כשרות בלבד"/>
    <meta property="og:description" content="תקנות חדשות עליהן חתם שר הכלכלה אלי כהן במרץ, שייכנסו לתוקפן בסוף החודש, קובעות כי יבוא בשר לא כשר יתאפשר רק עם תעודת כשרות. מדובר, מן הסתם, בדרישה בלתי אפשרית - שחוסמת הלכה למעשה את הדרך ליבואנים"/>
  </head>
  <body>
    <article>
      <h1>הראש היהודי ממציא לנו פטנטים: יבוא בשר חזיר "יתאפשר" עם תעודת כשרות בלבד</h1>
      <h2>תקנות חדשות עליהן חתם שר הכלכלה אלי כהן במרץ, שייכנסו לתוקפן בסוף החודש, קובעות כי יבוא בשר לא כשר יתאפשר רק עם תעודת כשרות. מדובר, מן הסתם, בדרישה בלתי אפשרית - שחוסמת הלכה למעשה את הדרך ליבואנים</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">נורית קדוש</a></address>
      <p>תקנות חדשות עליהן חתם שר הכלכלה אלי כהן במרץ, שייכנסו לתוקפן בסוף החודש, קובעות כי יבוא בשר חזיר יתאפשר עם תעודת כשרות בלבד. מדובר בדרישה בלתי אפשרית שחוסמת הלכה למעשה את הדרך ליבואנים.</p>
      <p> </p>
      <figure>
        <img src="https://images1.calcalist.co.il/PicServer2/20122005/115303/shutterstock_41381179_l.jpg"/>
        <figcaption>חזירים. 102 טון יובאו ב־2018 <br/>צילום: shutterstock</figcaption>
      </figure>
      <p>זאת על מנת לתקן פרצה בחוק, שמאפשרת לשר הכלכלה במקרים מסוימים לאשר רשיונות ליבוא בשר ללא תעודת הכשר. בשנת 1994 נחקק חוק הבשר האוסר על יבוא בשר לא כשר לישראל. לטענת יבואנים בשוק המזון הלא כשר, בזכות הסעיף שמותיר שיקול דעת לשר, התאפשר עד כה יבוא של כ־10 סוגים של חלקי פנים, ביניהם שומן חזיר.</p>
      <figure>
        <img src="https://images1.calcalist.co.il/PicServer3/2018/12/31/873538/1NL.jpg"/>
        <figcaption>אלי כהן <br/>צילום: יאיר שגיא</figcaption>
      </figure>
      <p>לטענת גורמים במגזר החרדי, בעוד שחלקי בשר ניתן לזהות, שומן אי אפשר והכנסתו לישראל עלולה ליצור בלבול ולהכשיר שומרי כשרות. הערכות הן, כי בעקבות כך, שונו התקנות באופן האוסר לחלוטין יבוא. עיקר בשר החזיר הנצרך בישראל, הינו מגידול מקומי. היקפי היבוא של חלקי בשר ושומן חזיר, זניחים ביחס לייבוא בשר כשר. על פי נתוני הלשכה המרכזית לסטטיסטיקה, בשנת 2018 הסתכם יבוא חלקי ושומן חזיר ב־102 טון. ב־2017 הכמות עמדה על 90 טון ושנה קודם לכן על 79 טון בלבד. זאת לעומת עשרות אלפי טון בשר כשר שמיובא לישראל בשנה.</p>
      <p>ממשרד הכלכלה נמסר: “מדובר בשיקוף של החוק הקיים: חוק בשר ומוצריו משנת 1994, ובכך אין כל חדש באשר לייבוא מוצרים אלו”.</p>
    </article>
  </body>
</html>