<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696635/%D8%B9%D8%B6%D9%88-%D9%87%DB%8C%D8%A7%D8%AA%E2%80%8C%D8%B1%D8%A6%DB%8C%D8%B3%D9%87-%D9%85%D8%AC%D9%84%D8%B3-%D9%81%D8%B1%D8%AF%D8%A7-%D8%B3%D8%A7%D9%85%D8%A7%D9%86%D9%87-%D8%AB%D8%A8%D8%AA-%D8%A7%D9%85%D9%88%D8%A7%D9%84-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%AF%D8%B1-%D9%85%D8%AC%D9%84%D8%B3-%D9%85%D8%B3%D8%AA%D9%82%D8%B1-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="عضو هیات‌رئیسه مجلس: فردا سامانه ثبت اموال نمایندگان در مجلس مستقر می‌شود"/>
    <meta property="og:description" content="عضو هیات‌رئیسه مجلس، گفت: ثبت اموال مسئولان ضرورتی بود که باید اتفاق می‌افتاد و سامانه از فردا برای ثبت اموال نمایندگان مجلس مستقر خواهد شد. نمایندگان می‌توانند اسناد خود را بیاورند و در مجلس اموال‌شان را ثبت کنند یا در منازل‌شان این کار را انجام دهند و هر چقدر دارایی دارند را باید ثبت کنند."/>
  </head>
  <body>
    <article>
      <h1>عضو هیات‌رئیسه مجلس: فردا سامانه ثبت اموال نمایندگان در مجلس مستقر می‌شود</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p>عضو هیات‌رئیسه مجلس، گفت: ثبت اموال مسئولان ضرورتی بود که باید اتفاق می‌افتاد و سامانه از فردا برای ثبت اموال نمایندگان مجلس مستقر خواهد شد. نمایندگان می‌توانند اسناد خود را بیاورند و در مجلس اموال‌شان را ثبت کنند یا در منازل‌شان این کار را انجام دهند و هر چقدر دارایی دارند را باید ثبت کنند.</p>
      <figure>
        <img src="https://cdn.asriran.com/files/fa/news/1398/8/12/1033232_904.jpeg"/>
      </figure>
      <p> اکبر رنجبرزاده در گفت‌وگو با اعتمادآنلاین، با اشاره به اینکه ثبت اموال مسئولان موجب ایجاد اعتماد عمومی در کشور می‌شود، گفت: درصد بسیار بالایی از مسئولان کشور از سلامت مالی و اقتصادی برخوردار هستند، اما فساد مالی چند مسئول موجب آزرده خاطر شدن مردم می‌شود و مردم هم حق دارند. شفافیت اموال مسئولان موجب آرامش جامعه می‌شود، همچنین اعتماد عمومی که پشتوانه اصلی نظام است با این اقدام به کشور برمی‌گردد.</p>
      <p>او ادامه داد: ثبت اموال مسئولان ضرورتی بود که باید اتفاق می‌افتاد و سامانه از فردا برای ثبت اموال نمایندگان مجلس مستقر خواهد شد. نمایندگان می‌توانند اسناد خود را بیاورند و در مجلس اموال‌شان را ثبت کنند یا در منازل‌شان این کار را انجام دهند و هر چقدر دارایی دارند را باید ثبت کنند.</p>
      <p>این عضو هیات‌رئیسه مجلس شورای اسلامی تاکید کرد: ثبت اموال مسئولان بسیار ارزشمند است و می‌تواند آرامش را به جامعه برگرداند.</p>
      <p>رنجبرزاده در مورد ضعف‌های قانون ثبت اموال مسئولان گفت: در ظاهر نمی‌توان گفت این قانون ضعفی دارد. اموالی همچون طلا و جواهر، سکه، دلار، پول نقد و سپرده‌های بانکی هم در سامانه دیده شده است و مسئولان باید هر آنچه را دارند در سامانه ثبت کنند.</p>
      <p>او تاکید کرد: ثبت اموال مسئولان حرکت انقلابی بسیار خوبی است و مسئولان باید آماده پوشیدن لباس ایثار و ازخودگذشتگی باشند نه اینکه خدایی ناکرده مردم را فدای خود کنند و در جهت مسابقه تجمیع ثروت پیشگام باشند.</p>
      <p>این نماینده مجلس با اشاره به شکاف طبقاتی میان مردم عراق و نمایندگان مجلس‌شان گفت: یکی از گرفتاری‌های عراق این است که راه را اشتباه می‌روند و تفاوت زیادی میان مردم و نمایندگان مجلس‌شان وجود دارد. بخشی از مردم عراق هم از این بابت ناراحت هستند.</p>
    </article>
  </body>
</html>