<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/filip-kostic-za-mozzart-sport-posle-rasturanja-bajerna-teze-mi-je-u-reprezentaciji-nema-vremena-za-uigravanje/341524"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Filip Kostić za MOZZART Sport posle rasturanja Bajerna: Teže mi je u reprezentaciji, nema vremena za uigravanje..."/>
    <meta property="og:description" content="Srpski as uživa u veličanstvenom trijumfu nad Bavarcima..."/>
  </head>
  <body>
    <article>
      <h1>Filip Kostić za MOZZART Sport posle rasturanja Bajerna: Teže mi je u reprezentaciji, nema vremena za uigravanje...</h1>
      <h2>Srpski as uživa u veličanstvenom trijumfu nad Bavarcima...</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">Milan Zdravković</a></address>
      <p>Titula najboljeg igrača 10. kola u Bundesligi verovatno će završiti u rukama <b>Tima Vernera</b>. Očekivano, nemački reprezentativac je dao tri komada nejakom Majncu u trijumfu Lajpciga od čak 8:0, ali ako gledamo opšti stav nemačkih novinara ubedljivo najbolji utisak u subotu popodne ostavio je naš <b>Filip Kostić</b>, <b><a href="https://mozzartsport.com/fudbal/vesti/kakvo-samaranje-bajerna-velemajstor-kostic-i-orlovi-ponizili-sampiona-nemacke-video/341416">arhitekta veličanstvenog trijumfa Ajntrahta nad Bajernom od čak 5:1</a></b>.</p>
      <p>Gol i dve asistencije <i>(najviša ocena 1 u Bildu i ostalim medijima) </i>učinak je srpskog krilnog napadača u okršaju sa dominantnim šampionom Nemačke, koji je posle više od deset godina primio pet komada na jednoj utakmici. Dovoljan razlog za mali nedeljni mini-intervju sa zvezdom dana u Bundesligi dok se uz meč Fortuna - Keln odmara od napornog okršaja s Bavarcima.<br/><b>"Ne znam da li je neki tim u poslednjih nekoliko godina uspeo da postigne pet golova protiv Bajerna. Meni to nije poznato. Znam samo da je protiv Bajerna svaki igrač dodatno motivisan, a Ajntraht je juče bio žestoko motivisan"</b>, kaže <b>Kostić</b> na početku razgovora za <i>MOZZART Sport</i>.</p>
      <p>Da li si svestan da si dobrom igrom možda potpisao i otkaz <b>Niku Kovaču</b>?<br/><b>"U fudbalu je normalno da ekipa ima oscilacije u formi. Svaka ekipa, ne samo Bajern. Mogu samo da kažem da je Niko Kovač dobar trener."</b></p>
      <p>Jeste li možda pričali posle utakmice, šta ti je <b>Kovač</b> rekao?<br/><b>"Nismo pričali posle utakmice."</b></p>
      <p>Šta bi ti savetovao Bajernu da učini, da ga otpusti ili zadrži?<br/><b>"Savetovao bih im da ga zadrže. Ne treba zaboraviti da je pre nekoliko nedelja dao Totenhemu čak sedam golova u gostima. To je samo mala kriza koja će se prebroditi. Ipak je Bajern institucija, bez obzira na pet golova koje je primio juče."</b></p>
      <figure>
        <img src="https://mozzartsport.com/upload/CKEditor/03.11.2019/2019-11-02T150521Z_35308752_RC14BB2A6D40_RTRMADP_3_SOCCER-GERMANY-SGE-BAY-REPORT.JPG"/>
      </figure>
      <p>Najčešći komentar čitalaca u izveštaju sa jučerašnje utakmice bio je ujedno i pitanje - šta to <b>Filipu</b> nedostaje u reprezentaciji Srbije da bi bio na istom nivou kao u Ajntrahtu?<br/><b>"Mislim da je u reprezentaciji malo teže jer nemam puno vremena za uigravanje. Ovde u Ajntrahtu svakog dana treniram sa ekipom i lako se snalazim na terenu, dok je u Srbiji potrebno više vremena kojeg često nema zbog zgusnutog rasporeda."</b></p>
      <p>Može li Ajntraht do titule u ovoj ludoj sezoni Bundeslige?<br/><b>"Teško... Treba biti realan. Jedino što mislim da imamo šansu da budemo u prve četiri ekipe i izborimo Ligu šampiona. Svakako da će nijanse odlučivati jer je kompletna sezona ove godine izjednačena, ali mislim da možemo dosta". </b></p>
      <p>Da li je jučerašnja utakmica pokazala da si prerastao nemački fudbal?<br/><b>"Već šestu godinu igram u Nemačkoj i lepo mi je. Uživam i ne razmišljam o promeni sredine"</b>, poručuje <b>Filip Kostić</b>.</p>
      <p>
        <i><b>Foto</b>: Reuters</i>
      </p>
    </article>
  </body>
</html>