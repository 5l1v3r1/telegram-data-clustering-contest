<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/World/2019/11/03065328/IS-claims-responsibility-for-deadly-Mali-attacks-on.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="மாலியில் தாக்குதல்: 50 பேர் பலி; ஐ.எஸ். அமைப்பு பொறுப்பேற்பு"/>
    <meta property="og:description" content="மாலியில் நடந்த பயங்கரவாத தாக்குதலில் பிரான்ஸ் ராணுவ வீரர் உள்பட 50 பேர் பலியான சம்பவத்திற்கு ஐ.எஸ். அமைப்பு பொறுப்பேற்றுள்ளது."/>
  </head>
  <body>
    <article>
      <h1>மாலியில் தாக்குதல்: 50 பேர் பலி; ஐ.எஸ். அமைப்பு பொறுப்பேற்பு</h1>
      <h2>மாலியில் நடந்த பயங்கரவாத தாக்குதலில் பிரான்ஸ் ராணுவ வீரர் உள்பட 50 பேர் பலியான சம்பவத்திற்கு ஐ.எஸ். அமைப்பு பொறுப்பேற்றுள்ளது.</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>பமாக்கோ,</p>
      <p>மேற்கு ஆப்பிரிக்க நாடுகளில் ஒன்றான மாலியில் மத அடிப்படையிலான பயங்கரவாதிகள் ஆதிக்கம் செலுத்தி வருகின்றனர்.  நாசவேலைகளில் ஈடுபடும் அவர்களை ஒழித்துக்கட்ட முடியாமல் ராணுவம் திணறி வருகிறது.</p>
      <p>இந்த நிலையில் அந்த நாட்டில் மேனகா பிராந்தியத்தில், இன்தெலிமான் என்ற இடத்தில் ராணுவ சாவடி ஒன்று செயல்பட்டு வந்தது. இது முழுக்க முழுக்க ராணுவ வீரர்களின் கட்டுப்பாட்டில் இருந்து வருகிறது.</p>
      <p>இந்த சாவடியை கடந்த வெள்ளிக்கிழமை பயங்கரவாதிகள் அதிரடியாக முற்றுகையிட்டு, துப்பாக்கியால் சுட்டும், குண்டுகளை வெடித்தும் காட்டுமிராண்டித்தனமான தாக்குதல்கள் நடத்தினர்.</p>
      <p>இந்த திடீர் தாக்குதலில் 49 வீரர்கள் கொல்லப்பட்டனர்.  தாக்குதல் குறித்த தகவல் அறிந்ததும், அங்கு அந்த நாட்டு அரசு கூடுதல் படைகளை அனுப்பி வைத்தது.  இதன்பின்பு நிலைமை கட்டுக்குள் கொண்டு வரப்பட்டது.  இந்த தாக்குதலில் 20 வீரர்கள் தப்பி உள்ளனர்.</p>
      <p>இந்த தாக்குதலுக்கு உடனடியாக எந்தவொரு பயங்கரவாத அமைப்பும் பொறுப்பேற்கவில்லை.  இந்நிலையில், நேற்று நடந்த சக்தி வாய்ந்த குண்டுவெடிப்பு தாக்குதலில் ராணுவ வாகனம் ஒன்று சேதமடைந்தது.  இதில், பிரான்ஸ் நாட்டு ராணுவ வீரர் ரோனன் பாயின்டியூ (வயது 24) என்பவர் கொல்லப்பட்டார்.</p>
      <p>அந்த நாட்டில் இதுவரை இல்லாத வகையில் சமீபத்தில் நடந்துள்ள மிக பெரிய பயங்கரவாத தாக்குதல்களுக்கு ஐ.எஸ். அமைப்பு நேற்றிரவு பொறுப்பேற்று கொண்டுள்ளது.</p>
      <p>பிரான்ஸ் வீரர் மறைவுக்கு அந்நாட்டு அதிபர் மேக்ரான் அஞ்சலி செலுத்தினார்.  பயங்கரவாதிகளுக்கு எதிராக போரிட்டு வரும் பிரான்ஸ் மற்றும் ஆப்பிரிக்க படைகள் ஒற்றுமையுடன் செயல்படும்படியும் கூறியுள்ளார்.</p>
    </article>
  </body>
</html>