<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-two-people-killed-by-three-friends-in-delhi-2829176.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T00:12:51+00:00"/>
    <meta property="og:title" content="तीन दोस्तों ने बदला लेने के लिए खेला खूनी खेल, दो को उतारा मौत के घाट"/>
    <meta property="og:description" content="दिल्ली के छावला में तीन दोस्तों ने बदला लेने के लिए खूनी खेल खेला। उन्होंने दो दुश्मनों को मौत के घाट उतार दिया, मगर जब वे तीसरी हत्या करने जा रहे थे तो पुलिस ने उन्हें दबोच लिया। शनिवार दोपहर छावला..."/>
  </head>
  <body>
    <article>
      <h1>तीन दोस्तों ने बदला लेने के लिए खेला खूनी खेल, दो को उतारा मौत के घाट</h1>
      <address><time datetime="2019-11-03T00:12:51+00:00">03 Nov 2019, 00:12</time> by <a rel="author">नई दिल्ली, वरिष्ठ संवाददाता</a></address>
      <p>दिल्ली के छावला में तीन दोस्तों ने बदला लेने के लिए खूनी खेल खेला। उन्होंने दो दुश्मनों को मौत के घाट उतार दिया, मगर जब वे तीसरी हत्या करने जा रहे थे तो पुलिस ने उन्हें दबोच लिया। शनिवार दोपहर छावला से गिरफ्तार आरोपियों मंयक, सचिन और कपिल के पास से दो पिस्तौल और बाइक बरामद हुई है।</p>
      <p>पुलिस उपायुक्त आंटो अल्फोंस ने बताया कि 26 अक्तूबर को छावला गांव में युवक जितेन्द्र की गोली मारकर हत्या कर दी गई थी। एसीपी राजेन्द्र सिंह के नेतृत्व में छावला थाने के अलावा स्पेशल स्टाफ के इंस्पेक्टर नवीन कुमार और एसआई रंजिव त्यागी की टीम को मामले की जांच के लिए लगाया गया।</p>
      <p>
        <b>सीसीटीवी से सुराग मिला </b>
      </p>
      <p>पुलिस ने छावला से झज्जर तक 350 से ज्यादा सीसीटीवी फुटेज खंगाली। इस दौरान पुलिस बहादुरगढ़ निवासी एक आरोपी के घर तक जा पहुंची। पुलिस को शनिवार दोपहर सूचना मिली कि तीनों दोस्त छावला में किसी की हत्या करने आएंगे। पुलिस ने झटीकरा रोड स्थित रेवला मोड़ पर तीनों को दबोच लिया।</p>
      <p>तीसरी हत्या से पहले पकड़े आरोपी मयंक ने पुलिस को बताया कि उसने अपने गांव के जितेंद्र की शादी अपने मामा की बेटी से कराई थी। मगर जितेंद्र की पत्नी ने उसे छोड़ दिया तो उसके परिजन ताना देने लगे। इस पर मयंक ने दोस्तों संग जितेंद्र की हत्या कर दी।वहीं, कपिल के बड़े भाई को पड़ोसी सन्नी ने पीट दिया था। इस पर उन्होंने 26 अक्तूबर को ही उसकी हत्या कर दी। उधर, आरोपी सचिन की प्रेमिका उसे छोड़कर जानकार रोबिन के पास चली गई। रोबिन के ताना मारने पर तीनों उसकी हत्या करने जा रहे थे।</p>
    </article>
  </body>
</html>