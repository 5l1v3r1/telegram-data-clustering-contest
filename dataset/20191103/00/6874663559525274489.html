<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772919,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="רמ&quot;י דורשת מאלומיי תשלום של 160 מיליון שקל בפרויקט מנרה"/>
    <meta property="og:description" content="אלומיי קפיטל, המחזיקה ב-75% ממניות הפרויקט להקמת תחנת כוח, תתקשה לקבל מימון ללא אישור רשות מקרקעי ישראל - ותשקול את הקפאתו; החברה טוענת כי מדובר בדרישת תשלום גבוהה בהרבה מכפי ששילמו פרויקטים דומים, באופן ש&quot;אינו מתקבל על הדעת&quot;"/>
  </head>
  <body>
    <article>
      <h1>רמ"י דורשת מאלומיי תשלום של 160 מיליון שקל בפרויקט מנרה</h1>
      <h2>אלומיי קפיטל, המחזיקה ב-75% ממניות הפרויקט להקמת תחנת כוח, תתקשה לקבל מימון ללא אישור רשות מקרקעי ישראל - ותשקול את הקפאתו; החברה טוענת כי מדובר בדרישת תשלום גבוהה בהרבה מכפי ששילמו פרויקטים דומים, באופן ש"אינו מתקבל על הדעת"</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">אורי גלאור</a></address>
      <p><a href="https://www.calcalist.co.il/stocks/home/0,7340,L-3959-1082635,00.html?quote=%D7%90%D7%9C%D7%95%D7%9E%D7%99%D7%99">אלומיי קפיטל</a>דיווחה בסוף השבוע (ו') על קבלת שומת מקרקעין מרשות מקרקעי ישראל לתשלום דמי הסכמה לפרויקט מנרה, להקמת תחנת כוח הידרו אלקטרית בהספק של 156 מגה וואט. אלומיי מחזיקה כ-75% מהפרויקט, לצד אמפא המחזיקה בנתח של 25%. אלקטרה מונתה לקבלן הראשי לביצוע עבודות ההקמה באתר, תמורת סכום של כ-300 מיליון דולר.</p>
      <p>לפי השומה, אלומיי מחויבת לשלם לרשות מקרקעי ישראל סכום של 160 מיליון שקל תמורת דמי הסכמה של הרשות לחכירת הקרקע. ללא ההסכמה לא תוכל אלומיי לקבל מימון ולצאת לדרך לשלב ההקמה. זכות הערעור על השומה נתונה לאלומיי קפיטל - בחברה סבורים שהדרישה גבוהה משמעותית מהסכום הסביר, שכן משמעותה היא מעל למיליון שקל עבור כל מגה וואט מותקן.</p>
      <p>הרישיון המותנה שהוענק לאלומיי ע"י רשות החשמל דורש כי פרויקט מנרה יגיע לסגירה פיננסית עד ה-28 בפברואר 2020. במסגרת הזמן הקצובה ואבני הדרך שנקבעו ע"פ הרישיון המותנה, החברה תנסה לצמצם את השומה לסכום סביר שישמור על היתכנות כלכלית של הקמת האתר. אם השומה לא תופחת באופן משמעותי, החברה עשויה לעשות הערכה מחדש ולהחליט אם לעצור את התהליך, קרי להקפיא את הפרויקט.</p>
      <p>מאלומיי קפיטל נמסר: "החברה הופתעה לקבל דרישת תשלום בסכום של 160 מיליון שקל מרמ"י עבור דמי הסכמה לחכירת משנה של קרקעות פרויקט אגירה שאובה צוק מנרה. דרישת התשלום הנ"ל אינה מתקבלת על הדעת, הדרישה גבוהה עשרות מונים מהמחיר ששילמו פרויקטים דומים ואינה סבירה מבחינה כלכלית. החברה ויועציה המקצועיים בוחנים את הדרכים להשיג על השומה".</p>
      <figure>
        <img src="https://images1.calcalist.co.il/PicServer3/2019/11/03/944542/1NL.jpg"/>
        <figcaption>מנכ"ל אלומיי קפיטל רני פרידריך <br/>צילום: ערן לם</figcaption>
      </figure>
    </article>
  </body>
</html>