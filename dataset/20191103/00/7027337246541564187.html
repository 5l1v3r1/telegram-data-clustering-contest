<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696631/%D8%AA%D8%B1%D8%A7%D9%85%D9%BE-%D8%A8%D9%87-%D9%81%D8%B1%D9%85%D8%A7%D9%86%D8%AF%D8%A7%D8%B1-%DA%A9%D8%A7%D9%84%DB%8C%D9%81%D8%B1%D9%86%DB%8C%D8%A7-%DA%AF%D9%81%D8%AA%D9%87-%D8%A8%D9%88%D8%AF%D9%85-%DA%86%D9%88%D8%A8%E2%80%8C%D9%87%D8%A7%DB%8C-%D8%AE%D8%B4%DA%A9-%D8%B1%D8%A7-%D8%AC%D9%85%D8%B9-%DA%A9%D9%86-%D8%AA%D8%A7-%D8%A2%D8%AA%D8%B4%E2%80%8C%D8%B3%D9%88%D8%B2%DB%8C-%D9%86%D8%B4%D9%88%D8%AF-%D8%A8%D9%88%D8%AF%D8%AC%D9%87%E2%80%8C%D8%A7%DB%8C-%D8%A8%D9%87-%D8%B4%D9%85%D8%A7-%D9%86%D8%AE%D9%88%D8%A7%D9%87%D9%85-%D8%AF%D8%A7%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="ترامپ به فرماندار کالیفرنیا: گفته بودم چوب‌های خشک را جمع کن تا آتش‌سوزی نشود/ بودجه‌ای به شما نخواهم داد"/>
    <meta property="og:description" content="رئیس‌جمهور آمریکا با انتقاد از عملکرد فرماندار کالیفرنیا در مقابله با آتش‌سوزی در جنگل‌های این ایالت گفت، بودجه‌ای در این خصوص به او نخواهد داد."/>
  </head>
  <body>
    <article>
      <h1>ترامپ به فرماندار کالیفرنیا: گفته بودم چوب‌های خشک را جمع کن تا آتش‌سوزی نشود/ بودجه‌ای به شما نخواهم داد</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033228_857.jpg"/>
      </figure>
      <p>رئیس‌جمهور آمریکا با انتقاد از عملکرد فرماندار کالیفرنیا در مقابله با آتش‌سوزی در جنگل‌های این ایالت گفت، بودجه‌ای در این خصوص به او نخواهد داد.</p>
      <p>به گزارش فارس،‌ «دونالد ترامپ» رئیس‌جمهور آمریکا در حساب توئیتری خود عملکرد فرماندار ایالت «کالیفرنیا» را به‌خاطر نحوه مقابله با آتش‌سوزی گسترده در این ایالت به باد انتقاد گرفت.</p>
      <p>ترامپ در حساب توئیتر خود نوشت: «کار گوین نیوسام فرماندار کالیفرنیا در مدیریت جنگل افتضاح بود. از همان روز اول که او را دیدم به او گفتم باید علی‌رغم آنچه رؤسایش و حامیان محیط زیست به او دستور می‌دهند، کف جنگل‌ را تمیز کند».</p>
      <p>او در ادامه نوشت: «حالا او به سراغ دولت فدرال می‌آید و تقاضای کمک مالی می‌کند. دیگر نه. خودت را جمع و جور کن فرماندار. در ایالت‌های دیگر چنین آتش‌سوزی‌هایی نمی‌بینید. اما تیم‌های ما به خوبی باهم کار می‌کنند تا این آتش بزرگ و زیاد را خاموش کنند. آتش‌نشان‌های عالی!»</p>
      <p>ترامپ از ابتدای دوره ریاست‌جمهوری خود با نیوسام، که عضو حزب رقیب دموکرات است جدال لفظی دارد. سال گذشته ترامپ و نیوسام بر سر پروژه قطار سریع‌السیر در کالیفرنیا به جدال توئیتری پرداختند.</p>
      <p>همچنین نیوسام، ترامپ را به ترویج «فرهنگ خشونت با اسلحه» متهم کرده و گفت: «کالیفرنیا وظیفه خود را انجام داده است اما کسانی که در کاخ سفید هستند از سیاست‌هایی حمایت می‌کنند که تمام کارهایی را که انجام داده‌ایم بی اثر می‌کنند و این اتفاق چندین بار دیگر روی خواهد داد. ننگ بر شما باد».</p>
      <p>حریق «کینکِید فایر»، ساعت ۲۱:۲۴ دقیقه بیست و سوم اکتبر (اول آبان) در شهرستان «سونوما» آغاز شد و در ابتدا منطقه مسکونی «گیزرویل» ایالت کالیفرنیا را در نوردید و به تدریج به دیگر نقاط تسری پیدا کرد. نامگذاری این حریق به کینکِید فایر بدین دلیل صورت گرفته که اولین جایی که طعمه این آتش‌سوزی قرار گرفت، جاده «جان کینکِید» منطقه مسکونی گیزرویل بوده است.</p>
      <p>دومین آتش‌سوزی در کالیفرنیا که بعد از کینکِید فایر به وقوع پیوسته، «گِتی فایر» نام گرفته است. دلیل این نامگذاری، آغاز این حریق در نزدیکی موزه معروف «گِتی سنتر» بوده است. گتی فایر، اوایل بامداد روز دوشنبه به وقت محلی آغاز شده است.</p>
    </article>
  </body>
</html>