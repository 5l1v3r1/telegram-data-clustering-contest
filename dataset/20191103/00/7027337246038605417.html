<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696531/%D8%B1%D8%A7%D9%87%D9%86%D9%85%D8%A7%DB%8C-%D8%B5%D8%AD%DB%8C%D8%AD-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%AF%D9%88%DA%86%D8%B1%D8%AE%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="راهنمای صحیح استفاده از دوچرخه"/>
    <meta property="og:description" content="یک متخصص پزشکی ورزشی گفت: استفاده از دوچرخه باید کمترین عارضه را برای بدن داشته باشد و بدن در راحت‌ترین وضعیت قرار بگیرد."/>
  </head>
  <body>
    <article>
      <h1>راهنمای صحیح استفاده از دوچرخه</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1032960_271.jpg"/>
      </figure>
      <p>یک متخصص پزشکی ورزشی گفت: استفاده از دوچرخه باید کمترین عارضه را برای بدن داشته باشد و بدن در راحت‌ترین وضعیت قرار بگیرد.</p>
      <p>احمد باقری مقدم در گفت‌وگو با ایسنا در مورد دوچرخه‌سواری و مزایای سلامتی آن، اظهار کرد: دوچرخه‌سواری یکی از ورزش‌های مناسب در بخش تمرینات هوازی و یکی از بهترین ورزش‌هایی است که برای افزایش استقامت، کاهش وزن و همچنین تقویت عضلات ران مناسب است.</p>
      <p>وی در توضیح ورزش‌های هوازی، گفت: ورزش‌های هوازی به ورزش‌هایی گفته می‌شود که حرکات به‌شدت متوسط و با ریتم منظم و در مدت طولانی انجام می‌شود. دویدن، راه رفتن، شنا، طناب زدن، تردمیل و دوچرخه‌سواری ازجمله این ورزش‌ها هستند.</p>
      <p>رئیس هیئت پزشکی ورزشی استان اصفهان بابیان اینکه دوچرخه‌سواری به دو نوع ثابت و متحرک تقسیم می‌شود، تصریح کرد: دوچرخه‌های ثابت معمولاً در باشگاه‌ها و منازل و دوچرخه‌های متحرک در فضای باز استفاده می‌شود.</p>
      <p>باقری مقدم در مورد فواید دوچرخه‌های ثابت، اظهار کرد: این نوع دوچرخه‌ها به بیمارانی که به پوکی استخوان و خطر شکستگی مبتلا هستند، توصیه می‌شود. دوچرخه‌سواری برای افراد چاق، خانم‌های باردار، افراد مبتلا به آرتروز زانو نیز مناسب است. برای این افراد دوچرخه‌های ثابت نسبت به دوچرخه‌های متحرک از ایمنی بالاتری برخوردار است.</p>
      <p>وی با تاکید بر اینکه دوچرخه‌های متحرک جذابیت خاص خود را دارند، در مسیرهای مختلف مسطح و شیب‌دار و پیچ‌دار می‌توانند تنوع ایجاد کنند و از لحاظ روحی و جسمی آثار خود را داشته باشند. افرادی که نمی‌توانند در فضای باز و یا در سالن‌ها ورزش کنند، مسلماً دوچرخه یکی از دستگاه‌های مناسبی است که می‌توانند در سالن‌ها و منازل از آن استفاده کنند.</p>
      <p>این متخصص پزشکی ورزشی در مورد چگونگی استفاده از این وسیله گفت: اگر برنامه‌ای برای کنترل وزن و استقامت هوازی داشته باشید، حداقل ۴۵ دقیقه در روز از ورزش‌ دوچرخه سواری استفاده کنید و اگر فرد مشکل خاصی نداشته باشد، یک الی یک و نیم ساعت می‌تواند از این ورزش استفاده کند.</p>
      <p>وی افزود: افراد باید توجه داشته باشند که در مورد ورزش‌های هوازی نباید از یک برنامه ثابت هوازی پیروی کرد. این تنوع باعث کاهش عوارض بر بدن خواهد شد و موجب افزایش بهره بدن می‌شود؛ بنابراین توصیه می‌شود افراد به‌صورت مستمر، دائمی و افراطی از دوچرخه استفاده نکنند.</p>
      <p>این پزشک متخصص ورزشی اضافه کرد: برای استفاده افراد از فضای باز، دوچرخه‌سواری در سطوح شب‌بیدار و سربالایی برای تمام افراد توصیه نمی‌شود و تنها برای ورزشکاران مناسب است. سالمندان، خانم های باردار و افرادی که مشکل آرتروز دارند، نباید در سطوح شیبدار دوچرخه سواری کنند.</p>
      <p>وی تاکید کرد: افرادی که مشکل خاص سلامتی ندارند نیز توصیه می‌شود از سطوح شیب‌دار تند و سربالایی خودداری کنند، چراکه دچار عارضه می‌شوند و دوچرخه سواری در سطوح شیب‌دار ملایم مناسب این افراد است.</p>
      <p>باقری مقدم توصیه کرد: افرادی که از دوچرخه استفاده می کنند، باید به‌گونه‌ای ورزش کنند که کمترین عارضه را داشته باشد و بدن در راحت ترین وضعیت قرار بگیرد.</p>
      <p>این پزشک متخصص ورزشی تصریح کرد: ارتفاع زین دوچرخه اهمیت دارد و باید در حدی باشد که وقتی پاها در رکاب پایین است، زانو به‌صورت مستقیم قرار بگیرد. زاویه کمر افراد در هنگامی‌که بر روی زین نشسته و دست‌به‌فرمان دوچرخه است، باید ۴۵ درجه باشد و افراد نباید خیلی خمیده بر فرمان قرار بگیرند.</p>
      <p>وی افزود: افرادی که به بیماری شدید آرتروز زانو مبتلا هستند و یا افرادی که درد و ناراحتی‌های کمر دارند، دوچرخه‌سواری توصیه نمی‌شود. بیماران قلبی و عروقی نیز نسبت به ورزش خود باید با پزشک مشورت کنند.</p>
      <p>باقری مقدم ادامه داد: افراد باید از کفش مناسب دوچرخه‌سواری استفاده کنند و نحوه رکاب زدن نیز باید استاندار باشد، به‌گونه‌ای که زانوها باید موازی یکدیگر عمل کنند تا منجر به دردهای زانو نشود.</p>
    </article>
  </body>
</html>