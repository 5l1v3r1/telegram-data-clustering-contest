<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10615--turnaj-mistryn-bartyova-trimfovala-v-sen-cenu-strycova-na-deblovy-titul-nedosahla"/>
    <meta property="og:site_name" content="Tenisový svět"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Turnaj mistryň: Bartyová trimfovala v Šen-čenu! Strýcová na deblový titul nedosáhla"/>
    <meta property="og:description" content="Novou šampionkou Turnaje mistryň se stala Australanka Ashleigh Bartyová! Světová jednička porazila ve finálovém duelu obhájkyni titulu Ukrajinku Elinu Svitolinovou po setech 6:4, 6:3. V deblovém finále obhájily titul Babosová s Mladenovicovou, které porazily Barboru Strýcovou a Tchajwanku Sie ve dvou setech. Plzeňská tenistka bez ohledu na výsledek přezimuje jako deblová světová jednička."/>
  </head>
  <body>
    <article>
      <h1>Turnaj mistryň: Bartyová trimfovala v Šen-čenu! Strýcová na deblový titul nedosáhla</h1>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>
        <b>Novou šampionkou Turnaje mistryň se stala Australanka Ashleigh Bartyová! Světová jednička porazila ve finálovém duelu obhájkyni titulu Ukrajinku Elinu Svitolinovou po setech 6:4, 6:3. V deblovém finále obhájily titul Babosová s Mladenovicovou, které porazily Barboru Strýcovou a Tchajwanku Sie ve dvou setech. Plzeňská tenistka bez ohledu na výsledek přezimuje jako deblová světová jednička.</b>
      </p>
      <p><b>Strýcová ve finále neuspěla</b><br/>Barbora Strýcová deblový titul na Turnaji mistryň nezískala. Česká tenistka společně s Tchajwankou Sie neuspěly v nedělní finálové bitvě, když podlehly obhájkyním titulu Babosové s Mladenovicovou za 66 minut po setech 1:6 a 3:6. Strýcová bez ohledu na nedělní výsledek přezimuje jako světová deblová jednička!</p>
      <p>Více se utkání věnujeme <a href="https://www.tenisovysvet.cz/article/detail/10618--strycova-si-titul-z-sen-cenu-neodveze-sezonu-presto-zakonci-jako-svetova-jednicka">v samostatném článku</a>.</p>
      <p><b>Bartyová triumfovala na Turnaji mistryň</b><br/>Ashleigh Bartyová (1.) završila fantastický rok titulem z Turnaje mistryň. Třiadvacetiletá hráčka ve finále porazila Elinu Svitolinovou (8.) 6:4, 6:3, čímž tak stvrdila zakončení sezóny na postu světové jedničky. První sada finálového duelu byla velmi vyrovnaná, hráčky si během osmi úvodních gemů bez problémů udržely servis. V deváté hře měla Svitolinová brejkbol, dlouhou hru však pro sebe nakonec nezískala. Za stavu 5:4 se naopak třetí šance na returnu dočkala Bartyová, ta po necelé tři čtvrtě hodině brala úvodní sadu na svoji stranu. Druhý set nabídl hned pět brejků. Ashleigh Bartyová prohrávala 1:2, otočila na 4:2. Elina Svitolinová snížila na 4:3, v osmé hře však Bartyová uspěla na returnu, což potvrdila v následující hře na podání.</p>
      <p>Bartyová tak připravila Svitolinovou o šanci obhájit titul a ukrajinskou tenistku porazila vůbec poprvé v kariéře. Předchozích pět vzájemných duelů totiž vyhrála právě Svitolinová. </p>
      <figure>
        <iframe data-src="https://twitter.com/WTA/status/1190980038616707072?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <u>Finále dvouhry</u>
      </p>
      <p><b>Ashleigh Bartyová (AUS, 1.)</b>– Elina Svitolinová (UKR, 8.) 6:4, 6:3</p>
      <p><u>Finále čtyřhry</u><br/>STRÝCOVÁ, Sie (TPE) – <b>Babosová, Mladenovicová (HUN/FRA)</b> 1:6, 3:6</p>
      <footer>Jan Havlovic, foto: Instagram – WTA Finals</footer>
    </article>
  </body>
</html>