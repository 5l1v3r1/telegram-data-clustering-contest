<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595515/kvasileiou-i-kyperounta-plirose-vary-timima-se-olous-tous-ethnikous-agones"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T11:57:00+00:00"/>
    <meta property="og:title" content="Κ.Βασιλείου: Η Κυπερούντα πλήρωσε βαρύ τίμημα σε όλους τους εθνικούς αγώνες"/>
    <meta property="og:description" content="Οι χιλιάδες νεκροί, οι αγνοούμενοι, οι πρόσφυγες, οι εγκλωβισμένοι και η συνεχιζόμενη για 45 τώρα χρόνια κατοχή των πατρογονικών μας εδαφών από τον τουρκικό..."/>
  </head>
  <body>
    <article>
      <h1>Κ.Βασιλείου: Η Κυπερούντα πλήρωσε βαρύ τίμημα σε όλους τους εθνικούς αγώνες</h1>
      <address><time datetime="2019-11-03T11:57:00+00:00">03 Nov 2019, 11:57</time> by <a rel="author">SigmaLive</a></address>
      <p><b>Οι χιλιάδες νεκροί, οι αγνοούμενοι, οι πρόσφυγες, οι εγκλωβισμένοι και η συνεχιζόμενη για 45 τώρα χρόνια κατοχή των πατρογονικών μας εδαφών από τον τουρκικό Αττίλα, παραμένουν μια ανοιχτή πληγή για τη μαρτυρική μας πατρίδα, είπε η αναπληρώτρια Κυβερνητική Εκπρόσωπος, Κλέλια Βασιλείου, σε ομιλία της στο Εθνικό Μνημόσυνο των πεσόντων αγωνιστών της Κυπερούντας 1955-‘59 και 1974, την οποία μεταδίδει το ΓΤΠ.<br/></b> <br/>«Ο κυπριακός λαός χρειάστηκε τότε να βρεθεί ανάμεσα στο αμόνι και το σφυρί του πολέμου, έχοντας να αντιμετωπίσει την πανοπλία και τη βαρβαρότητα του Τούρκου εισβολέα.  Όμως δεν γονάτισε, και με την απόρριψη της αποδοχής της υπέρμετρης δύναμης του επίδοξου κατακτητή ανταποκρίθηκε στο κάλεσμα για υπεράσπιση της πατρίδας», πρόσθεσε.<br/> <br/>Η κα. Βασιλείου είπε ότι η Κυπερούντα πλήρωσε βαρύ τίμημα σε όλους τους εθνικούς αγώνες της Κύπρου, και συμπλήρωσε ότι «η άσβεστη φλόγα του πατριωτισμού, ο πόθος για την ελευθερία, οδήγησε τους ήρωες της Κυπερούντας να θυσιάσουν την ίδια τους τη ζωή, όπως όλοι οι αγωνιστές μας, στο βωμό της λευτεριάς και της εθνικής αποκατάστασης της πατρίδας μας, γράφοντας το όνομα τους με χρυσά γράμματα στο Πάνθεον των Αθανάτων μας».<br/> <br/>Όπως ανέφερε, τιμώντας σήμερα την ηρωική θυσία των παλικαριών μας, «οφείλουμε να αναλογιστούμε κι εμείς τις δικές μας ευθύνες απέναντι στους ήρωες που τιμούμε σήμερα, αλλά και απέναντι στην ιστορία του τόπου μας». «Καλούμαστε να συνεχίσουμε τον αγώνα που εκείνοι άρχισαν με το ίδιο σθένος και την ίδια αποφασιστικότητα, ως την ημέρα που θα ανατείλει πάνω από τη μαρτυρική μας πατρίδα ο ήλιος της ειρήνης και της δικαιοσύνης. Δεν υποτιμούμε τις δυσκολίες και τα εμπόδια που καλούμαστε να αντιμετωπίσουμε ούτε και παραγνωρίζουμε τους συσχετισμούς δυνάμεων στη διεθνή σκηνή. Αλλά ούτε και ασπαζόμαστε ηττοπαθείς θεωρίες και προσεγγίσεις που μας οδηγούν στη μοιρολατρία και την εγκατάλειψη του αγώνα. Πιστεύουμε ακράδαντα στο δίκαιο της υπόθεσής μας», πρόσθεσε.<br/> <br/>Η κα. Βασιλείου είπε ότι γνωρίζουμε ότι έχουμε απέναντι μας την Τουρκία, την ηγεσία της οποίας, ελέω της στρατιωτικής της ισχύος, χαρακτηρίζουν οι ακραίες συμπεριφορές που στρέφονται κατάφωρα κατά της ελευθερίας των λαών και παραβιάζουν έντονα τις αρχές του διεθνούς δικαίου και του σεβασμού των κυριαρχικών δικαιωμάτων των γύρω χωρών.<br/> <br/>«Παράδειγμα τα όσα συμβαίνουν στις βόρειες περιοχές της Συρίας υπό την ανοχή ,δυστυχώς, χωρών-μελών του Συμβουλίου Ασφαλείας, αλλά και επίσης, πρόσφατα, οι εκβιαστικές και απειλητικές κινήσεις της Τουρκίας στα χωρικά μας ύδατα και την περιοχή της αποκλειστικής οικονομικής μας ζώνης, μαζί και με τις απειλές για τον εποικισμό της Αμμοχώστου. Θέλουμε να ελπίζουμε πως θα εξελιχθεί θετικά η πρωτοβουλία του ΓΓ των Ηνωμένων Εθνών Αντόνιο Γκουτέρες, με την τουρκική πλευρά να εγκαταλείπει τις προκλητικές και παράνομες ενέργειες της ώστε να διευκολυνθεί η επανέναρξη των διαπραγματεύσεων κατά τρόπο που να μπορέσουν να οδηγήσουν σε ένα αίσιο τέλος», συμπλήρωσε.<br/> <br/>Η κα. Βασιλείου ανέφερε ότι σε κάθε περίπτωση μια μορφή λύσης που θα αντιβαίνει στις ευρωπαϊκές αρχές και αξίες και σε κάθε έννοια δημοκρατίας, θα είναι με πάσα βεβαιότητα  θνησιγενής και δεν θα μπορεί να γίνει αποδεκτή ούτε από την ηγεσία, ούτε από το λαό μας.<br/> <br/>«Για αυτό και απαιτείται η δημιουργία συνθηκών που θα εξασφαλίζουν τη διαρκή σταθερότητα και θα επιτρέπουν τη συνύπαρξη και συν-δημιουργία όλων των Κυπρίων, Ελληνοκυπρίων και Τουρκοκυπρίων, σε ένα κανονικό κράτος, μέσω μιας συνολικής λύσης συμβατής με το ευρωπαϊκό κεκτημένο και τις αρχές του διεθνούς δικαίου, πλήρους απεξαρτημένου από αναχρονιστικές εγγυήσεις και παρουσία τουρκικού στρατού και με διασφαλισμένη την προστασία των δικαιωμάτων όλων των πολιτών», σημείωσε.<br/> <br/>Μόνο έτσι, συνέχισε η κα. Βασιλείου, «θα δικαιώσουμε τους αγώνες των παλληκαριών της ελευθερίας και θα ευφραίνονται οι ψυχές των ηρώων μας».</p>
    </article>
  </body>
</html>