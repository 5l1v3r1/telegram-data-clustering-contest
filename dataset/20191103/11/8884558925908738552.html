<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/lady-gaga-v-drami-ridleyja-scotta-o-umoru-maurizia"/>
    <meta property="og:site_name" content="Primorske novice"/>
    <meta property="article:published_time" content="2019-11-03T11:21:18+00:00"/>
    <meta property="og:title" content="Lady Gaga v drami Ridleyja Scotta o umoru Maurizia Guccija"/>
    <meta property="og:description" content="Pevka Lady Gaga je po nastopu v filmu Zvezda je rojena, za katerega je bila nominirana za oskarja, dobila novo filmsko vlogo. Zaigrala bo v drami Ridleyja Scotta o umoru Maurizia Guccija iz slavne italijanske modne družine. Prevzela bo vlogo njegove nekdanje žene Patrizie Reggiani, ki so jo obtožili, da je naročila umor."/>
  </head>
  <body>
    <article>
      <h1>Lady Gaga v drami Ridleyja Scotta o umoru Maurizia Guccija</h1>
      <address><time datetime="2019-11-03T11:21:18+00:00">03 Nov 2019, 11:21</time> by <a rel="author">STA</a></address>
      <p>
        <b>Pevka Lady Gaga je po nastopu v filmu Zvezda je rojena, za katerega je bila nominirana za oskarja, dobila novo filmsko vlogo. Zaigrala bo v drami Ridleyja Scotta o umoru Maurizia Guccija iz slavne italijanske modne družine. Prevzela bo vlogo njegove nekdanje žene Patrizie Reggiani, ki so jo obtožili, da je naročila umor.</b>
      </p>
      <figure>
        <img src="https://static.primorske.si/foto/highres/gnweb/718170_252-gaga.jpg"/>
        <figcaption>Lady Gaga bo v Scottovem filmu igrala vlogo nekdanje žene Maurizia Guccija Patrizie Reggiani. Foto: Profimedia</figcaption>
      </figure>
      <p><b>LOS ANGELES</b> &gt; Maurizzija Guccija je leta 1995, ko je bil vodja družinske modne hiše, pred njegovo pisarno ustrelil plačanec. Dve leti kasneje so <b>Patrizio Reggiani</b> aretirali in jo leto zatem obsodili na 29 let zapora zaradi vloge pri njegovem umoru.</p>
      <p>Mediji, ki so budno spremljali sojenje, so jo označili za črno vdovo. Njeni hčeri pa sta trdili, da je na njeno vedenje vplival možganski tumor, v upanju, da bo sodba razveljavljena. Nazadnje so jo leta 2016 izpustili zaradi primernega vedenja, poroča britanski Guardian.</p>
      <p>Scott bo zgodbo ekraniziral s pomočjo žene <b>Giannine Scott</b>, ki je najbolj znana po vlogi žene <b>Russella Crowea</b> v Gladiatorju, bila pa je tudi producentka več filmov. Scenarij bo po knjigi <b>Sare Gay Forden </b><i>The House of Gucci: A Sensational Story of Murder, Madness, Glamour, and Greed</i> napisal režiser <b>Roberto Bentivegna</b>, ki se bo ob tej priložnosti prvič prelevil v scenarista.</p>
      <p>Lady Gaga je v priredbi muzikala <i>Zvezda je rojena</i><b>Bradleyja Cooperja</b>, ki je v njem tudi zaigral, dobila nominacijo za oskarja za najboljšo igralko in osvojila kipec za najboljšo pesem. Pred tem je zaigrala v TV seriji <i>Ameriška grozljivka</i>, na filmu pa je debutirala v trilerju <i>Mačeta ubija</i><b>Roberta Rodrigueza</b>.</p>
      <p>Scottov zadnji film je bila drama <i>Ves denar sveta</i> o ugrabitvi vnuka ameriškega naftnega mogotca Jeana Paula Gettyja. V njej sta zaigrala <b>Michelle Williams</b> in <b>Mark Wahlberg</b>. Njegov naslednji projekt pa bo triler <i>The Last Duel</i> z <b>Mattom Damonom</b>, <b>Benom Affleckom</b> in <b>Jodie Comer</b> v glavnih vlogah.</p>
    </article>
  </body>
</html>