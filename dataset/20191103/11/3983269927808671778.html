<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/la-policia-blinda-el-palau-de-congressos-i-lhotel-juan-carlos-i-per-la-visita-del-rei/noticia/2960491/"/>
    <meta property="og:site_name" content="CCMA"/>
    <meta property="article:published_time" content="2019-11-03T11:49:00+00:00"/>
    <meta property="og:title" content="La policia blinda el Palau de Congressos per la visita reial"/>
    <meta property="og:description" content="El rei i la seva família arriben aquest vespre a Barcelona"/>
  </head>
  <body>
    <article>
      <h1>La policia blinda el Palau de Congressos per la visita reial</h1>
      <h2>El rei i la seva família arriben aquest vespre a Barcelona</h2>
      <address><time datetime="2019-11-03T11:49:00+00:00">03 Nov 2019, 11:49</time> by <a rel="author">Redacció</a></address>
      <p>El rei Felip VI i la seva família visiten aquest dilluns Barcelona pel lliurament de Premis Fundació Princesa de Girona. L'arribada de la família reial en plena campanya electoral ha provocat<a href="https://www.ccma.cat/324/la-junta-electoral-rebutja-ajornar-la-visita-del-rei-a-barcelona-en-campanya/noticia/2960359/"> queixes d'ERC i Junts per Catalunya</a> i també<b> l'anunci de protestes i cassolades</b>.</p>
      <p>És la primera visita del monarca a Catalunya des que s'ha fet pública la sentència del judici del procés.</p>
      <p>Arriben aquest diumenge al vespre. Per motius de seguretat <b>no està confirmat on s'allotjaran</b>. Algunes informacions parlen del Palauet Albéniz, a Montjuïc, mentre que d'altres asseguren que s'estaria a l'Hotel Rey Juan Carlos I, a tocar del Palau de Congressos de Catalunya, on es fa l'acte de la fundació, i on no haurien de sortir al carrer, ja que les dues instal·lacions estan connectades.</p>
      <p>Els CDR i moviments com Pícnic per la República han convocat a concentrar-se des d'aquest vespre a l'entorn de l'hotel per fer una cassolada i <b>"no deixar dormir" Felip VI</b>.</p>
      <p>Dilluns, quan s'ha de fer el lliurament dels premis, també hi ha convocada una protesta a la tarda.</p>
      <p>Davant aquestes convocatòries, l'Ajuntament de Barcelona ha blindat l'accés a la zona. El <b>carril lateral de la Diagonal</b> d'entrada a Barcelona ja està tallat. El <b>carrer de la Torre Melià</b>, davant del Palau de Congressos, també està tallat. Això provoca alguns problemes de trànsit per accedir a la Diagonal.</p>
      <p> </p>
      <figure>
        <img src="https://www.ccma.cat/multimedia/jpg/6/2/1572781900626.jpg"/>
      </figure>
      <p> </p>
      <figure>
        <img src="https://www.ccma.cat/multimedia/jpg/0/3/1572781896730.jpg"/>
      </figure>
      <p> </p>
      <p>Hi ha un gran desplegament policial de Mossos d'Esquadra, Policia Nacional i Guàrdia Urbana.</p>
      <p>Les últimes visites del rei a Catalunya després del seu discurs del 3 d'octubre <b>sempre han anat acompanyades de protestes</b>. En les dues ocasions que el monarca ha vingut a Barcelona per la inauguració del Mobile World Congress, hi ha hagut concentracions de rebuig. El 2018 fins i tot van acabar amb <a href="https://www.ccma.cat/324/fortes-mesures-de-seguretat-al-voltant-del-palau-per-la-protesta-contra-el-rei/noticia/2840404/">càrregues i un detingut</a>.</p>
      <p>
        <b>Premis fora de Girona</b>
      </p>
      <p>La Fundació Princesa de Girona ha traslladat la cerimònia d'entrega dels guardons a Barcelona després que<a href="https://www.ccma.cat/324/els-premis-princesa-de-girona-es-lliuraran-lany-que-ve-a-barcelona/noticia/2892167/"> l'Ajuntament de Girona va denegar el permís </a>per fer la gala a l'Auditori de la ciutat,<b> al·legant que s'hi feien obres</b>.</p>
      <p>La capital gironina ha declarat el rei d'Espanya persona no grata. Va ser després del polèmic discurs del monarca del 3 d'octubre. El 2018, els actes vinculats als guardons es van fer al Mas Marroch, l'espai per a esdeveniments dels germans Roca -que <a href="https://www.ccma.cat/324/els-germans-roca-rebutgen-les-critiques-per-lespai-cedit-als-reis-no-som-politics/noticia/2862502/">es van defensar de les crítiques rebudes</a>- a Vilablareix, i a l'Hotel Camiral de Caldes de Malavella.</p>
      <p>Aquest és el <b>primer cop en 10 anys </b>que els premis es donen fora de la ciutat de Girona.</p>
    </article>
  </body>
</html>