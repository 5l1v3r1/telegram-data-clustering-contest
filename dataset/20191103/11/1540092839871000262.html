<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/196065/panellinies-rizikes-allages-sto-kathestotos-eisagogis-agonia-gia-toys-mathites"/>
    <meta property="og:site_name" content="CNN.gr"/>
    <meta property="article:published_time" content="2019-11-03T11:19:25+00:00"/>
    <meta property="og:title" content="Πανελλήνιες: Ριζικές αλλαγές στο καθεστώτος εισαγωγής – Αγωνία για τους μαθητές"/>
    <meta property="og:description" content="Αντιμέτωποι με σαρωτικές αλλαγές στην εισαγωγή τους στα Πανεπιστήμια αναμένεται να βρεθούν χιλιάδες μαθητές στην περίπτωση που εφαρμοστούν άμεσα οι εξαγγελίες..."/>
  </head>
  <body>
    <article>
      <h1>Πανελλήνιες: Ριζικές αλλαγές στο καθεστώτος εισαγωγής – Αγωνία για τους μαθητές</h1>
      <h2>Αντιμέτωποι με σαρωτικές αλλαγές στην εισαγωγή τους στα Πανεπιστήμια αναμένεται να βρεθούν χιλιάδες μαθητές στην περίπτωση που εφαρμοστούν άμεσα οι εξαγγελίες του υπουργείου Παιδείας, σύμφωνα με τις οποίες τα Πανεπιστήμια θα ορίζουν τον αριθμό των εισακτέων αλλά και τη βάση εισαγωγής στα τμήμα­τα τους.</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/06/06/15912/photos/full/4821866.jpg"/>
          <figcaption>Πανελλήνιες εξετάσεις 2019 - Πηγή: EUROKINISSI/ΣΤΕΛΙΟΣ ΜΙΣΙΝΑΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/06/06/15912/photos/full/4821880.jpg"/>
          <figcaption>Πανελλήνιες εξετάσεις 2019 - Πηγή: EUROKINISSI/ΣΤΕΛΙΟΣ ΜΙΣΙΝΑΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/06/06/15912/photos/full/4821869.jpg"/>
          <figcaption>Πανελλήνιες εξετάσεις 2019 - Πηγή: EUROKINISSI/ΣΤΕΛΙΟΣ ΜΙΣΙΝΑΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/06/06/15912/photos/full/4821873.jpg"/>
          <figcaption>Πανελλήνιες εξετάσεις 2019 - Πηγή: EUROKINISSI/ΣΤΕΛΙΟΣ ΜΙΣΙΝΑΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/06/06/15912/photos/full/4821872.jpg"/>
          <figcaption>Πανελλήνιες εξετάσεις 2019 - Πηγή: EUROKINISSI/ΣΤΕΛΙΟΣ ΜΙΣΙΝΑΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/06/06/15912/photos/full/4821882.jpg"/>
          <figcaption>Πανελλήνιες εξετάσεις 2019 - Πηγή: EUROKINISSI/ΣΤΕΛΙΟΣ ΜΙΣΙΝΑΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/06/06/15912/photos/full/4821874.jpg"/>
          <figcaption>Πανελλήνιες εξετάσεις 2019 - Πηγή: EUROKINISSI/ΣΤΕΛΙΟΣ ΜΙΣΙΝΑΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/06/06/15912/photos/full/4821885.jpg"/>
          <figcaption>Πανελλήνιες εξετάσεις 2019 - Πηγή: EUROKINISSI/ΣΤΕΛΙΟΣ ΜΙΣΙΝΑΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/06/06/15912/photos/full/4821884.jpg"/>
          <figcaption>Πανελλήνιες εξετάσεις 2019 - Πηγή: EUROKINISSI/ΣΤΕΛΙΟΣ ΜΙΣΙΝΑΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/06/06/15912/photos/full/4821888.jpg"/>
          <figcaption>Πανελλήνιες εξετάσεις 2019 - Πηγή: EUROKINISSI/ΣΤΕΛΙΟΣ ΜΙΣΙΝΑΣ</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 13:19 , 03 November 2019 - 13:19</p>
      <p>Το σχέδιο του υπουργείου, σύμφωνα με το «Έθνος της Κυριακής», προβλέπει <b>ριζική αλ­λαγή του καθεστώτος εισαγωγής στα ΑΕΙ</b>, οδηγώντας <b>ακόμη και τους μισούς υποψηφίους εκτός πανεπιστημίων.</b> Υπενθυμίζεται ότι τα Πανεπιστήμια ζητούν αυτήν τη δυνατότητα εδώ και πολλά χρόνια, καμία κυβέρνηση ωστόσο δεν την παραχώρησε.</p>
      <p>Σύμφωνα με το ρεπορτάζ, αν τα πανεπιστήμια όριζαν φέτος τον αριθμό των εισακτέων, από τα <b>78.000 παιδιά</b> που κέρδισαν μια θέση στην Ανώτατη Εκπαίδευση θα έμπαιναν τα μισά, ενώ σε κάποια ιδρύματα, κυρίως τα μεγάλα, ο αριθμός θα ήταν ακόμα μικρότερος. Για παράδειγμα, το <b>Οικονομικό Πανεπιστήμιο της Αθήνας</b> (πρώην ΑΣΟΕΕ) ζήτησε για φέτος 880 εισακτέους. Το υπουργείο Παιδείας τελικά του «έδωσε» 1.687, σχεδόν τους διπλάσιους.</p>
      <h3>Τι λένε στο υπουργείο</h3>
      <p>Η υπουργός Παιδείας, <a href="https://www.cnn.gr/eidhseis/tag/17045/nikh-keramews"><b>Νίκη Κεραμέως</b>, </a>έχει ξεκάθαρα δηλώσει ότι «στις προ­θέσεις μας είναι τα πανεπιστήμια να ορίζουν τον αριθμό των εισακτέων και παράλληλα να ορίζουν τη βάση εισαγωγής. <b>Θέλουμε το 10 να είναι η ελάχιστη βάση εισαγωγής</b> και από εκεί και πέρα το κάθε ίδρυμα να μπορεί να ορίζει μια βάση εισαγωγής πάνω από την ελάχιστη. Οποία θέλει: 15,16,17,13... Το θεωρούμε αδιανόητο ο Έλληνας φορολογούμενος να πληρώνει για ιδρύματα στα οποία κάποιος μπαίνει με βαθμό 3. Το λέμε ευθέως. <b>Πρέπει να πάμε σε ένα σύστημα στο οποίο τα σχολεία και τα πανεπιστήμια θα είναι πιο ελεύθερα και πιο αυτόνομα</b>. Αυτός είναι ο στόχος. Σήμερα η κατάσταση έχει ως εξής: δηλώνει το πανεπιστήμιο πως θα πάρει 500 φοιτητές και τελικά παίρνει 1.500. Ποιο είναι το αποτέλεσμα; Ή εκπαίδευση που παρέχει επί της ουσίας στους 1.500 είναι μειωμένη, διότι δεν είναι σε θέση να ανταποκριθεί σε αυτόν τον πάρα πολύ μεγάλο όγκο. Τελικά, πλήττονται όλοι».</p>
      <p>Μέχρι στιγμής, η <b>κυβέρνηση δεν έχει αποφασίσει εάν τελικά θα κάνει πράξη τις εξαγγελίες της</b> από την ερχόμενη ακαδημαϊκή χρονιά, με αποτέλεσμα η <b>αγωνία των μαθητών της Γ’ Λυκείου</b> και των οικογενειών τους να κορυφώνεται. Σύμφωνα με την εφημερίδα, το πρόβλημα σε αυτή τη σκέψη του υπουργείου δεν είναι ο χρόνος εφαρμογής ενός τέτοιου μέτρου αλλά το κόστος που ενδεχομένως να έχει για τους υποψηφίους, καθώς <b>χιλιάδες μαθητές θα μπορούσαν να μείνουν εκτός Πανεπιστημίου</b> και να πρέπει να ψάχνουν διεξόδους για τις σπουδές και την επαγγελματική τους αποκατάσταση.</p>
      <h3>Η θέση των ΑΕΙ</h3>
      <p>Τα πανεπιστήμια, από την πλευρά τους, θεωρούν ότι είναι <b>ζήτημα αυτοτέλειας και αυτοδιοίκησης</b> να ορίζουν τον αριθμό των εισακτέων τους και την ελάχιστη βάση βαθμού εισαγωγής. Όπως τονίζει ο πρύτανης του Αριστοτελείου Πανεπιστημίου Θεσσαλονίκης<b>, Νίκος Παπαΐωάννου</b>, «αυτό προέρχεται από την ανάγκη που μας διέπει να παρέχουμε υψηλό επίπεδο σπουδών και ανταγωνιστικά πτυχία στους φοιτητές μας. Όταν το υπουργείο μας στέλνει κάθε χρόνο τον διπλάσιο αριθμό φοιτητών από αυτόν που ζητάμε, πώς θα παρέχουμε σωστή εκπαίδευση στους φοιτητές μας;». Και συμπληρώνει: «Εάν εμείς καθορίσουμε τον αριθμό των εισακτέων και τις βάσεις εισαγωγής, τότε θα μπορέσουμε να διατηρήσουμε και ένα υψηλό επίπεδο σπουδών».</p>
      <p>Όσον αφορά στις αντιδράσεις που θα υπάρχουν από την κοινωνία, ο πρύτανης λέει χαρακτηριστικά: «Εάν δεν σπάσεις αβγά, ομελέτα δεν γίνεται. Πιστεύω ότι μπορούμε -χωρίς να θίγονται τα κεκτημένα- να φτιάξουμε νέους όρους για την εισαγωγή στα ΑΕΙ και θεωρώ ότι η πρόταση του υπουργείου κινείται στη σωστή κατεύθυνση».</p>
      <p>Ανάλογη είναι και η θέση της πρυτάνεως του Πανεπιστημίου Πάτρας, <b>Β. Κυριαζοπούλου</b>, η οποία όμως υπογραμμίζει ότι «εφόσον μειωθούν οι εισακτέοι, θα ανέβουν οι βάσεις. Νομίζω ότι θα πάμε σε μια μέση λύση, καθώς θα υπάρχουν σχολές που θα μπορούν να πάρουν παραπάνω φοιτητές και άλλες -όπως οι θετικές σχολές- λιγότερους. Σε κάθε περίπτωση, αυτά τα ζητήματα θέλουν μια σοβαρή συζήτηση πριν ληφθούν οι οριστικές αποφάσεις».</p>
      <h3>Αντιδράσεις από τους καθηγητές στα σχολεία</h3>
      <p>Από την άλλη πλευρά, οι <b>εκπαιδευτικοί στα σχολεία</b>, που ζουν από κοντά τον αγώνα των μαθητών, θεωρούν ότι οι ανώτατες σπουδές δεν είναι «<b>δικαίωμα για λίγους</b>». Επισημαίνουν ότι χρέος της πολιτείας είναι να στηρίξει τα πανεπιστήμια και όχι να στείλει τη νέα γενιά στις ιδιωτικές σπουδές ή στο εξωτερικό με τη μέθοδο του «κόφτη» στον δρόμο προς τα πανεπιστήμια.</p>
      <h3>Τι έγινε «όταν κόπηκε η βάση του 10»</h3>
      <p>Ο ορισμός του αριθμού των εισακτέων από τα ΑΕΙ μπορεί να μην έχει δοκιμασθεί, αλλά η βάση του 10 είχε εφαρμοστεί την περίοδο 2006-2009. Τότε έμειναν εκτός ΑΕΙ πάνω από 60.000 παιδιά.</p>
      <p>Το μέτρο απέτυχε, όπως παραδέχθηκαν οι κυβερνήσεις της εποχής, και καταργήθηκε από την υπουργό Παιδείας <a href="https://www.cnn.gr/eidhseis/tag/37866/anna-diamantopoyloy"><b>Άννα Διαμαντοπούλου</b></a>, η οποία είχε δηλώσει χαρακτηριστικά στο υπουργικό Συμβούλιο: «Τέσσερα χρόνια μετά την υιοθέτηση της, δεν υπάρχουν ενδείξεις ή μελέτες που να αποδεικνύουν ότι η βάση του 10 πέτυχε την οποιαδήποτε άνοδο της ποιότητας σπουδών ή του επιπέδου των επιτυχόντων, είτε στο λύκειο είτε στα τριτοβάθμια ιδρύματα. Δεκάδες χιλιάδες νέοι προσφεύγουν στην ιδιωτική εκπαίδευση και σε κάθε είδους πανεπιστημιακά και τεχνολογικά ιδρύματα χωρών του εξωτερικού. Άλλωστε, αντιβαίνει στην παιδαγωγική λογική των Πανελλαδικών Εξετάσεων, όπως αυτές γίνονται σήμερα, με όλους τους μαθητές να εξετάζονται στα ίδια μαθήματα, ανεξάρτητα από την προσωπική τους επιλογή σπουδών».</p>
      <p>Μάλιστα, όπως ανέδειξε και η <b>έρευνα του ΙΟΒΕ τον Ιούλιο του 2017</b>: «Ενδιαφέρον παρουσιάζει και το γεγονός ότι η εισαγωγή της βάσης του 10 το 2006, καθώς και η απόσυρση του μέτρου το 2010 είχαν σημαντική επίδραση στη σύνθεση του φοιτητικού πληθυσμού της χώρας ως /προς το κοινωνικό-μορφωτικό επίπεδο - των οικογενειών τους. Συγκεκριμένα, τα ποσοστά των φοιτητών που προέρχονται από οικογένειες με υψηλό και πολύ υψηλό κοινωνικό-μορφωτικό επίπεδο παρουσιάζονται αυξημένα την περίοδο 2006-2009, σε σύγκριση με τα προγενέστερα έτη και με το 2010, ενώ, αντίθετα, μειωμένα είναι τα ποσοστά με μεσαίο και χαμηλό επίπεδο τη συγκεκριμένη περίοδο».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/195572/oasa-paratasi-gia-tis-ananeoseis-ton-meiomenon-eisitirion-sta-mmm">ΟΑΣΑ: Παράταση για τις ανανεώσεις των μειωμένων εισιτηρίων στα ΜΜΜ</a>
        </li>
        <li>
          <a href="https://www.cnn.gr/news/ellada/story/194601/thessaloniki-katalipsi-sidirodromikis-grammis-apo-goneis-kai-mathites-gia-elleipseis-ekpaideytikon">Θεσσαλονίκη: Κατάληψη σιδηροδρομικής γραμμής από γονείς και μαθητές για ελλείψεις εκπαιδευτικών</a>
        </li>
        <li>
          <a href="https://www.cnn.gr/news/kosmos/story/194594/proklisi-stin-toyrkia-mathites-xairetoyn-stratiotika-ton-akar">Σάλος με μαθητές στην Τουρκία: Χαιρετούν στρατιωτικά τον Ακάρ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/12636/panellinies-exetaseis">ΠΑΝΕΛΛΗΝΙΕΣ ΕΞΕΤΑΣΕΙΣ</a>
        </li>
        <li>
          <a href="https://www.cnn.gr/eidhseis/tag/21581/panellhnies-2016">ΠΑΝΕΛΛΗΝΙΕΣ 2016</a>
        </li>
        <li>
          <a href="https://www.cnn.gr/eidhseis/tag/19350/panelladikes-exetaseis">ΠΑΝΕΛΛΑΔΙΚΕΣ ΕΞΕΤΑΣΕΙΣ</a>
        </li>
        <li>
          <a href="https://www.cnn.gr/eidhseis/tag/22182/panelladikes">ΠΑΝΕΛΛΑΔΙΚΕΣ</a>
        </li>
        <li>
          <a href="https://www.cnn.gr/eidhseis/tag/21597/panelladikes-neo-systhma">ΠΑΝΕΛΛΑΔΙΚΕΣ ΝΕΟ ΣΥΣΤΗΜΑ</a>
        </li>
        <li>
          <a href="https://www.cnn.gr/eidhseis/tag/4451/mathites">ΜΑΘΗΤΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/03/196103/snapshot/2349198.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/03/196109/snapshot/21842412.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/03/196116/snapshot/2742524.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/03/196093/snapshot/31b93967-a84c-4985-a633-079a7ec583be-6bacd.jpeg"/>
      </figure>
    </article>
  </body>
</html>