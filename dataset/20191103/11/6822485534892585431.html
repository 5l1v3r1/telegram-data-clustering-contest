<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812081.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T11:22:00+00:00"/>
    <meta property="og:title" content="نزاع گروهی اوباش در جنوب تهران"/>
    <meta property="og:description" content="به گزارش ایسنا، سرهنگ محمد حسین هاشمی درباره‌  اجرای این طرح گفت: شب گذشته شماری از شهروندان از طریق تماس با مرکز فوریت‌های پلیسی ۱۱۰ از قدرت نمایی و عربده کشی تعدادی از  اراذل و اوباش در منطقه دولتخواه خبر داده و اعلام  کردند که این افراد در حال تخریب خودروهای پارک شده در کنار خیابان هستند."/>
  </head>
  <body>
    <article>
      <h1>نزاع گروهی اوباش در جنوب تهران</h1>
      <address>
        <time datetime="2019-11-03T11:22:00+00:00">03 Nov 2019, 11:22</time>
      </address>
      <p>رئیس کلانتری ۱۵۲ خانی آبادنو از بازداشت اراذل و اوباشی که اقدام به ضرب و جرح ۷ شهروند و وارد کردن آسیب به ۹ خودرو در جنوب تهران کرده بودند خبر داد.</p>
      <p>به گزارش ایسنا، سرهنگ محمد حسین هاشمی درباره‌  اجرای این طرح گفت: شب گذشته شماری از شهروندان از طریق تماس با مرکز فوریت‌های پلیسی ۱۱۰ از قدرت نمایی و عربده کشی تعدادی از  اراذل و اوباش در منطقه دولتخواه خبر داده و اعلام  کردند که این افراد در حال تخریب خودروهای پارک شده در کنار خیابان هستند.</p>
      <p>وی با اشاره به اعزام تیم‌های ویژه کلانتری به محل گفت: با حضور ماموران در محل مشاهده شد که تعدادی از اراذل و اوباش کم سن و سال که بین ۱۸ تا ۲۱ سال سن داشتند با تجمع در خیابان و با استفاده از قمه، چماق، چکش و غیره به خودروهای شهروندان حمله کرده و اقدام به شکستن شیشه، آیینه و وارد کردن دیگر خسارات به آنها هستند که بلافاصله اقدامات برای دستگیری این افراد آغاز شد و ماموران ۵ نفر از این افراد را دستگیر کردند.</p>
      <p>رئیس کلانتری ۱۵۲ خانی آباد با اشاره به انتقال دستگیرشدگان به مقر پلیس و انجام بازجویی از آنان گفت: این افراد در اظهارات خود اعلام کردند که ابتدا بر سر جای پارک خودرو با یکدیگر درگیر شده و دقایقی بعد به درگیریشان خاتمه دادند اما مدتی بعد دوباره یکی از طرفین برای انتقام جویی و قدرت نمایی درگیری را آغاز کرده  که در پی آن نزاع شدت گرفته است.</p>
      <p>هاشمی با بیان این که در جریان این درگیری به حدود ۹ خودرو آسیب وارد شد گفت: همچنین ۷ نفر از شهروندان در محله دولتخواه نیز از سوی این افراد مورد ضرب و شتم و اصابت چاقو قرار گرفتند که دو نفرشان با اشاره به شدت آسیب دیدگی به بیمارستان منتقل شده و مابقی خدمات سرپایی را در محل دریافت کردند.</p>
      <p>وی در مورد این که آیا این افراد همدست‌های دیگری نیز داشتند؟ گفت: در تحقیقات مشخص شده است که یکی از طرفین  نزاع تعداد دیگری از اراذل و اوباش را در مرحله دوم درگیری به محل آورده است که تعدادی از آنها اقدام به ترک محل کرده و متواری شدند اما تحقیقات پلیس برای شناسایی و دستگیری این افراد ادامه دارد.</p>
      <p>رئیس کلانتری ۱۵۲ خانی آباد نو افزود:‌ برای افراد دستگیر شده پرونده‌ای تشکیل شده و آنان پس از تکمیل مراحل رسیدگی روانه دادسرا خواهند شد.</p>
    </article>
  </body>
</html>