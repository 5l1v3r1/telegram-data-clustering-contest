<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595509/ptd-mia-symvouli-sto-akel-as-synaisthanthei-oti-ekfrazei-kai-tous-ek"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T11:09:00+00:00"/>
    <meta property="og:title" content="ΠτΔ: Μια συμβουλή στο ΑΚΕΛ. Ας συναισθανθεί ότι εκφράζει και τους Ε/κ"/>
    <meta property="og:description" content="Έχουν τεθεί οι βασικές προϋποθέσεις που θα μπορούσαν να αποτελέσουν τους όρους αναφοράς, δήλωσε την Κυριακή ο Πρόεδρος της Δημοκρατίας, Νίκος..."/>
  </head>
  <body>
    <article>
      <h1>ΠτΔ: Μια συμβουλή στο ΑΚΕΛ. Ας συναισθανθεί ότι εκφράζει και τους Ε/κ</h1>
      <address><time datetime="2019-11-03T11:09:00+00:00">03 Nov 2019, 11:09</time> by <a rel="author">SigmaLive</a></address>
      <p><b>Έχουν τεθεί οι βασικές προϋποθέσεις που θα μπορούσαν να αποτελέσουν τους όρους αναφοράς, δήλωσε την Κυριακή ο Πρόεδρος της Δημοκρατίας, Νίκος Αναστασιάδης, ενόψει της τριμερούς συνάντησης στο Βερολίνο με τον ΓΓ του ΟΗΕ, Αντόνιο Γκουτέρες και τον Τουρκοκύπριο ηγέτη, Μουσταφά Ακιντζί.<br/></b> <br/>Σε δηλώσεις του μετά το πέρας του 6ου ετήσιο μνημόσυνο του πρώην Προέδρου της Δημοκρατίας Γλαύκου Κληρίδη, στην Εκκλησία Αγίων Κωνσταντίνου και Ελένης, στη Λευκωσία, ο Πρόεδρος Αναστασιάδης είπε εξάλλου ότι υπάρχει το ενδεχόμενο η ειδική απεσταλμένη του ΓΓ του ΟΗΕ, Τζέιν Χολ Λουτ να βρίσκεται στην Κύπρο πριν από τις 25 Νοεμβρίου που θα πραγματοποιηθεί η τριμερής στο Βερολίνο.<br/> <br/>Ερωτηθείς σε σχέση με τις προσδοκίες του από την τριμερή, ο Πρόεδρος Αναστασιάδης είπε ότι έχουν τεθεί οι βασικές προϋποθέσεις που θα μπορούσαν να αποτελέσουν και τους όρους αναφοράς. «Πέραν τούτου, η οποιαδήποτε απόπειρα να επιβληθεί εκ των προτέρων ή να δοθεί απάντηση εκ των προτέρων για θέματα που πρέπει να συζητηθούν στο τραπέζι του διαλόγου, το θεωρώ ότι θα ήταν αδιανόητο και ως απόπειρα και ως πολιτική ενέργεια, είτε από πλευράς μας, είτε από πλευράς των Τουρκοκυπρίων» πρόσθεσε.<br/> <br/>Κληθείς να σχολιάσει επικρίσεις του ΑΚΕΛ, ότι εγείρει ζητήματα που ακυρώνουν συγκλίσεις και βρίσκονται εκτός του πλαισίου Γκουτέρες, ο Πρόεδρος της Δημοκρατίας είπε ότι «μια συμβουλή θα ήθελα να δώσω προς το ΑΚΕΛ. Επιτέλους ας συναισθανθεί ότι εκφράζει και τους Ελληνοκύπριους. Τίποτα πέραν αυτού».<br/> <br/>Ο Πρόεδρος Αναστασιάδης αναφέρθηκε και στον αείμνηστο πρώην Πρόεδρο της Δημοκρατίας, Γλάυκο Κληρίδη, λέγοντας ότι «τιμούμε σήμερα τον ηγέτη που άφησε το στίγμα του για τον πατριωτικό διεκδικητικό ρεαλισμό που τον διέκρινε, τον πραγματισμό που ήταν  χαρακτηριστικά ενός πολιτικού με όραμα».<br/> <br/>«Τιμούμε τον άνθρωπο που άφησε γενικότερα το στίγμα του σαν ένας πολιτικός ήθους και ιδιαίτερα προσωπικά τιμώ τον πολιτικό μου μέντορα, τον πολιτικό μου πατέρα» κατέληξε ο Πρόεδρος Αναστασιάδης.</p>
    </article>
  </body>
</html>