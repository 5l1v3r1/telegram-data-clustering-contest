<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637737/%D8%A7%D9%86%D9%87%D8%AF%D8%A7%D9%85-%DB%8C%DA%A9-%D8%B4%D8%A8%DA%A9%D9%87-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D9%82%D8%A7%DA%86%D8%A7%D9%82-%D9%85%D9%88%D8%A7%D8%AF-%D9%85%D8%AE%D8%AF%D8%B1-%D8%AF%D8%B1-%D8%A7%DB%8C%D8%AA%D8%A7%D9%84%DB%8C%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T11:49:00+00:00"/>
    <meta property="og:title" content="انهدام یک شبکه بین‌المللی قاچاق مواد مخدر در ایتالیا"/>
    <meta property="og:description" content="در پی کشف و انهدام یک شبکه بین‌المللی قاچاق مواد مخدر حدود ۱۵۰ فرد مرتبط با این شبکه در سراسر جهان شناسایی و دستگیر شده‌اند."/>
  </head>
  <body>
    <article>
      <h1>
        <a href="https://www.bultannews.com/fa/news/637737/%D8%A7%D9%86%D9%87%D8%AF%D8%A7%D9%85-%DB%8C%DA%A9-%D8%B4%D8%A8%DA%A9%D9%87-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D9%82%D8%A7%DA%86%D8%A7%D9%82-%D9%85%D9%88%D8%A7%D8%AF-%D9%85%D8%AE%D8%AF%D8%B1-%D8%AF%D8%B1-%D8%A7%DB%8C%D8%AA%D8%A7%D9%84%DB%8C%D8%A7">انهدام یک شبکه بین‌المللی قاچاق مواد مخدر در ایتالیا</a>
      </h1>
      <h2>در پی کشف و انهدام یک شبکه بین‌المللی قاچاق مواد مخدر حدود ۱۵۰ فرد مرتبط با این شبکه در سراسر جهان شناسایی و دستگیر شده‌اند.</h2>
      <address><time datetime="2019-11-03T11:49:00+00:00">03 Nov 2019, 11:49</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، منابع پلیس ایتالیا با اعلام این خبر تصریح کردند که تحقیقات برای شناسایی، رصد و دستگیری اعضای این باند گسترده قاچاق مواد مخدر نزدیک به هشت سال به طول انجامیده است.</p>
      <p>پلیس شهر "پروجا" در ایتالیا که هدایت عملیات تحقیق درباره این پرونده را برعهده داشت روز شنبه با فاش کردن جزئیات بیشتری از این باند بین‌المللی قاچاق مواد مخدر خاطر نشان کرد که اعضای این باند چند زبانه و بسیار آگاه در پوشش فعالیت های حرفه ای گوناگون نظیر تجارت، آرایشگری، بازیگری یا حتی ریاست شرکت به قاچاق مواد مخدر در سطح جهان اقدام می‌کردند.</p>
      <p>دادستان شهر پروجای ایتالیا نیز با تشریح خلاصه‌ای از فعالیت باند منهدم شده متذکر شد که سرکرده‌های این شبکه بین‌المللی را عمدتا اتباع کشور تانزانیا تشکیل می دادند.</p>
      <p>تحقیقات مرتبط با این پرونده با کمک بخش ضد مافیای پلیس ایتالیا و نیز همکاری اطلاعاتی دیگر کشورهای اروپایی در نهایت به دستگیری ۱۵۰ قاچاقچی در جهان منجر شده است.</p>
      <p>در جریان عملیات تحقیق و جستجو روی این پرونده همچنین بیش از ۲۳۰ کیلوگرم هروئین، ۲۰ کیلوگرم کوکائین، ۱۵ کیلوگرم ماری‌جوآنا و ۲ کیلوگرم اسکتازی طی سالهای ۲۰۱۳ تا ۲۰۱۵ کشف و ضبط شده است. گفته می شود بخشی از این مواد مخدر در دو فرودگاه اورلی و شارل دو گل فرانسه کشف و ضبط شده است.</p>
      <p>عمده مواد مخدر قاچاق شده توسط این باند در لائوس، پاکستان یا چین تولید و سپس از راه دریا و به واسطه کشورهایی چون ترکیه به شمال اروپا منتقل شده است.</p>
      <p>به گزارش یورونیوز، این مواد به انحاء مختلف از جمله جاسازی در داخل کت های ضخیم ، پشت ساق بندها، داخل کفش ها، در لایه درونی کوله پشتی ها یا درون کالسکه های نوزدان به کشور ایتالیا قاچاق شده است. همچنین مواد مخدر بواسطه پوشش‌هایی از چسب، قهوه و برخی مواد گیاهی به نحوی جاسازی می‌شدند که امکان ردیابی آنها توسط اشعه ایکس یا سگ‌های تربیت شده فراهم نمی‌شد.</p>
    </article>
  </body>
</html>