<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637740/%D8%AF%D8%A7%D8%B9%D8%B4-%D9%85%D8%B3%D8%A6%D9%88%D9%84%DB%8C%D8%AA-%D8%AD%D9%85%D9%84%D9%87-%D8%A8%D9%87-%D9%BE%D8%A7%DB%8C%DA%AF%D8%A7%D9%87-%D8%A7%D8%B1%D8%AA%D8%B4-%D9%85%D8%A7%D9%84%DB%8C-%D8%B1%D8%A7-%D8%A8%D8%B1-%D8%B9%D9%87%D8%AF%D9%87-%DA%AF%D8%B1%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T11:56:00+00:00"/>
    <meta property="og:title" content="داعش مسئولیت حمله به پایگاه ارتش مالی را بر عهده گرفت"/>
    <meta property="og:description" content="داعش مسئولیت حمله اخیر علیه ارتش مالی را بر عهده گرفت. گفته می‌شود این نخستین حمله داعش پس از کشته شدن ابوبکر البغدادی، رهبر این گروه تروریستی است."/>
  </head>
  <body>
    <article>
      <h1>
        <a href="https://www.bultannews.com/fa/news/637740/%D8%AF%D8%A7%D8%B9%D8%B4-%D9%85%D8%B3%D8%A6%D9%88%D9%84%DB%8C%D8%AA-%D8%AD%D9%85%D9%84%D9%87-%D8%A8%D9%87-%D9%BE%D8%A7%DB%8C%DA%AF%D8%A7%D9%87-%D8%A7%D8%B1%D8%AA%D8%B4-%D9%85%D8%A7%D9%84%DB%8C-%D8%B1%D8%A7-%D8%A8%D8%B1-%D8%B9%D9%87%D8%AF%D9%87-%DA%AF%D8%B1%D9%81%D8%AA">داعش مسئولیت حمله به پایگاه ارتش مالی را بر عهده گرفت</a>
      </h1>
      <h2>داعش مسئولیت حمله اخیر علیه ارتش مالی را بر عهده گرفت. گفته می‌شود این نخستین حمله داعش پس از کشته شدن ابوبکر البغدادی، رهبر این گروه تروریستی است.</h2>
      <address><time datetime="2019-11-03T11:56:00+00:00">03 Nov 2019, 11:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری رویترز، حمله مذکور به گفته دولت مالی یکی از مرگبارترین حملات علیه ارتش این کشور در غرب آفریقا طی سال‌های اخیر است که در پی آن دست کم ۵۳ سرباز و یک غیرنظامی کشته شدند.</p>
      <p>گروه تروریستی داعش روز شنبه بدون ارائه‌ اسناد و مدارک از طریق پایگاه خبری خود موسوم به "اعماق" مسئولیت این حمله را برعهده گرفت و اعلام کرد: نیروهای ما به پایگاه نظامی سربازان ارتش مالی در شمال این کشور حمله کردند و درگیری‌هایی با انواع سلاح صورت گرفت.</p>
      <p>از هفته گذشته که نیروهای ویژه آمریکا ابوبکر البغدادی، رهبر سابق گروه تروریستی داعش را به هلاکت رساندند این گروه تروریستی بارها مسئولیت حملات در کشورهای مختلف را برعهده گرفته است.</p>
      <p>مقامات کشور مالی ابتدا روز جمعه این حمله در روستای اندیلیمان واقع در منطقه مناکا را گزارش دادند اما تعداد تلفات را بسیار پایین‌تر اعلام کرده بودند.</p>
      <p>یایا سانگار، سخنگوی دولت مالی روز شنبه به خبرگزاری رویترز گفت: افراد ناشناس سرتاپا مسلحی حدود ظهر جمعه این حمله را صورت دادند. این حمله با شلیک گلوله‌های توپخانه‌ای آغاز شد و سپس این افراد به طرف نیجر عقب‌نشینی کردند.</p>
      <p>وی افزود: از آنجایی که هنوز مراحل شناسایی اجساد ادامه دارد، تعداد تلفات قطعی نیست و ارتش در حال انجام یک عملیات جست‌وجو در آن منطقه با حمایت نیروهای بین‌المللی از جمله نیروهای فرانسوی و نیروهای حافظ صلح سازمان ملل است.</p>
      <p>سانگار اوایل روز شنبه در صفحه توییتر خود نوشت: نیروهای کمکی اعزام شده ۵۴ جسد از جمله یک نظامی، ۱۰ نجات یافته و مقدار قابل توجهی خسارت مادی کشف کردند.</p>
      <p>از سوی دیگر، دفتر ریاست جمهوری فرانسه در بیانیه‌ای اعلام کرد که یکی از سربازانش در جریان تله انفجاری دست‌ساز نیروهای شبه نظامی جان باخته است.</p>
      <p>این حمله به دنبال حملات افراط‌گرایان در اواخر ماه سپتامبر صورت گرفت که بر افزایش دسترسی آنها و عملیات گروه‌های مسلح در این منطقه تاکید دارد.</p>
      <p>مناطق شمالی و مرکزی مالی از سال ۲۰۰۲ شاهد درگیری‌هایی با جدایی‌طلبان و نیز حملات تروریستی است.</p>
      <p>اعضای وابسته به سازمان "القاعده" در بهار سال ۲۰۱۲ میلادی بر شمال مالی سلطه یافتند اما مداخله نظامی فرانسه در ماه ژانویه ۲۰۱۳ که همچنان نیز ادامه دارد، منجر به بازپس‌گیری تعداد زیادی از مناطق تحت اشغال القاعده شد.</p>
      <p>از سوی دیگر، وزارت خارجه ترکیه نسبت به کشته شدن تعداد زیادی از نظامیان در حمله تروریستی به پایگاه نظامی در شمال شرق مالی ابراز نگرانی کرد و به دولت و ملت مالی تسلیت گفت.</p>
    </article>
  </body>
</html>