<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812078.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T11:17:00+00:00"/>
    <meta property="og:title" content="امام جمعه اصفهان: تسخیر لانه جاسوسی مهم‌تر از راندن خاندان سلطنتی از ایران بود"/>
    <meta property="og:description" content="محمدتقی رهبر در گفت‌وگو با ایسنا در خصوص روز 13 آبان و تسخیر لانه جاسوسی آمریکا توسط دانشجویان پیرو خط امام، اظهار کرد: روز 13 آبان روز بزرگی است که سفارت آمریکا که تبدیل به لانه جاسوسی و توطئه علیه ایران شده بود توسط برخی از دانشجویان شجاع تسخیر شد. این حرکت آن‌قدر مهم بود که امام خمینی(ره) فرمودند &quot;تسخیر سفارت آمریکا انقلابی بزرگ‌تر از انقلاب اول بود&quot; به این معنا که تسخیر سفارت آمریکا و راندن آمریکا از ایران مهم‌تر از راندن خاندان سلطنتی بود."/>
  </head>
  <body>
    <article>
      <h1>امام جمعه اصفهان: تسخیر لانه جاسوسی مهم‌تر از راندن خاندان سلطنتی از ایران بود</h1>
      <address>
        <time datetime="2019-11-03T11:17:00+00:00">03 Nov 2019, 11:17</time>
      </address>
      <p>امام جمعه موقت اصفهان گفت: تسخیر سفارت آمریکا و راندن آمریکا از ایران مهم‌تر از راندن خاندان سلطنتی بود.</p>
      <p>محمدتقی رهبر در گفت‌وگو با ایسنا در خصوص روز 13 آبان و تسخیر لانه جاسوسی آمریکا توسط دانشجویان پیرو خط امام، اظهار کرد: روز 13 آبان روز بزرگی است که سفارت آمریکا که تبدیل به لانه جاسوسی و توطئه علیه ایران شده بود توسط برخی از دانشجویان شجاع تسخیر شد. این حرکت آن‌قدر مهم بود که امام خمینی(ره) فرمودند "تسخیر سفارت آمریکا انقلابی بزرگ‌تر از انقلاب اول بود" به این معنا که تسخیر سفارت آمریکا و راندن آمریکا از ایران مهم‌تر از راندن خاندان سلطنتی بود.</p>
      <p>وی افزود: جنایت و جاسوسی آمریکا علیه ایران همچنان ادامه دارد که باید با مقاومت و استقامت همچنان در برابر توطئه‌ها ایستاد. ملت بزرگ ایران مقاوم هستند و باید بدانند آمریکا از هر زمان دیگری شکننده‌تر و تمدن آمریکایی رو به افول است. منفورترین حکومت‌ها در دنیا دولت آمریکا است و امروز علاوه بر ایران اکثر کشورها با آمریکا دشمن هستند.</p>
      <p>امام‌جمعه موقت اصفهان گفت: هم‌اکنون آمریکا به لطف خداوند در بدترین شرایط انزوا قرار دارد و باید این نکته را به خوبی درک کنیم و با استقامت در برابر توطئه‌های آمریکا بایستیم و گرامی بداریم یاد کسانی را که این حماسه بزرگ را آفریدند.</p>
    </article>
  </body>
</html>