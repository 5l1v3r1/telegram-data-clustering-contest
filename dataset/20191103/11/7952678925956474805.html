<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=7198&amp;docID=327205&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-03T11:32:00+00:00"/>
    <meta property="og:title" content="השישי בדרך: מה המילטון צריך כדי לזכות?"/>
    <meta property="og:description" content="הבריטי יוכל להשיג אליפות כבר בארה''ב. בוטאס ינסה להרוס"/>
  </head>
  <body>
    <article>
      <h1>השישי בדרך: מה המילטון צריך כדי לזכות?</h1>
      <h2>הבריטי יוכל להשיג אליפות כבר בארה"ב. בוטאס ינסה להרוס</h2>
      <address><time datetime="2019-11-03T11:32:00+00:00">03 Nov 2019, 11:32</time> by <a rel="author">מערכת אתר ערוץ הספורט</a></address>
      <p>בשנתיים האחרונות הוא הפך את עצמו למונופול בפורמולה 1. הלילה (ראשון) לואיס המילטון יוכל להוסיף לעצמו עוד תואר אליפות, וקשה מאד לראות תסריט שזה לא קורה. הבריטי אמנם סיים אתמול רק חמישי במקצה הדירוג בארה"ב, אך זקוק רק לארבע נקודות נוספות בדירוג הכללי כדי להשיג את התואר השישי בקריירה ולראשונה גם השלישי ברציפות.</p>
      <p>אתמול היריב שרודף אחריו בדירוג הכללי, חברו לקבוצת מרצדס, ולאטרי בוטאס, קטף את הפול פוזישן בגראנד פרי באוסטין, טקסס. הפער כרגע בין הבריטי לפיני עומד על 74 נקודות, כאשר פרט למרוץ הזה נותרו עוד שניים - בברזיל ובאבו דאבי.</p>
      <p>כלומר, בשביל להבטיח אליפות לפני שני המרוצים האחרונים, המילטון יכול לסיים גם במקום השמיני (או אפילו התשיעי ולקטוף גם ניקוד נוסף על הסיבוב המהיר ביותר). אם במקרה בוטאס לא יחצה את הקו ראשון, האלוף המכהן יגן על תוארו בכל מקרה.</p>
      <p>"זה לא קשור לרכב, זה הכל באשמתי", אמר אתמול <b>המילטון</b> אחרי שהתאכזב מכך שסיים במקום החמישי במקצה הדירוג. "פשוט לא סיימתי את הסיבובים כמו שרציתי. ברור שהמכונית הייתה יכולה להתקרב יותר למקומות הראשונים, ואני לא עשיתי זאת. אנסה לכפר במרוץ עצמו".</p>
      <figure>
        <iframe data-src="https://twitter.com/AP_Sports/status/1190763134425931778?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>