<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/3/7230854/"/>
    <meta property="og:site_name" content="Українська правда"/>
    <meta property="article:published_time" content="2019-11-03T11:15:00+00:00"/>
    <meta property="og:title" content="Журналіст Бабченко виїхав з України: Пацан сказав, пацан зробив"/>
    <meta property="og:description" content="Російський журналіст Аркадій Бабченко, “вбивство” якого у травні 2018 року в Києві інсценувала СБУ, заявив, що виїхав з України до Ізраїлю."/>
  </head>
  <body>
    <article>
      <h1>Журналіст Бабченко виїхав з України: Пацан сказав, пацан зробив</h1>
      <address>
        <time datetime="2019-11-03T11:15:00+00:00">03 Nov 2019, 11:15</time>
      </address>
      <p>Російський журналіст Аркадій Бабченко, "вбивство" якого у травні 2018 року в Києві інсценувала СБУ, заявив, що виїхав з України до Ізраїлю.</p>
      <p><b>Джерело</b>: пост Бабченка в <a href="https://www.facebook.com/babchenkoa/posts/2144431582323730">Facebook</a></p>
      <p><b>Дослівно</b>: ""Якщо Україна вибере "кандидата Х" - ​​я зараз без персоналій, я про загальну тенденцію в країні – я наступного ж дня починаю запуск процесу "я звалюю"". Рівно півроку тому написано... Я сказав. Я зробив".</p>
      <p>"Усі ці півроку у мене в коментарях слиною захлиналися – Бабченко, ми вибрали Зеленського, звалюй, як обіцяв. Ну, ось. Пацан сказав, пацан зробив. Портнов приїхав – Бабченко поїхав".</p>
      <p>"А сидіти і гадати, почнеться чи не почнеться в рамках нової концепції "мир-дружба-жвачка" обмін екстрадиціями – це без мене. Я поки за парканчиком постою".</p>
      <p><b>Деталі</b>: У коментарях до посту Бабченко повідомив, що виїхав до Ізраїлю і що збирається повернутися в Україну в майбутньому.</p>
      <p>"Три години льоту, і я в Києві", "Я повернуся. Це тимчасова евакуація", "Зе – поки що мій президент. Україна – моя країна. І я жити збираюся саме в ній", – пише він.</p>
      <p>
        <b>
          <i>Знати більше: </i>
        </b>
        <a href="https://www.pravda.com.ua/articles/2019/05/28/7216415/">
          <b>
            <i>Рік після "вбивства" Бабченка: що відомо про слідство і підозрюваних</i>
          </b>
        </a>
      </p>
      <p>
        <a href="https://www.pravda.com.ua/articles/2018/06/1/7182059/">
          <b>
            <i>Хто "вбивав" Бабченка: Кілер, організатор та замовник</i>
          </b>
        </a>
      </p>
      <p>
        <a href="https://www.pravda.com.ua/articles/2018/06/5/7182410/">
          <b>
            <i>47 на гачку. Хто потрапив у "тривожний список" СБУ</i>
          </b>
        </a>
      </p>
      <p><b>Передісторія</b>:</p>
      <ul>
        <li>29 травня 2018 року стало відомо про нібито розстріл російського журналіста Аркадія <a href="https://www.pravda.com.ua/news/2018/05/29/7181702/">Бабченка</a> на порозі його квартири у Києві<i>.</i></li>
        <li>30 травня голова СБУ Василь Грицак заявив, що Бабченко <a href="https://www.pravda.com.ua/articles/2018/05/30/7181839/">живий</a>: "вбивство" <a href="https://www.pravda.com.ua/news/2018/05/30/7181836/">інсценувала</a> спецслужба, аби попередити справжнє.</li>
        <li>Російські спецслужби нібито <a href="https://www.pravda.com.ua/news/2018/05/30/7181837/">завербували</a> українця, який найняв для вбивства колишнього АТОвця. А той <a href="https://www.pravda.com.ua/news/2018/05/30/7181841/">допоміг</a> СБУ – і відзвітував організатору, що "вбивство відбулось".</li>
        <li>"Організатором" виявився Борис <a href="https://www.pravda.com.ua/news/2018/05/31/7181940/">Герман</a>, який також проходить як <a href="https://www.pravda.com.ua/news/2018/05/31/7181958/">обвинувачений</a> в інших кримінальних справах.</li>
        <li>Герман назвав "замовника з фонду Путіна" – ним нібито є громадянин України В’ячеслав <a href="https://www.pravda.com.ua/news/2018/12/18/7201619/">Пивоварник</a>.</li>
        <li>У прокуратурі кажуть, що Пивоварник переховується від слідства на території Російської Федерації. 19 червня 2018 року його оголосили в розшук.</li>
        <li>Пивоварнику інкримінують державну зраду, фінансування тероризму та незаконне поводження зі зброєю.</li>
        <li>Ще один ексфігурант справи Бабченка Тарас <a href="https://www.pravda.com.ua/news/2018/12/19/7201759/">Стельмашенко</a> отримав умовний термін за незаконне зберігання зброї. Обвинувачення в тероризмі з нього зняли.</li>
      </ul>
      <footer>Українська правда</footer>
    </article>
  </body>
</html>