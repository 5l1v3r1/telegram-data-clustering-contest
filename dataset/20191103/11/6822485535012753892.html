<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812080.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T11:21:00+00:00"/>
    <meta property="og:title" content="صادرات برق به عراق افزایش می‌یابد"/>
    <meta property="og:description" content="به گزارش ایسنا، محمود دشت‌بزرگ اظهار کرد: سنکرون سازی به معنی وصل کردن دو شبکه کاملاً مجزا به هم است، به طریقی که هیچ نوع شدت جریان ضربه‌ای قابل ملاحظه‌ای ایجاد نکند و به نوعی همسان سازی و رویت پذیری در بین شبکه برق دو کشور رخ داده است."/>
  </head>
  <body>
    <article>
      <h1>صادرات برق به عراق افزایش می‌یابد</h1>
      <address>
        <time datetime="2019-11-03T11:21:00+00:00">03 Nov 2019, 11:21</time>
      </address>
      <p>مدیرعامل شرکت برق منطقه‌ای خوزستان گفت: شبکه برق ایران و عراق از طریق شبکه برق خوزستان با موفقیت سنکرون و شبکه برق دو کشور همسان‌سازی شد.</p>
      <p>به گزارش ایسنا، محمود دشت‌بزرگ اظهار کرد: سنکرون سازی به معنی وصل کردن دو شبکه کاملاً مجزا به هم است، به طریقی که هیچ نوع شدت جریان ضربه‌ای قابل ملاحظه‌ای ایجاد نکند و به نوعی همسان سازی و رویت پذیری در بین شبکه برق دو کشور رخ داده است.</p>
      <p>وی افزود: روز ۱۰ آبان ماه با حضور استاندار خوزستان در دیسپاچینگ جنوب، وزیر نیرو و معاون وزیر انرژی عراق در تهران، این سنکرون سازی انجام و شبکه برق دو کشور به هم وصل شد.</p>
      <p>مدیرعامل شرکت برق منطقه‌ای خوزستان تصریح کرد: این همسان و هم فازسازی کمک می‌کند تا تبادل برق به راحتی انجام و حجم انتقال برق افزایش پیدا کند و حتی در صورت نیاز از شبکه عراق، برق دریافت کنیم.</p>
      <p>دشت‌بزرگ، سنکرون سازی شبکه برق ایران و عراق از طریق شبکه برق خوزستان را نشانی از قابلیت و ظرفیت منصوبه برق در خوزستان اعلام کرد.</p>
      <p>وی تاکید کرد: سنکرون سازی به ما این فرصت را می‌دهد تا از طریق شبکه برق عراق به کشورهای همسایه آن نیز وصل شده و به قدرت‌های انرژی در منطقه تبدیل شویم.</p>
      <p>دشت‌بزرگ تاکید کرد: در حال حاضر میزان صادرات برق ایران به کشور عراق در بالاترین میزان خود است و طبق برنامه‌ریزی‌هایی که انجام شده بنا است حجم صادرات و تبادل انرژی بین دو کشور افزایش یابد.</p>
    </article>
  </body>
</html>