<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619616/%D8%AE%D8%A7%DA%A9%E2%80%8C%D8%B3%D9%BE%D8%A7%D8%B1%DB%8C-%D8%A7%D8%A8%D8%B1%D8%A7%D9%87%DB%8C%D9%85-%D8%A2%D8%A8%D8%A7%D8%AF%DB%8C-%D8%AF%D8%B1-%D8%AC%D9%88%D8%A7%D8%B1-%D8%A7%D8%B3%D8%AA%D8%A7%D8%AF%D8%B4"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T11:47:00+00:00"/>
    <meta property="og:title" content="خاک‌سپاری ابراهیم آبادی در جوار استادش"/>
    <meta property="og:description" content="پیکر ابراهیم آبادی برای خاک‌سپاری در جوار مزار استادش علی‌اصغر گرمسیری تشییع شد."/>
  </head>
  <body>
    <article>
      <h1>خاک‌سپاری ابراهیم آبادی در جوار استادش</h1>
      <address>
        <time datetime="2019-11-03T11:47:00+00:00">03 Nov 2019, 11:47</time>
      </address>
      <p>
        <i>پیکر ابراهیم آبادی برای خاک‌سپاری در جوار مزار استادش علی‌اصغر گرمسیری تشییع شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مراسم تشییع پیکر ابراهیم آبادی که نهم آبان‌ماه پس از یک دوره بیماری درگذشت، صبح یکشنبه (دوازدهم آبان) در ساختمان شماره دو خانه سینما با حضور جمع محدودی از همکارانش برگزار شد.</p>
      <p>علی دهکردی از اعضای صنف بازیگران خانه سینما در ابتدای این مراسم گفت: او یکی از اولین هنرمندان و جزء نخبه‌هایی بود که برای یادگیری کارگردانی و بازیگری مدرن به چکسلواکی رفت و بعد به ایران برگشت. اندیشه نوین بازیگری را کسانی مثل ابراهیم آبادی وارد ایران کردند و او بود که از فانتزی‌ترین نقش‌ها تا تاریخی‌ترین و کلاسیک‌ترین‌ها را ایفا کرد. او یک مدافع صنفی فعال برای صنف بازیگران بود و ما همیشه از حضور ایشان استقبال می‌کردیم.</p>
      <p>این بازیگر یادآور شد: همیشه به بازیگران می‌گویند مراقب باشند تا لهجه نداشته باشند ولی آقای آبادی خیلی خوب لهجه شیرین آذری خود را به یک امتیاز تبدیل کرده بود.</p>
      <p>دهکردی ابراز امیدواری کرد اطلاعات و خاطرات ابراهیم آبادی ثبت شده باشد و گفت: اگر این‌طور نباشد خیلی حسرت‌برانگیز است. وظیفه مستندسازان است که این موضوع را پیگیری کنند.</p>
      <p>عزت‌الله رمضانی‌فر، بازیگر نیز در ادامه مراسم بیان کرد: ابراهیم آبادی یکی از ممتازترین افراد در نویسندگی و کارگردانی با ویژگی‌های طنازی بود. او از تئاتر به سمت سینما و تلویزیون کشیده شد و در این چند سال اخیر هم با وجود شرایط سخت همچنان کارگردانی تئاتر انجام می‌داد.</p>
      <p>حبیب اسماعیلی، بازیگر، تهیه‌کننده و پخش‌کننده سینما هم ابراهیم آبادی را از بازیگرانی دانست که هیچ‌گاه برای کار پول در اولویتش نبود.‌</p>
      <p>همچنین نرگس آبیار، کاگردان در سخنانی بیان کرد: متاسفانه هر ماه سرمایه‌های فرهنگی خود را از دست می‌دهیم و اگرچه سعادت همکاری با ایشان را نداشتم اما امیدوارم برای این تعداد از پیشکسوتان و هنرمندان باقی‌مانده قدر و ارزش قائل باشیم.</p>
      <p>پایان‌بخش این مراسم نماز میت بود که بر پیکر ابراهیم آبادی خوانده شد و پیکر این بازیگر برای خاک‌سپاری به قطعه هنرمندان بهشت زهرا منتقل شد.</p>
      <p>رضا ناجی، منوچهر شاهسواری، همایون اسعدیان، حبیب اسماعیلی و فرامرز روشنایی از جمله حاضران در این مراسم بودند.</p>
    </article>
  </body>
</html>