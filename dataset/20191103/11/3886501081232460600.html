<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118820-nova-stranka-nis-za-vlast-interes-er-srbije-ispred-interesa-gradjana?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-03T11:10:04+00:00"/>
    <meta property="og:title" content="Nova stranka Niš: Za vlast interes Er Srbije ispred interesa gradjana"/>
    <meta property="og:description" content="Nova stranka saopštila je povodom vesti o ukidanju tri linije avio-prevoza na niškom aerodromu &quot;Konstantin Veliki&quot;, da je postalo jasno da režim stavlja interes vlasnika kompanije Er Srbija ispred interesa gradjana i državne ekonomije.Nova stranka ocenila je da sramno zvuče tvrdnje predstavnika vlasti SNS-a koji su, kako je navela, svojevremeno širili laži kako Grad Niš nema dovoljno novca da razvija aerodrom i da je u interesu svih da država preuzme upravljanje njime, kada je i više nego očigledno da je taj potez uništio aerodrom &quot;Konstantin Veliki&quot;.Niški odbor Nove stranke podsetio je na &quot;nedopustive uvrede&quot; predsednika države Aleksandra Vučića koji je u više navrata gradjane Niša, koji su se civilizovano borili za svoj aerodrom, nazivao &quot;onima koji samo dižu dreku&quot;.&quot;U zarobljenoj državi, koju vode isključivo mutni dogovori i tajni ugovori, bilo je na žalost i očekivano da će finansijski interesi 'Vučićeve arapske braće' i ovoga puta kao i u slučajevima rušenja Savamale i projekta Beograd na vodi, biti stavljeni…"/>
  </head>
  <body>
    <article>
      <h1>Nova stranka Niš: Za vlast interes Er Srbije ispred interesa gradjana</h1>
      <address>
        <time datetime="2019-11-03T11:10:04+00:00">03 Nov 2019, 11:10</time>
      </address>
      <p><b>Nova stranka saopštila je povodom vesti o ukidanju tri linije avio-prevoza na niškom aerodromu "Konstantin Veliki", da je postalo jasno da režim stavlja interes vlasnika kompanije Er Srbija ispred interesa gradjana i državne ekonomije.</b><br/><br/>Nova stranka ocenila je da sramno zvuče tvrdnje predstavnika vlasti SNS-a koji su, kako je navela, svojevremeno širili laži kako Grad Niš nema dovoljno novca da razvija aerodrom i da je u interesu svih da država preuzme upravljanje njime, kada je i više nego očigledno da je taj potez uništio aerodrom "Konstantin Veliki".<br/><br/>Niški odbor Nove stranke podsetio je na "nedopustive uvrede" predsednika države Aleksandra Vučića koji je u više navrata gradjane Niša, koji su se civilizovano borili za svoj aerodrom, nazivao "onima koji samo dižu dreku".<br/><br/>"U zarobljenoj državi, koju vode isključivo mutni dogovori i tajni ugovori, bilo je na žalost i očekivano da će finansijski interesi 'Vučićeve arapske braće' i ovoga puta kao i u slučajevima rušenja Savamale i projekta Beograd na vodi, biti stavljeni ispred interesa gradjana koji ostaju zatočenici režima i sada im se uskraćuje čak i mogućnost da putuju", navedeno je u saopštenju.<br/><br/>Odbor Nove stranke Niš apelovao je na sve gradjane da i ovoga puta ustanu i pridruže se u borbi za poboljšanje izbornih uslova koji bi na prvim sledećim izborima zadali ozbiljan udarac režimu, kao što su se oduvek hrabro suprotstavljali urušavanju svog grada i svoje države.</p>
    </article>
  </body>
</html>