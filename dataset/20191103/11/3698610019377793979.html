<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ukrayina-informaciyno-vtratila-i-krim-i-dnr-z-lnr-oglyadachi-328282_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T11:23:00+00:00"/>
    <meta property="og:title" content="Україна інформаційно втратила і Крим, і &quot;ДНР&quot; з &quot;ЛНР&quot; — оглядачі"/>
    <meta property="og:description" content="Нацрада спільно з Міністерством інформполітики підготувала план дій на 2020 р. з розвитку аналогового телебачення в Донецькій, Луганській та Херсонській областях."/>
  </head>
  <body>
    <article>
      <h1>Україна інформаційно втратила і Крим, і "ДНР" з "ЛНР" — оглядачі</h1>
      <h2>Нацрада спільно з Міністерством інформполітики підготувала план дій на 2020 р. з розвитку аналогового телебачення в Донецькій, Луганській та Херсонській областях.</h2>
      <address>
        <time datetime="2019-11-03T11:23:00+00:00">03 Nov 2019, 11:23</time>
      </address>
      <p>За час відсутності телевежі на Карачуні майже всі жителі тамтешнього прикордоння розжилися на супутникові антени й тепер споживають здебільшого продукцію російських телеканалів. За оцінками фахівців вітчизняних спецслужб, "Україна інформаційно вже втратила і Крим, і "ДНР" з "ЛНР", які дивляться і слухають Росію й живуть її порядком денним". Сьогодні наша країна серйозно ризикує інформаційно втратити ще й жителів прикордоння на контрольованій Україною території, якщо терміново й серйозно не почне вирішувати проблему недостатнього покриття українським сигналом цих територій.</p>
      <p>Про це у своїй статті для <a href="https://dt.ua/">DT.UA</a> пишуть Володимир Кравченко і Тетяна Силіна. За їхніми словами, нині в Києві обіцяють до наступного року побудувати в Попаснянському районі Луганської області нову телевежу заввишки 150 м. На це з державного бюджету виділено майже 23,75 млн грн. Окрім того, за словами члена Нацради з питань телебачення і радіомовлення Сергія Костинського, Нацрада спільно з Міністерством інформполітики підготувала план дій на 2020 рік із розвитку аналогового телебачення в Донецькій, Луганській та Херсонській областях.</p>
      <p>"У середині вересня представники України і США повідомили, що Сполучені Штати виділили близько 1 млн дол. на телерадіомовне обладнання, яке допоможе передавати український сигнал на територію анексованого Криму та окупованого Донбасу", — зазначають оглядачі.</p>
      <p>За словами помічника держсекретаря США Джорджа Кента, USAID підтримав зусилля українських партнерів, вклавши майже 1 млн дол. у високопрофесійне телерадіомовне обладнання, що забезпечить якісний український контент для понад 4 млн жителів на Півдні та Сході України, зокрема й близько двох мільйонів громадян, які не мають зараз доступу до українського ефірного мовлення.</p>
      <p>Детальніше про контроль українського інформпростору читайте в статті Володимира Кравченка і Тетяни Силіної "<a href="https://dt.ua/internal/zamist-rozmov-iz-televizorom-328212_.html"><b>Замість розмов із телевізором</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>