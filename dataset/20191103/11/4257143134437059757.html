<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/03/kiderult-a-magyar-sportelet-egyik-legsikeresebb-parosanak-titka"/>
    <meta property="og:site_name" content="infostart"/>
    <meta property="article:published_time" content="2019-11-03T11:55:00+00:00"/>
    <meta property="og:title" content="Kiderült a magyar sportélet egyik legsikeresebb párosának titka"/>
    <meta property="og:description" content="Soha nem akarta más edzőhöz küldeni fiát, a világbajnok kajakozó Kopasz Bálintot – mondta az InfoRádió Aréna című műsorában édesanyja és edzője, Demeter Irén, akivel erre az évre már a magyar sportélet egyik legsikeresebb párosát alkották."/>
  </head>
  <body>
    <article>
      <h1>Kiderült a magyar sportélet egyik legsikeresebb párosának titka</h1>
      <address><time datetime="2019-11-03T11:55:00+00:00">03 Nov 2019, 11:55</time> by <a rel="author">Infostart / InfoRádió - Farkas Dávid</a></address>
      <h3>Soha nem akarta más edzőhöz küldeni fiát, a világbajnok kajakozó Kopasz Bálintot – mondta az InfoRádió Aréna című műsorában édesanyja és edzője, Demeter Irén, akivel erre az évre már a magyar sportélet egyik legsikeresebb párosát alkották.</h3>
      <p>Lépésről lépésre jutott el a csúcsra Kopasz Bálint: bő 3 éve, 19 évesen beugróként szerepelhetett a riói olimpián, és a rendkívül erős mezőnyben a 10. lett, idén augusztusban azonban már világbajnoki címet szerzett a királyszámban, 1000 méteren egyesben.</p>
      <p>Az eredmények és a nyugodt munka hátterét a családja, ezen belül is elsősorban az édesanyja, Demeter Irén adja, aki bízott a sikeres építkezésben.</p>
      <p>"Így képzeltem el, soha nem fordult meg a fejemben, hogy Bálintot esetleg át kellene adni egy nagyobb egyesületbe, vagy más edzőhöz, hiszen a legfontosabb a bizalom, a szeretet és természetesen, és miután sportról van szó, az eredmény. És ha az eredmény jönnek évről évre, egyre magasabb szinten, akkor egy versenyző sem azon gondolkodik, hogy egy harmonikus, sikeres együttműködésből ki szeretne lépni – vélekedett Demeter Irén. – Tehát igen, ez egy olyan folyamat volt, ami olajozottan működik a mai napig is."</p>
      <p>Kopasz Bálint is beszélt az említett különleges kapcsolatról az Arénában:</p>
      <p>"Abszolúte gördülékenyen ment minden közöttem és anya között. Ennek is köszönhető volt, hogy szép sikereket tudtunk elérni. Kilencéves korom óta, amióta elkezdtem kajakozni, anya foglalkozik velem, úgyhogy a legjobban ismerjük egymást, és ez nagyon sokat számít. Tudja, hogy edzéseken mikor kell visszább venni a teljesítményből, vagy mikor lehet még fokozni az előírt programot. Ez nem mindenkinél van így, de nálunk igen. Ennek is köszönhető, hogy olyan jól alakulnak a dolgok, hogy évről évre egyre följebb kerülünk. Tényleg nagyon jó a kapcsolat közöttünk" – hangsúlyozta.</p>
      <p>Kopasz Bálint idén nemcsak a vb-n, hanem az Európa Játékokon és a tokiói előolimpián is győzni tudott, így édesanyjával együtt bízik benne, hogy a sikersorozat jövőre is folytatódik.</p>
      <figure>
        <iframe src="https://www.youtube.com/embed/wdILdRekKFA" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/fMICswPrnEY" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI/Kovács Tamás</i>
      </p>
      <p>
        <b>Kapcsolódó hang</b>
      </p>
      <p>Aréna – Demeter Irén, Kopasz Bálint</p>
      <figure>
        <audio src="https://infostart.hu/audio/00004/00004c2bb.mp3"/>
      </figure>
      <p> </p>
    </article>
  </body>
</html>