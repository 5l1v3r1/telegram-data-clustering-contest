<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/67bcc3cc9f1a5866/thailanda-2-500-de-oameni-au-asistat-la-redeschiderea-pesterii-in-care-12-copii-au-ramas-captivi-in-2018.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-03T11:44:21+00:00"/>
    <meta property="og:title" content="Thailanda - 2.500 de oameni au asistat la redeschiderea peşterii în care 12 copii au rămas captivi în 2018"/>
    <meta property="og:description" content="Aproximativ 2.500 de persoane au asistat la redeschiderea oficială pentru turişti a peşterii din Thailanda în care 12 tineri fotbalişti şi antrenorul lor au rămas captivi în vara anului 2018 mai mult de două săptămâni în urma unor inundaţii, au anunţat sâmbătă administratorul peşterii, citat de DPA."/>
  </head>
  <body>
    <article>
      <h1>Thailanda - 2.500 de oameni au asistat la redeschiderea peşterii în care 12 copii au rămas captivi în 2018</h1>
      <address><time datetime="2019-11-03T11:44:21+00:00">03 Nov 2019, 11:44</time> by <a rel="author">Jurnal.md</a></address>
      <p>
        <b>Aproximativ 2.500 de persoane au asistat la redeschiderea oficială pentru turişti a peşterii din Thailanda în care 12 tineri fotbalişti şi antrenorul lor au rămas captivi în vara anului 2018 mai mult de două săptămâni în urma unor inundaţii, au anunţat sâmbătă administratorul peşterii, citat de DPA.</b>
      </p>
      <p>Kawee Prasompong, administratorul Parcului Naţional Tham Luang Khun Nam Nang Non, a confirmat acest număr ridicat al vizitatorilor, citând datele furnizate de o monitorizare oficială.</p>
      <p>Tinerii dintr-o echipă de fotbal locală au intrat în peştera Tham Luang pe 23 iunie 2018 înainte de a rămâne captivi în interiorul acesteia, fără provizii, după ce o inundaţie provocată de o viitură le-a blocat calea de ieşire. Dispariţia tinerilor fotbalişti, care erau însoţi şi de un antrenor adult, a determinat o dramatică operaţiune de căutare şi salvare, care a durat 19 zile.</p>
      <p>După finalizarea cu succes a acelei operaţiuni de salvare, încheiată în iulie 2018, aproximativ 1 milion de oameni au vizitat perimetrul din faţa peşterii, însă accesul în interior le-a fost interzis, a precizat Jongklai Worapongsathorn, director general adjunct al Departamentului Parcurilor Naţionale din Thailanda.</p>
      <p>Peştera a fost redeschisă oficial pentru vizitatori în cursul zilei de vineri, printr-o ceremonie budistă. Doar 20 de vizitatori înregistraţi au permisiunea de a pătrunde simultan în prima încăpere a peşterii thailandeze.</p>
      <p>"Peştera are frumuseţea ei, însă poate că nu este la fel de frumoasă ca alte peşteri pe care noi le-am deschis în trecut pentru vizitatori. De aceea, popularitatea ei se datorează cel mai probabil acelei misiuni de salvare", a declarat Jongklai Worapongsathorn.</p>
      <p>Acelaşi oficial a precizat că orice amenajare potenţială din interiorul peşterii va avea scopul de a conserva caracteristicile sale naturale, nu de a construi o infrastructură modernă.</p>
      <p>Acel complex carstic a beneficiat deja de mai multe îmbunătăţiri realizate în zonele înconjurătoare, inclusiv săli de baie şi o instalaţie artistică, construite pe o zonă ce era noroioasă în perioada în care cei 12 băieţi şi antrenorul lor de fotbal au rămas captivi în interiorul peşterii.</p>
    </article>
  </body>
</html>