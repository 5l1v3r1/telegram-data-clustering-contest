<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/politics/anastasiadis-sygkratimena-aisiodoksos-gia-tin-trimeri-tis-25is-noemvriou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T11:19:01+00:00"/>
    <meta property="og:title" content="Αναστασιάδης : Συγκρατημένα αισιόδοξος για την τριμερή της 25ης Νοεμβρίου"/>
    <meta property="og:description" content="«Οι προσδοκίες θα πρέπει να θεωρούνται ελπιδοφόρες, όμως υπάρχει επιφύλαξη»"/>
  </head>
  <body>
    <article>
      <h1>Αναστασιάδης : Συγκρατημένα αισιόδοξος για την τριμερή της 25ης Νοεμβρίου</h1>
      <h2>«Οι προσδοκίες θα πρέπει να θεωρούνται ελπιδοφόρες, όμως υπάρχει επιφύλαξη»</h2>
      <address><time datetime="2019-11-03T11:19:01+00:00">03 Nov 2019, 11:19</time> by <a rel="author">ΤοΒΗΜΑ Team</a></address>
      <p>Συγκρατημένα αισιόδοξος για την τριμερή συνάντηση του Βερολίνου στις 25 Νοεμβρίου για το Κυπριακό, δηλώνει ο Νίκος Αναστασιάδης.</p>
      <p>«Οι προσδοκίες θα πρέπει να θεωρούνται ελπιδοφόρες, όμως υπάρχει επιφύλαξη» δηλώνει ο πρόεδρος της Κυπριακής Δημοκρατίας στο Αθηναϊκό Πρακτορείο Ειδήσεων, εξηγώντας ότι αυτή «δεν αφορά την ελληνοκυπριακή πλευρά, αλλά τις διεργασίες στην τουρκοκυπριακή κοινότητα και τις παρεμβάσεις της Άγκυρας».</p>
      <p>
        <a href="https://www.in.gr/2019/11/03/politics/kyvernisi/dimoskopisi-marc-isxyri-ypostiriksi-apolamvanei-kyvernisi-mitsotaki/">Διαβάστε ακόμη : Δημοσκόπηση Marc - Ισχυρή υποστήριξη απολαμβάνει η κυβέρνηση Μητσοτάκη</a>
      </p>
      <h3>«Έκνομο αυτό που θέλει να δημιουργήσει η Τουρκία ως τετελεσμένο»</h3>
      <p>Σχολιάζοντας την τουρκική προκλητικότητα στην κυπριακή ΑΟΖ και απαντώντας σε ερώτηση για το εάν φοβάται περαιτέρω κλιμάκωση με τυχόν στρατιωτικές ενέργειες από την πλευρά της Άγκυρας, ο κ. Αναστασιάδης υπογραμμίζει πως επιθυμία της Κύπρου είναι η μη στρατιωτικοποίηση της διένεξης, παραδέχεται ότι οι προκλήσεις είναι μεγάλες, αλλά υπενθυμίζει πως η ελληνοκυπριακή θέση είναι μία: «νηφαλιότητα, σωστοί χειρισμοί με βάση το Διεθνές Δίκαιο».</p>
      <p>Εκτιμά ότι η Κυπριακή Δημοκρατία είναι θωρακισμένη με τις συμφωνίες στις οποίες έχει καταλήξει, όσον αφορά την οριοθέτηση της Αποκλειστικής Οικονομικής Ζώνης, με την Αίγυπτο, το Ισραήλ, τον Λίβανο, με βάση τη Συνθήκη του Δικαίου για τη Θάλασσα και χαρακτηρίζει «έκνομο αυτό που θέλει να δημιουργήσει η Τουρκία ως τετελεσμένο». Υπάρχει μια αντίφαση από πλευράς Τουρκίας και μια παντελώς αδικαιολόγητη επεκτατική πολιτική […] Υπάρχει η εμπλοκή και συμφερόντων από πλευράς των μεγάλων χωρών αλλά και το Διεθνές Δίκαιο που δεν δίδει το δικαίωμα νομιμοποίησης στην Τουρκία έτσι ώστε να μπορεί να επιβάλλει με τη βία αυτά τα οποία επιδιώκει.</p>
      <h4>Ελπίζουμε να υπάρχει καλή θέληση για επίλυση του Κυπριακού</h4>
      <p>Όσον αφορά τα μέτρα της Ευρωπαϊκής Ένωσης κατά της Τουρκία για την επιθετικότητά της στην κυπριακή ΑΟΖ , ο κ. Αναστασιάδης ανέφερε ότι «πρόκειται για μέτρα που για πρώτη φορά λαμβάνονται, παρά τις δυσκολίες που είχαμε στην υιοθέτηση λόγω των απειλών από πλευράς Τουρκίας με τις προσφυγικές ροές». Εκτιμά ότι είναι ένα «μέτρο που παρεμποδίζει την ουσιαστική υλοποίηση των προθέσεων της Τουρκίας».</p>
      <p>«Η παρουσία (σ.σ.τουρκικών σκαφών στην ΑΟΖ), βεβαίως, είναι κάτι που θέλει να αμφισβητήσει την κυριαρχία της Κυπριακής Δημοκρατίας αλλά χωρίς ουσιαστικό αποτέλεσμα όσον αφορά τις γεωτρήσεις. Τα μέτρα που λαμβάνονται εναντίον εταιρειών που συνεργάζονται -μέχρι στιγμής η τεχνογνωσία δεν υπάρχει, δεν σημαίνει όμως ότι δεν θα αποκτηθεί στο μέλλον- στρέφονται εναντίον προσώπων που μπορεί να βοηθούν τα τουρκικά σκάφη να διεκπεραιώσουν κάποιες εργασίες», σημειώνει ο κ. Αναστασιάδης για να προσθέσει:</p>
      <p>«Συνεπώς, αυτές οι δυσκολίες επιτρέπουν την άνεση χρόνου ή την παράταση μιας περιόδου κατά την οποία ελπίζουμε να υπάρξει καλή θέληση και πραγματική βούληση για λύση του κυπριακού προβλήματος· διότι με τη λύση του κυπριακού προβλήματος θα πρέπει να λυθεί και το θέμα της Αποκλειστικής Οικονομικής Ζώνης της νέας κατάστασης πραγμάτων, εάν κι εφόσον επιτύχουμε -κάτι το οποίο εμείς επιδιώκουμε- λύση του κυπριακού προβλήματος».</p>
      <p>Κληθείς να σχολιάσει τη στάση Ηνωμένων Πολιτειών και Ρωσίας σε ό,τι αφορά το Κυπριακό, δηλώνει ικανοποιημένος από «τη σαφή δήλωση ότι υποστηρίζουν τα κυριαρχικά δικαιώματα της Κυπριακής Δημοκρατίας στην Αποκλειστική Οικονομική Ζώνη» και προσθέτει: «Πέραν τούτου, όμως, θα πρέπει να λάβουμε υπόψιν συσχετισμούς, επιδιώξεις, συμφέροντα. Όμως, πιστεύω ότι δεν θα επέτρεπαν ποτέ, ούτε η μία ούτε η άλλη (χώρα), να επαναληφθεί κάτι ανάλογο είτε του ΄74, είτε κάτι αναλόγου που συνέβη στη Συρία».</p>
      <h4>«Άριστη η συνεργασία με την Αθήνα»</h4>
      <p>Ο κ. Αναστασιάδης, ο οποίος συναντήθηκε, την περασμένη Τετάρτη, με τον πρωθυπουργό Κυριάκο Μητσοτάκη, χαρακτηρίζει άριστη τη συνεργασία με την παρούσα ελληνική κυβέρνηση, όπως και με τις προηγούμενες, κι εκφράζει την ικανοποίησή του για τις συνομιλίες που είχε στην Αθήνα καθώς, όπως λέει, «φαίνεται ότι προχωρούμε με τους ίδιους ακριβώς σχεδιασμούς και αντιλήψεις, με την ίδια στρατηγική στόχευση και με την απεριόριστη αλληλεγγύη της ελληνικής κυβέρνησης στις προσπάθειες που καταβάλλουμε».</p>
      <p>Με αφορμή την τοποθέτησή του, κατά την ομιλία του στην τελετή αναγόρευσής του σε επίτιμο διδάκτορα της Νομικής Σχολής του Αριστοτελείου Πανεπιστημίου Θεσσαλονίκης, ότι «οι πολιτικές ηγεσίες θα πρέπει να ηγούνται και όχι να άγονται από τυχόν συναισθηματικές εξάρσεις του λαού» και απαντώντας σε σχετική ερώτηση, ο κ. Αναστασιάδης λέει πως όντως στο παρελθόν υπήρξαν περιπτώσεις που ο συναισθηματισμός του λαού υπερνίκησε τις προσπάθειες επίλυσης του Κυπριακού.</p>
      <p>«Γι αυτό και πολλές φορές έχω πει», τονίζει, «πως δεν θα πρέπει ο ηγέτης να καθοδηγείται από τον λαό, αλλά να καθοδηγεί τον λαό. Γι αυτό και χρειάζεται αποφασιστικότητα και τόλμη, όταν οι συνθήκες υπαγορεύουν και επιβάλλουν να πάρεις αποφάσεις που μπορεί να μην είναι αρεστές αλλά να είναι ωφέλιμες».</p>
      <p>Πηγή : ΑΠΕ-ΜΠΕ</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/10/31/politics/anastasiadis-den-mas-kamptoun-oi-apeiles-tis-tourkias/"/>
        <a href="https://www.tovima.gr/2019/10/30/politics/kypriako-oi-protovoulies-anastasiadi-gia-tin-epanenarksi-ton-synomilion/"/>
        <a href="https://www.tovima.gr/2019/10/30/politics/paylopoulos-anastasiadis-den-tha-anextoume-paraviaseis-tis-kypriakis-aoz-apo-tourkia/"/>
        <a href="https://www.tovima.gr/2019/10/30/politics/oi-tourkikes-prokliseis-sti-synantisi-mitsotaki-anastasiadi/"/>
        <a href="https://www.tovima.gr/2019/10/29/politics/anypoxoriti-sto-energeiako-tis-sxedio-i-kypros-den-exoume-anagki-apo-kidemones/"/>
        <a href="https://www.tovima.gr/2019/10/27/politics/leykosia-stoxos-mia-symfonia-pros-ofelos-olon-ton-kyprion/"/>
        <a href="https://www.tovima.gr/2019/10/26/politics/sto-verolino-i-trimeris-gia-to-kypriako/"/>
        <a href="https://www.tovima.gr/2019/10/26/politics/kypriako-i-entoni-kinitikotita-kai-oi-prosdokies-apo-tin-trimeri-stis-25-noemvriou/"/>
        <a href="https://www.tovima.gr/2019/10/25/politics/kypros-merisma-stous-tourkokyprious-apo-tous-ydrogonanthrakes/"/>
        <a href="https://www.tovima.gr/2019/10/25/politics/kypriako-gkouteres-anastasiadis-akintzi-stis-25-noemvriou-sto-verolino/"/>
      </related>
    </article>
  </body>
</html>