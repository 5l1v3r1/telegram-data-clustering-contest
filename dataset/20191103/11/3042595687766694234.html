<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/skogvokteren-paulo-drept-av-illegale-tommerhoggere/71777350"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T11:15:10+00:00"/>
    <meta property="og:title" content="Skogvokteren Paulo drept av illegale tømmerhoggere"/>
    <meta property="og:description" content="- Bolsonaros regjering har urfolks blod på hendene, sier brasiliansk urfolksorganisasjon."/>
  </head>
  <body>
    <article>
      <h1>Skogvokteren Paulo drept av illegale tømmerhoggere</h1>
      <h2>- Bolsonaros regjering har urfolks blod på hendene, sier brasiliansk urfolksorganisasjon.</h2>
      <address><time datetime="2019-11-03T11:15:10+00:00">03 Nov 2019, 11:15</time> by <a rel="author">Halldor Hustadnes</a></address>
      <p>Paulo Paulino Guajajara, et framstående medlem i organisasjonen Skogens Voktere, døde fredag av et skudd i hodet i Arariboia-reservatet i delstaten Maranhão i det nordøstlige Brasil.</p>
      <p>Ifølge <a href="https://www.bbc.com/news/world-latin-america-50278523?ocid=socialflow_twitter">nyhetsmedier</a> og <a href="https://www.survivalinternational.org/news/12253">menneskerettighetsorganisasjoner</a> ble han drept av illegale tømmerhoggere i Brasils Amazonas. Under Brasils høyreradikale president Jair Bolsonaro har disse vunnet stadig mer terreng.</p>
      <p>«Bolsonaro-regjeringen har urfolksblod på hendene sine», sier urfolksorganisasjonen APIB i en uttalelse.</p>
      <h3>Tatt i bakhold</h3>
      <p>Ifølge Menneskerettighetssekretariatet i delstaten Maranhão ble Paulo Paulino Guajajara og et annet medlem av Skogens Voktere tatt i bakhold av minst fem væpnede menn kort etter at de hadde dratt fra landsbyen sin for å hente vann.</p>
      <p>De fem mennene skal straks ha begynt å skyte.</p>
      <figure>
        <iframe data-src="https://twitter.com/DHMaranhao/status/1190626306326704133?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Det andre medlemmet av Skogens voktere, Laércio Souza Silva, skal ha unnsluppet men blitt alvorlig skadet.</p>
      <p>Også en <a href="https://www.dw.com/en/brazil-illegal-loggers-kill-indigenous-man-during-amazon-attack/a-51094361">tømmerhogger skal ha blitt drept</a>, ifølge det statlige byrået FUNAI.</p>
      <p>Nå lover Brasils justisminister en grundig etterforskning.</p>
      <p>«Vi vil ikke sky noen anstrengelser for å stille de ansvarlige for denne alvorlige forbrytelsen til ansvar», skriver han i en twittermelding.</p>
      <p>Ifølge NTB publiserte Human Rights Watch (HRW) i september en <a href="https://www.hrw.org/report/2019/09/17/rainforest-mafias/how-violence-and-impunity-fuel-deforestation-brazils-amazon">rapport</a> hvor det kom frem at det har vært 28 drap, fire drapsforsøk og 40 tilfeller av drapstrusler som knyttes til regnskogen siden 2015.</p>
      <h3>- Er her og slåss</h3>
      <p>Paulo Paulino Gujajara var i slutten av 20-årene og etterlater seg en sønn.</p>
      <p>Som urfolksleder hadde han tidligere uttalt seg om livsfaren han befant seg i som medlem av Skogens Voktere, en organisasjon som har viet seg til å beskytte regnskogen.</p>
      <figure>
        <iframe data-src="https://twitter.com/SF_Moro/status/1190649092168437760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Jeg er redd noen ganger, men vi må løfte hodene og handle. Vi er her og slåss», sa han tidligere i år til nyhetsbyrået Reuters.</p>
      <p>Regnskogen som kalles «verdens lunger» krymper år for år, under trusselen fra illegale tømmerhoggere.</p>
      <h3>«Hatefulle taler»</h3>
      <p>Mens nasjonale og internasjonale programmer for å stoppe avskogingen har blitt redusert, har president Jair Bolsonaro uttrykt støtte til tømmerhoggere i de omstridte områdene.</p>
      <p>Det har bidratt til tilnavnet hans som «Brasils Donald Trump».</p>
      <p>
        <b>Ifølge urfolksorganiasjonen APIB, som organiserer mange av en urbefolkning på 900 000, gjør presidentens støtte til bønder og tømmerhoggere ham medansvarlig for drapet på Paulo Paulino Guajarara.</b>
      </p>
      <p>«Økningen i vold i urbefolkningens områder er et direkte resultat av hans hatefulle taler og skritt mot vårt folk», heter det i en uttalelse fra APIB som <a href="https://www.bbc.com/news/world-latin-america-50278523?ocid=socialflow_twitter">BBC </a>siterer.</p>
    </article>
  </body>
</html>