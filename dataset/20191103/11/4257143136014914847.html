<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/03/belengette-az-uj-brexithataridot-boris-johnson"/>
    <meta property="og:site_name" content="infostart"/>
    <meta property="article:published_time" content="2019-11-03T11:37:00+00:00"/>
    <meta property="og:title" content="Belengette az új brexithatáridőt és üzent Trumpnak Boris Johnson"/>
    <meta property="og:description" content="A brit miniszterelnök szerint ha a kormányzó Konzervatív Párt megnyeri a decemberi előre hozott parlamenti választást, már december közepére véghezviszi a brexitet."/>
  </head>
  <body>
    <article>
      <h1>Belengette az új brexithatáridőt és üzent Trumpnak Boris Johnson</h1>
      <address><time datetime="2019-11-03T11:37:00+00:00">03 Nov 2019, 11:37</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/03/huszezres-tomegtuntetes-volt-skociaban-a-fuggetlensegert"/>
        <a href="https://infostart.hu/kulfold/2019/11/01/a-fobrexiter-szovetseget-ajanl-boris-johnsonnak"/>
        <a href="https://infostart.hu/kulfold/2019/10/31/trump-kampanyolt-egyet-johnson-mellett"/>
        <a href="https://infostart.hu/kulfold/2019/10/31/uj-brexit-nepszavazast-igert-a-munkaspart"/>
        <a href="https://infostart.hu/tudositoink/2019/10/31/rizikos-boris-johonsonnak-az-elore-hozott-valasztas"/>
        <a href="https://infostart.hu/kulfold/2019/10/30/nem-kell-sok-hozza-hogy-tobbsegbe-keruljenek-a-brexitet-ellenzo-vagy-nepszavazasparti-erok"/>
        <a href="https://infostart.hu/tudositoink/2019/10/30/negy-a-brit-igazsag-sikeres-volt-johnson-trukkje"/>
        <a href="https://infostart.hu/kulfold/2019/10/29/brexit-megszavazta-a-brit-alsohaz-az-elorehozott-parlamenti-valasztas-kiirasat"/>
      </related>
      <h3>A brit miniszterelnök szerint ha a kormányzó Konzervatív Párt megnyeri a decemberi előre hozott parlamenti választást, már december közepére "véghezviszi a brexitet".</h3>
      <p>Boris Johnson a Sky News brit hírtelevízió vasárnapi politikai magazinműsorának nyilatkozva kijelentette azt is: Donald Trump amerikai elnök téved, ha úgy gondolja, hogy a brit EU-tagság megszűnésének feltételrendszerét rögzítő megállapodás akadályozza a brit-amerikai kereskedelmet.</p>
      <p>Johnson "mélységesen sajnálatosnak" nevezte, hogy korábbi ígéretei ellenére az Egyesült Királyság nem lépett ki az Európai Unióból a csütörtökön lejárt előző határidőre, de ezért a parlamentet tette felelőssé.</p>
      <p>Kijelentette: csak az ő kormánya ajánl a választóknak kész brexitmegállapodást, és ha a jelenleg kisebbségben kormányzó Konzervatív Párt "abban a szerencsés helyzetben lesz", hogy többséget szerez a december 12-i választáson, akkor ezt a megállapodást december közepére életbe tudja léptetni. Ebben az esetben egyébként az Egyesült Királyság elvileg már december 31-én kiléphet az EU-ból.</p>
      <p>A brit miniszterelnök a BBC közszolgálati televíziónak adott előző napi interjúban mindazonáltal óvatosabban fogalmazott, egyenes utalást téve arra, hogy a Konzervatív Párt választási győzelme esetén január közepéig látja elérhetőnek a brexitmegállapodás ratifikálását.</p>
      <h4>Közbejöhet a karácsonyi szünet</h4>
      <p>Az Európai Unió által adott rugalmas határidő értelmében legkésőbb 2020. január 31-ig lehet kilépni a megállapodással, rendezett módon az EU-ból.</p>
      <p>Annyi bizonyos, hogy a november 30-i potenciális kilépési határidő nem teljesülhet, mivel a parlamentet a választási kampány hivatalos kezdetének első mozzanataként a jövő héten feloszlatják, és a brexitmegállapodás addig már nem kerül a törvényhozás elé.</p>
      <p>A december 31-i kilépést is kétségessé teszi, hogy a menetrend szerint a decemberben megválasztandó új parlament néhány nappal megalakulása után karácsonyi szünetet kezd, bár elhangzottak olyan képviselői indítványok, hogy a törvényhozás a Brexit-egyezmény mielőbbi ratifikálása érdekében ülésezzen az év végi ünnepi időszakban is.</p>
      <h4>Farage kérdezte Trumpot, Johnson válaszolt</h4>
      <p>A vasárnapi Sky News-interjúban Boris Johnson kijelentette: Donald Trump amerikai elnök "alapvető tévedésben van", ha úgy gondolja, hogy a brexitmegállapodás akadályozza a brit-amerikai kereskedelmet.</p>
      <p>Trumppal a legnagyobb londoni kereskedelmi rádió, az LBC csütörtök esti betelefonálós műsorában Nigel Farage, a legradikálisabb brit EU-ellenes erő, a Brexit Párt vezetője készített félórás interjút. Farage-nak rendszeresen jelentkező műsora van az LBC-n.</p>
      <p>Az amerikai elnök a műsorban kijelentette: az EU-val Boris Johnson által kötött brexitmegállapodásnak vannak olyan elemei, amelyek "lehetetlenné teszik" Nagy-Britannia és az Egyesült Államok kétoldalú kereskedelmét és a kétoldalú szabadkereskedelmi megállapodást.</p>
      <p>Boris Johnson azonban a Sky Newsnak azt mondta: a brexitmegállapodás maradéktalan ellenőrzést tesz lehetővé Nagy-Britanniának saját vámpolitikája felett.</p>
      <p>
        <i>Nyitókép: Pixabay</i>
      </p>
    </article>
  </body>
</html>