<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812085.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T11:32:00+00:00"/>
    <meta property="og:title" content="علم‌الهدی: ولایت‌فقیه برای کشور همچون دیواری مستحکم است/ شورای نگهبان نقش پاسبان را دارد"/>
    <meta property="og:description" content="به گزارش الف از به نقل از پایگاه اطلاع رسانی آیت‌الله علم‌الهدی، آیت‌الله سیداحمد علم‌الهدی در دیدار با اعضای هیئت نظارت بر انتخابات خراسان رضوی، با بیان این‌که امیدوارم فعالیت شما، همچون یک قائمه برای جلوگیری از نفوذ دشمن به نظام عمل کند، اظهار داشت: در فعالیت‌هایی که انجام می‌شود و به نظام مربوط است، برخی فعالیت‌ها شاید در فضای محدودی انجام می‌گیرد اما نقش‌آفرینی‌اش به‌اندازه یک‌عمر است."/>
  </head>
  <body>
    <article>
      <h1>علم‌الهدی: ولایت‌فقیه برای کشور همچون دیواری مستحکم است/ شورای نگهبان نقش پاسبان را دارد</h1>
      <address>
        <time datetime="2019-11-03T11:32:00+00:00">03 Nov 2019, 11:32</time>
      </address>
      <p>نماینده ولی‌فقیه در خراسان رضوی با تأکید بر اینکه ولایت‌فقیه برای کشور همچون دیواری مستحکم است، گفت: در دنیا نظام منحصربه‌فردی داریم، ولایت‌فقیه برای کشور ما دیوار بلندی درست کرده که دشمن نمی‌تواند به آن وارد شود اما این دیوار، یک دروازه بزرگ دارد و آن، دروازه مردم‌سالاری و انتخابات است که یک پاسبان به نام «شورای نگهبان» دارد.</p>
      <p>به گزارش الف از به نقل از پایگاه اطلاع رسانی آیت‌الله علم‌الهدی، آیت‌الله سیداحمد علم‌الهدی در دیدار با اعضای هیئت نظارت بر انتخابات خراسان رضوی، با بیان این‌که امیدوارم فعالیت شما، همچون یک قائمه برای جلوگیری از نفوذ دشمن به نظام عمل کند، اظهار داشت: در فعالیت‌هایی که انجام می‌شود و به نظام مربوط است، برخی فعالیت‌ها شاید در فضای محدودی انجام می‌گیرد اما نقش‌آفرینی‌اش به‌اندازه یک‌عمر است.</p>
      <p>وی ادامه داد: می‌توانید با یک تصمیم‌گیری و نقش‌آفرینی، در پیشگیری از نفوذ دشمن در نظام، کاری کنید که در مدت کوتاه دوره نظارت بر انتخابات، در جلب رضایت امام زمان به‌اندازه یک‌عمر مؤثر باشد.</p>
      <p>نماینده ولی‌فقیه در خراسان رضوی با تأکید بر این‌که ولایت‌فقیه برای کشور همچون دیواری مستحکم است، خاطرنشان کرد: در دنیا نظام منحصربه‌فردی داریم، ولایت‌فقیه برای کشور ما دیوار بلندی درست کرده که دشمن نمی‌تواند به آن وارد شود اما این دیوار، یک دروازه بزرگ دارد و آن، دروازه مردم‌سالاری و انتخابات است که یک پاسبان به نام «شورای نگهبان» دارد.</p>
      <p>وی به هجمه رسانه‌های دشمن به شورای نگهبان اشاره کرد و گفت: شورای نگهبان در تمام ایام سال، در رسانه‌ها و دستگاه‌های تبلیغاتی دشمن، هدف حملات رسانه‌ای است که نباید در برابر این حملات عقب‌نشینی کند، اگر بنا بود آدم در برابر این‌ها جا بخورد، اولین نفر امیرالمؤمنین (علیه‌السلام) است، تهاجمی که به امیرالمؤمنین می‌شد شاید به هیچ‌کس این‌طور هجمه نشده که تا یکی دو قرن بعد از شهادت ایشان لعن می‌شد.</p>
      <p>علم‌الهدی یادآور شد: اگر آدم طوری زندگی کند که هیچ‌کس به او بد نگوید و به او حمله نکند، باید از خط امیرالمؤمنین جدا باشد چون اگر بخواهد در خط ایشان حرکت کند، حتماً به او تهاجم می‌شود و هرچه در این خط به او تهاجم شود، دلیل بر حقانیت او هست، این‌که بخواهیم ملاحظه کنیم کسی به ما بد نگوید و فحش ندهد، درست نیست.</p>
      <p>وی با انتقاد از برخی تغییر رویه‌ها و تأیید برخی افراد رد‌صلاحیت شده با جوسازی رسانه‌ای، متذکر شد: این درست نیست کسی در هیئت نظارت بر انتخابات استان ردصلاحیت شود اما با ایجاد جوسازی رسانه‌ای، مجدداً در خارج از استان تأیید شود.</p>
      <p>عضو مجلس خبرگان رهبری ادامه داد: اصولاً از موضوع جذب جریان‌ها گذشتیم، رهبر انقلاب که فرمودند جذب حداکثری و دفع حداقلی، مخاطب، افراد بودند نه جریان‌ها، جریان‌ها مطامع سیاسی دارند که شما خودتان را هم قربانی‌شان کنید، مسیر خود را تغییر نمی‌دهند، حتی از شما ابزاری برای رسیدن به اهداف خود می‌سازند.</p>
      <p>علم‌الهدی با بیان این‌که جریان سیاسی غیرهمسو تا آخر غیرهمسو می‌مانند و هیچ‌گاه با گرم گرفتن و مهربانی، با نظام همسو نمی‌شود، خاطرنشان کرد: برخی افراد، متدین و انقلابی هستند اما با رهبری زاویه دارند، این افراد اولین سوژه عضوگیری دشمن هستند زیرا دشمن ابتدا از بین زاویه‌داران با رهبری عضوگیری می‌کند ازاین‌رو لازم است نسبت به این موضوع، حساسیت بیشتری به خرج دهید.</p>
    </article>
  </body>
</html>