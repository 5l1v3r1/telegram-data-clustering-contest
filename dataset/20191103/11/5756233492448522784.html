<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619605/%D9%85%D8%B3%D9%85%D9%88%D9%85%DB%8C%D8%AA-%D8%AF%D8%A7%D8%B1%D9%88%DB%8C%DB%8C-%D9%88-%D8%BA%D8%B0%D8%A7%DB%8C%DB%8C-%D8%B1%D8%A7%D9%87%DA%A9%D8%A7%D8%B1-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T11:01:00+00:00"/>
    <meta property="og:title" content="مسمومیت دارویی و غذایی؛ راهکار چیست؟"/>
    <meta property="og:description" content="تغییر فرهنگ غذایی و ناآگاهی از مصرف داروهایی بدون مشاوره پزشکی از دلایل افزایش مسمومیت‌های غذایی و دارویی است."/>
  </head>
  <body>
    <article>
      <h1>مسمومیت دارویی و غذایی؛ راهکار چیست؟</h1>
      <address>
        <time datetime="2019-11-03T11:01:00+00:00">03 Nov 2019, 11:01</time>
      </address>
      <p>
        <i>تغییر فرهنگ غذایی و ناآگاهی از مصرف داروهایی بدون مشاوره پزشکی از دلایل افزایش مسمومیت‌های غذایی و دارویی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>یکی از شایع‌ترین انواع مسمویت مربوط به مسمومیت دارویی است، در جهان خواب‌آورها، مسکن‌ها و داروهای ضدافسردگی که سیستم اعصاب مرکزی را تحت تأثیر قرار می‌دهد، در زمره مهم‌ترین داروهای مسومیت آفرین قرار دارند.</p>
      <p>در ایران داروها، نخستین عامل مسمومیت در کشور به‌شمار می‌روند. مسکن‌های غیرمخدر، تب برها و داروهای ضد رماتیسمی، اولین دسته داروهای ایجادکننده مسمومیت در ایران هستند و پس از آن داروهای دسته اعصاب و روان مانند داروهای خواب‌آور و ضد صرع قرار دارند که عامل بیشتر آن‌ها عدم آگاهی است.</p>
      <p>وزارت بهداشت در سال‌های اخیر با بکارگیری مکانیزم‌هایی مانع از کمبود دارو شده و به گفته مسئولان در چند سال اخیر این کمبود دارو کمتر شده است.</p>
      <p>سخنگوی سازمان غذا و دارو اعلام کرده بود سازمان غذا و دارو در راستای حمایت از تولید داخل اقدام به تسهیل روند صدور مجوز، تامین ارز مورد نیاز تولیدکنندگان و تعدیل قیمت دارو کرده است؛ به طوری که در یک سال گذشته ۱۱۶ داروی جدید برای اولین بار توسط تولیدکنندگان داخلی وارد چرخه تولید شده است.</p>
      <p>معاون غذا و دارو دانشگاه علوم پزشکی مشهد نیز چندی پیش گفته بود کمبود داروهایی از جمله وارفارین برطرف شده و کمبود داروهای دیگر نیز تا آخر آبان ماه جبران خواهد شد.</p>
      <p>
        <b>افزایش مسمومیت‌های غذایی در خراسان جنوبی</b>
      </p>
      <p>علی راستی، مدیر اداره نظارت بر دارو و موادمخدر معاونت غذا و دارو دانشگاه علوم پزشکی بیرجند گفت: از سال 95 تاکنون مسمومیت‌های غذایی در استان و کشور افزایش داشته است.</p>
      <p>وی افزود: پیش بینی می‌شود مسمومیت‌های ناشی از مواد غذایی در سال جاری نسبت به سال گذشته دو برابر افزایش داشته باشد.</p>
      <p>مدیر اداره نظارت بر دارو و موادمخدر معاونت غذا و دارو دانشگاه علوم پزشکی بیرجند بیان کرد: بیشترین مسمومیت در کشور، مسمومیت دارویی و در مرحله بعد مسمومیت از طریق مواد اعتیادآور است.</p>
      <p>راستی با بیان اینکه در سال 95 در خراسان جنوبی مانند کشور مسمومیت‌های دارویی، مواد اعتیادآور، گزیدگی‌ها و مواد شوینده و شیمیایی بیشترین مسمومیت‌ها بوده است، تصریح کرد: در سال جاری گزیدگی، مواد دارویی و غذایی، مواد شیمیایی و شوینده‌ها و مواد اعتیارآور به ترتیب بیشترین نوع مسمومیت‌ها در استان بوده است.</p>
      <p>مدیر اداره نظارت بر دارو و موادمخدر معاونت غذا و دارو دانشگاه علوم پزشکی بیرجند افزود: در سال 96 تعداد 40 نفر، در سال گذشته پنج نفر و در نیمه نخست امسال هفت نفر در استان دچار مسمومیت گیاهان سمی و قارچ‌ها شده‌اند.</p>
      <p>راستی بیان کرد: انبارهای دارویی باید در فاصله 200 متری داروخانه‌ها بوده و اگر از دسترس خارج بوده و به معاونت غذا و دارو معرفی نشود، احتکار محسوب می‌شود.</p>
      <p>وی خاطرنشان کرد: تغییر فرهنگ غذایی و استفاده از غذاهای آماده از دلایل افزایش مسمومیت‌های غذایی است.</p>
      <p>
        <b>کمبود اقلام دارویی نسبت به گذشته کمتر شده است</b>
      </p>
      <p>کبری ناصری، معاون غذا و دارو دانشگاه علوم پزشکی بیرجند، چندی پیش در نشست خبری گفت: کمبود اقلام دارویی نسبت به گذشته کمتر شده است.</p>
      <p>وی با بیان اینکه وزارت بهداشت کمبودهای دارویی را لحظه‌ای رصد و رفع آن را پیگیری می‌کند، ادامه داد: تمام کارخانجات تولیدکننده فرآورده‌های مواد دارویی از وزارت بهداشت مواد اولیه خود را تامین می‌کنند.</p>
      <p>
        <b>مردم به داروهای ایرانی اعتماد کنند</b>
      </p>
      <p>معاون غذا و دارو دانشگاه علوم پزشکی بیرجند با بیان اینکه مردم باید به داروهای ایرانی اعتماد و آن را مصرف کنند، یادآور شد: مردم باید از خریداری کپسول‌های دست‌ساز گیاهی خودداری کنند، چرا که در این کپسول‌ها اغلب داروهای شیمیایی، توهم‌زا و موادمخدر استفاده می‌شود.</p>
      <p>ناصری با اشاره به اینکه اگر افراد با مشکل کمبود دارو مواجه شدند، می‌تواند با سامانه 190 تماس بگیرند و این کمبود دارو را اعلام کنند، افزود: افزایش نگران کننده مسمومیت‌ها، نیازمند توجه بیشتر مردم به مواد غذایی و محیط اطراف است.</p>
      <p>معاون غذا و دارو دانشگاه علوم پزشکی بیرجند اظهار کرد: امسال مسمومیت‌های غذایی و گزیدگی بیشتر از سایر مسمومیت‌ها گزارش شد، در حالی که در سال‌های گذشته مسمومیت ناشی از مصرف مواد مخدر و دارو شایع بود.</p>
      <p>ناصری بیان کرد: داروهای خواب آور و ضد درد بیشترین مسمومیت‌های دارویی را به دنبال دارد که داروخانه‌های استان به هیچ عنوان مجاز به فروش قرص خواب‌آور بدون نسخه به ویژه به جوانان و نوجوانان نیستند.</p>
      <p>وی با بیان اینکه افراد باید از مخلوط کردن انواع شوینده‌ها برای نظافت خودداری و نکات ایمنی روی شوینده‌ها را قبل از مصرف با دقت مطالعه کنند، خاطرنشان کرد: مرگ و میر ناشی از مسمومیت مواد شیمیایی و شوینده‌ها در استان افزایش یافته است.</p>
    </article>
  </body>
</html>