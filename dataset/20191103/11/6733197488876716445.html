<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/doba-ekologicka-naplno-koncept-ncv-ma-karoserii-vyrobenou-ze-zemedelskeho-odpadu"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-03T11:00:00+00:00"/>
    <meta property="og:title" content="Doba ekologická naplno: Koncept NCV má karoserii vyrobenou ze zemědělského odpadu"/>
    <meta property="og:description" content="Neřešte hodnoty výkonu nebo dynamické schopnosti, tento koncept se výhradně zaměřuje na využitelnost vskutku neobvyklého materiálu v automobilovém průmyslu."/>
  </head>
  <body>
    <article>
      <h1>Doba ekologická naplno: Koncept NCV má karoserii vyrobenou ze zemědělského odpadu</h1>
      <h2>Neřešte hodnoty výkonu nebo dynamické schopnosti, tento koncept se výhradně zaměřuje na využitelnost vskutku neobvyklého materiálu v automobilovém průmyslu.</h2>
      <address><time datetime="2019-11-03T11:00:00+00:00">03 Nov 2019, 11:00</time> by <a rel="author">Daniel Fuglevič</a></address>
      <p>Autosalon v Tokiu je obvykle místem řady bizarních konceptů a výtvor sdružení celkem 22 japonských univerzit pojmenovaný Nano Cellulose Vehicle (NCV) je bezpochyby jedním z nich. Zkoumá totiž využitelnost nanovláken celulózy pro stavbu karoserií či šasi automobilů. Původ těchto vláken přitom určitě zaujme.</p>
      <p>Nanovlákna celulózy (CNF) totiž vědci a inženýři využívají z rostlin a obecně recyklovaného zemědělského odpadu. Celulóza jakožto základní stavební kámen rostlinných buněk dodává rostlinám jejich pevnost. S využitím těchto nanovláken už řada společností experimentovala v případě zpevnění plastových dílů. A vypadá to, že výzkum stále pokračuje.</p>
      <related>
        <a href="https://www.autorevue.cz/vodikova-toyota-mirai-zazije-revoluci-novy-koncept-razantne-meni-vse-dosavadni"/>
      </related>
      <p>Koncept sportovního auta NCV tedy využívá díly s nanovlákny celulózy na karoserii, včetně dveří, střechy i kapoty, přičemž CNF bylo využito rovněž na samotné konstrukci šasi vozu. Výhody? Podle japonských inženýrů jsou díly z nanovláken o pětinu lehčí než ocel, zatímco umí zajistit až pětkrát vyšší pevnost.</p>
      <p>Za design exteriéru konceptu je mimochodem zodpovědný Yuzo Niimi z vývojové divize Toyoty. Karoserie si hraje s ostrými hranami, velice nízkou přídí a vozu dominují nahoru se otevírající dveře jako u správného supersportu.</p>
      <related>
        <a href="https://www.autorevue.cz/malinkaty-elektromobil-od-toyoty-se-docka-produkce-na-delku-nema-ani-25-metru"/>
      </related>
      <p>Jelikož má koncept zaujmout především svou konstrukcí a použitím netradičního materiálu, o pohonném ústrojí toho moc nevíme. Měl by ale používat vodíkovou techniku.</p>
      <p>Zda se automobilový průmysl v budoucnu opravdu vydá směrem nanovláken celulózy je zatím otázkou. Výhodou dalšího zpracování zemědělského odpadu pro tvorbu automobilových dílů je samozřejmě mnohem nižší dopad na životní prostředí. A směrem k udržitelné budoucnosti se v poslední době vydává čím dál více automobilek.</p>
      <related>
        <h4>Určitě si přečtěte</h4>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.auto.cz/kawasaki-zamirila-do-italie-a-vysledkem-je-sokujici-bimota-tesi-h2-131936"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.auto.cz/volkswagen-pracuje-na-novem-golfu-variant-bude-vypadat-takto-131958"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.autorevue.cz/skoda-kodiaq-rs-ceska-uprava-dieselpower"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
      </related>
    </article>
  </body>
</html>