<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739860"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T22:30:00+00:00"/>
    <meta property="og:title" content="แฮมิลตันผงาดแชมป์โลกเอฟวันสมัย6"/>
    <meta property="og:description" content="'แฮมิลตัน' ผงาดคว้าแชมป์โลก 'เอฟวัน' สมัย 6 หลังซิ่งเข้าเส้นชัยอันดับ 2 'ยูเอส กรังด์ปรีซ์' เมื่อวันอาทิตย์ที่ผ่านมา"/>
  </head>
  <body>
    <article>
      <h1>แฮมิลตันผงาดแชมป์โลกเอฟวันสมัย6</h1>
      <address>
        <time datetime="2019-11-03T22:30:00+00:00">03 Nov 2019, 22:30</time>
      </address>
      <p>
        <b>"แฮมิลตัน" ผงาดคว้าแชมป์โลก "เอฟวัน" สมัย 6 หลังซิ่งเข้าเส้นชัยอันดับ 2 "ยูเอส กรังด์ปรีซ์" เมื่อวันอาทิตย์ที่ผ่านมา</b>
      </p>
      <p>การแข่งขันรถสูตรหนึ่งชิงแชมป์โลก ฤดูกาล 2019 สนาม 19 รายการ "ยูเอส กรังปรีซ์" ณ สนาม เซอร์กิต ออฟ ดิ อเมริกาส์ (ระยะทางต่อรอบ 5.513 กิโลเมตร) ชิงชัยกันทั้งสิ้น 56 รอบสนาม ที่เมืองออสติน มลรัฐเท็กซัส สหรัฐอเมริกา เมื่อวันอาทิตย์ที่ผ่านมา ในรอบแข่งขันจริง ผลปรากฏว่า วัลต์เทรี บ็อตตาส นักขับชาวฟินแลนด์ จากทีมเมอร์เซเดส ที่ออกสตาร์ทในตำแหน่งโพลโพซิชั่น ซิ่งรถเข้าเส้นชัยคนแรก ผงาดคว้าแชมป์สนามนี้ไปครอง ด้วยเวลา 1 ชั่่วโมง 33 นาที 55.653 วินาที<br/><br/>ด้าน ลูอิส แฮมิลตัน นักขับคนดังแดนผู้ดี จากทีมเมอร์เซเดส เข้าเส้นชัยอันดับ 2 เวลาตามหลังผู้ชนะ 4.148 วินาที ส่วน แม็กซ์ แฟร์สตัพเพน ขาซิ่งชาวดัตช์ จากทีมเรดบูลล์ เรซซิ่ง เข้าเส้นชัยที่ 3 เวลาตามหลังผู้ชนะ 5.002 วินาที ขณะที่ อเล็กซานเดอร์ อัลบอน นักขับหนึ่งเดียวของไทย จากทีมเรดบูลล์ เข้าเส้นชัยอันดับ 5 เวลาตามหลังผู้ชนะ 1 นาที 18.038 วินาที<br/><br/>สำหรับ แฮมิลตัน วัย 34 ปี การเข้าเส้นชัยอันดับ 2 เก็บเพิ่มอีก 20 คะแนน ทำให้เขามี 381 คะแนน นำอันดับ 2 บอตตาส ที่มี 314 คะแนน ห่าง 67 คะแนน ขณะที่เหลือโปรแกรมให้ลงแข่งอีกแค่ 2 สนามที่บราซิล กับ อาดูดาบี มีแต้มให้เก็บอีกแค่ 50 คะแนนเท่านั้น ส่งผลให้ แฮมิลตัน ผงาดคว้าแชมป์โลกสมัยที่ 6 ไปครองทันที ถือเป็นแชมป์โลกปีที่ 3 ติดต่อกัน และได้แชมป์โลก 5 จาก 6 ปีหลังสุด โดยได้แชมป์กับ แม็คลาเรน 1 สมัย ในปี 2008 จากนั้นได้แชมป์กับ เมอร์เซเดส 5 สมัย ในปี 2014, 2015, 2017, 2018 และ 2019 เป็นรองแค่ มิชาเอล ชูมัคเกอร์ ตำนานนักขับชาวเยอรมัน ที่ทำสถิติได้แชมป์โลกเอาไว้ 7 สมัย 1994, 1995, 2000, 2001, 2002, 2003, 2004<br/><br/>ทั้งนี้ สนามต่อไปลำดับ 20 รายการ "บราซิเลี่ยน กรังด์ปรีซ์" จะแข่งกันที่เซา เปาโล ประเทศบราซิล รอบแข่งขันจริง วันอาทิตย์ที่ 17 พ.ย. นี้.</p>
    </article>
  </body>
</html>