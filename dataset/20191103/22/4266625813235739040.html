<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/morozova_pro_yaremenka_okremi_zi_slug_narodu_povodyatsya_yak_karykaturni_1682783"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T22:30:00+00:00"/>
    <meta property="og:title" content="Морозова про Яременка: Окремі зі «слуг народу» поводяться, як карикатурні депутати з анекдотів"/>
    <meta property="og:description" content="Перед виборами «слуги народу» декларували, що до влади прийде нова формація людей із набором чеснот, а коли опинилися у залі ВРУ, то окремі з них почали поводити себе, як карикатурні депутати з анекдотів."/>
  </head>
  <body>
    <article>
      <h1>Морозова про Яременка: Окремі зі «слуг народу» поводяться, як карикатурні депутати з анекдотів</h1>
      <address>
        <time datetime="2019-11-03T22:30:00+00:00">03 Nov 2019, 22:30</time>
      </address>
      <p>
        <b>Перед виборами «слуги народу» декларували, що до влади прийде нова формація людей із набором чеснот, а коли опинилися у залі ВРУ, то окремі з них почали поводити себе, як карикатурні депутати з анекдотів.</b>
      </p>
      <p>Про це в ефірі програми «<a href="https://zik.ua/tv/project/Detalidnya/">Деталі дня</a>» на телеканалі <a href="https://zik.ua/">ZIK</a> під час включення заявила фахівець у галузі медіатехнологій Олена Морозова.</p>
      <p>Ведучі адресували Олена Морозовій запитання, чи можна було в історії із «секс-скандалом», в епіцентрі якого опинився нардеп від «Слуги народу» і голова Комітету з питань зовнішньої політики та міжпарламентського співробітництва Богдан Яременко, вийти сухим із води. Експертка відповіла ствердно. На її думку, сам парламентар настільки погіршив ситуацію сам, що для цього треба мати відповідні «таланти».</p>
      <p>«У цій ситуації є кілька важливих аспектів. Перший – це навіть не моральний образ пана Яременка, а те, як очікування від бренду «Слуги народу» не відповідають його поведінці. Я хотіла б тут провести паралель із кермуванням напідпитку. Багато людей сідають за кермо п’яними. Погано це? Так, звичайно, погано. Чи завжди це незаконно? Завжди. Це правопорушення. Засуджує це суспільство? Засуджує. Але коли за кермом п’яним трапляється священник, це викликає колосальний резонанс і стає скандалом», – заявила Олена Морозова.</p>
      <figure>
        <iframe src="https://www.youtube.com/embed/KipCPfk6Yig" width="640" height="360" data-service="Youtube" scrolling="no"/>
      </figure>
      <p>Воа продовжила: «У цій ситуації пан Яременко – п’яний священник за кермом, бо, коли «слуги народу» йшли у парламент, їхній бренд мав на увазі моральність, чесність, порядність. Вони декларували, що прийде абсолютно нова формація людей, таких, як ми, але з набором абсолютних чеснот. Але, як виявилося, що, коли «слуги» опинилися у залі, окремі з них ведуть себе, у тому числі і пан Яременко, як карикатурні депутати із анекдотів».</p>
      <p>Інший важливий аспект, зауважила Олена Морозова, – це те, що пан Яременко почав брехати, а це те, чого люди не пробачають.</p>
      <p>«Коли ти брешеш своєму виборцю – це кінець твоєї політичної кар’єри», – заявила експертка.</p>
      <p>Як повідомляли, народний депутат від «Слуги народу» Богдан Яременко 29 жовтня <a href="https://zik.ua/news/2019/10/30/na_zasidanni_rady_sluga_narodu_domovlyavsya_pro_zustrich_iz_poviieyu_1679677">під час роботи в сесійній залі парламенту листувався в онлайн-мережі знайомств</a> та домовлявся про зустріч за гроші.</p>
      <p>Після резонансу у ЗМІ Богдан Яременко заявив, що <a href="https://zik.ua/news/2019/10/30/lystuvannya_nespravzhnie_ya_navmysne_zrobyv_tse__kuleba_pro_intymnu_1679893">«інтимне» листування було несправжнім</a>, таким чином він хотів продемонструвати протест.</p>
      <p>Згодом Яременко <a href="https://zik.ua/news/2019/10/30/yaremenko_vybachyvsya_pered_simieyu_ta_pravlyachoyu_vladoyu_za_skandal_iz_1680107">вибачився за ситуацію із його скандальними переписками</a>. Яременко заявив, що те, що відбувається довкола нього – це <a href="https://zik.ua/news/2019/11/01/zharkyh_pro_chergove_vypravdannya_yaremenka_vyyavlyaietsya_ne_vin_vynen_shcho_z_1681767">провокація проти фракції</a>. Окрім того, він <a href="https://zik.ua/news/2019/11/02/nardep_yaremenko_yakyy_potrapyv_u_seksskandal_nazvav_parlamentskyh_1682341">назвав журналістів, які працюють у Верховній Раді України, «шалавами»</a>.</p>
      <p><a href="https://zik.ua/news/2019/11/01/parlamentski_fraktsii_vymagayut_zvilnennya_yaremenka_sluga_narodu_vymogu_1681789">Керівники усіх фракцій виступили із вимогою звільнення</a> народного депутата Богдана Яременка з посади голови Комітету з питань зовнішньої політики та міжпарламентського співробітництва.</p>
      <p>1 листопада стало відомо, що <a href="https://zik.ua/news/2019/11/01/yaremenko_yde_z_posady_golovy_komitetu_vru_1681913">Богдан Яременко написав заяву про складання повноважень голови Комітету</a> Верховної Ради України з питань зовнішньої політики і міжпарламентського співробітництва.</p>
      <related>
        <h4>читайте також</h4>
        <a href="https://zik.ua/news/2019/11/01/yaremenko_yde_z_posady_golovy_komitetu_vru_1681913"/>
        <a href="https://zik.ua/news/2019/10/31/seksskandal_za_uchastyu_yaremenka__tse_moralnyy_vyglyad_chynnoi_vlady__1681129"/>
        <a href="https://zik.ua/news/2019/10/31/arahamiya_bachyt_try_sposoby_pokarannya_yaremenka_cherez_skandal_iz_1680827"/>
        <a href="https://zik.ua/news/2019/10/31/slavytska_pro_skandal_z_yaremenkom_my_budemo_initsiyuvaty_yogo_vidklykannya_z_1680735"/>
      </related>
    </article>
  </body>
</html>