<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/animali/19_novembre_04/bobe-cane-rimasto-orfano-il-raid-contro-baghdadi-stato-adottato-un-fotografo-siriano-75d47b2a-ff11-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Bobe, il cane rimasto orfano durante il raid contro Al Baghdadi è stato adottato da un fotografo siriano"/>
    <meta property="og:description" content="Mentre documentava le conseguenze dell’attacco al leader dell’Isis, Fared Alhor si è imbattuto nel cucciolo: «Ora per pagare le cure necessarie sto raccogliendo delle donazioni presso il Santuario di Ernesto che da anni si occupa dei randagi in Siria»"/>
  </head>
  <body>
    <article>
      <h1>Bobe, il cane rimasto orfano durante il raid contro Al Baghdadi è stato adottato da un fotografo siriano</h1>
      <h2>Mentre documentava le conseguenze dell’attacco al leader dell’Isis, Fared Alhor si è imbattuto nel cucciolo: «Ora per pagare le cure necessarie sto raccogliendo delle donazioni presso il Santuario di Ernesto che da anni si occupa dei randagi in Siria»</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Silvia Morosi</a></address>
      <p>Mentre fotografava le conseguenze dell’attacco che ha portato all’uccisione del leader dell’Isis Abu Bakr al-Baghdadi, il fotoreporter siriano Fared Alhor si è imbattuto in un cucciolo che sembrava essere in difficoltà. «Mi sono girato e, per caso, ho visto un cucciolo accanto al corpo della sua mamma. Ululava e sembrava triste», <a href="https://www.cnn.com/2019/11/01/world/bobe-dog-syria-baghdadi-raid-trnd/index.html?utm_source=fbCNN&amp;utm_term=link&amp;utm_content=2019-11-01T12%3A00%3A08&amp;utm_medium=social">ha raccontato il reporter alla Cnn</a>. Dopo aver giocato con l’animale, nel tentativo di aiutarlo a sentirsi meglio, Alhor ha chiesto se qualcuno si stava già occupando del cane e, quando ha scoperto che sarebbe rimasto orfano, ha deciso di prendere in mano la situazione. «Ho viaggiato con lui per 20 miglia, sotto la pioggia, in moto, dato che non avevo una macchina», ha spiegato, <a href="https://people.com/pets/puppy-orphaned-isis-raid-given-new-home-by-photographer/">come riporta People.</a> Inizialmente, ha portato il cane a casa di un amico dove erano presenti altri cuccioli, ma non è stato in grado di separarsi da lui e ha deciso di portarlo a casa. «Sono andato dal veterinario, per assicurarmi che tutto andasse bene con Bobe», ha scritto su Twitter, in un post accompagnato da alcune immagini della visita. Per pagare le cure necessarie per l’animale, Alhor sta raccogliendo delle donazioni presso la struttura veterinaria, il famoso Santuario di Ernesto che da anni si occupa dei randagi in Siria. «Ho bisogno di supporto per garantire cibo e una nuova cuccia a Bobe. Avrà una bella vita e ci sistemeremo, io e lui».</p>
      <h4>Il cane-eroe Conan (e il fotomontaggio)</h4>
      <p>Bobe è il secondo cane a catturare il cuore del pubblico all’indomani del raid. Il primo era stato <a href="https://www.corriere.it/cronache/19_ottobre_29/trump-twitta-foto-cane-eroe-raid-contro-al-baghdadi-c136d7c2-fa2d-11e9-88c1-96c4008e4167.shtml">Conan, un pastore belga Malinois</a>, rimasto ferito nell’azione, la cui immagine è stata diffusa da Trump<a href="https://www.corriere.it/NewsletterCorriere/america-cina/277b3146-fbc2-11e9-9c72-2ef647a878f6_nl_AmericaCina.html"> (in un fotomontaggio).</a>Conan ha alle spalle ben cinquanta missioni di combattimento in quattro anni.</p>
    </article>
  </body>
</html>