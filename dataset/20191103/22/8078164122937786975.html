<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_04/fiorello-satira-pd-trapper-27746996-ff42-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Fiorello a «VivaRaiPlay!»: «Altro che pensione, sono il Renzi della Rai»"/>
    <meta property="og:description" content="Il conduttore scherza anche sul Pd e la trap. Per il debutto del suo mini-show di 15 minuti moltissimi ospiti anche solo per un attimo: Baudo, Giorgia, Mengoni, Amadeus"/>
  </head>
  <body>
    <article>
      <h1>Fiorello a «VivaRaiPlay!»: «Altro che pensione, sono il Renzi della Rai»</h1>
      <h2>Il conduttore scherza anche sul Pd e la trap. Per il debutto del suo mini-show di 15 minuti moltissimi ospiti anche solo per un attimo: Baudo, Giorgia, Mengoni, Amadeus</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Renato Franco</a></address>
      <p>Un lampo, un fulmine. Inizia ed è già finito. Si sapeva, ma che peccato. A Fiorello bastano 15 minuti, gli spettatori ne avrebbero voluti un po’ di più. Lunedì sera c’è stato il primo dei cinque apericena con Fiorello, una via di mezzo tra un trailer e uno show, troppo lungo per essere solo un promo, troppo corto per essere un vero programma. È l’anteprima generalista di VivaRaiPlay! — una striscia di 15 minuti su Rai1 alle 20.30 —, anticipo del programma destinato solo alla app della Rai (al via da mercoledì 13) quando lo show si allungherà a 50 minuti.</p>
      <p><b>«È un’intramuscolo televisiva» sintetizza Fiorello</b> che in un quarto d’ora porta sul palco e nei suoi dintorni ospiti che basterebbero per riempire una settimana del Festival di Sanremo. Ci sono la strana coppia Achille Lauro e Raffaella Carrà che lo accompagnano agli studi di via Asiago in macchina e poi sgommano via; c’è Pippo Baudo — re in poltrona — che lo benedice all’ingresso («io monarca della Rai do a te il lasciapassare»); c’è Giorgia che non gorgheggia («non faccio la solita Giorgia che canta») ma si limita a presentare Fiorello («è il Mattarella dell’intrattenimento»); appare anche Mengoni che sta cantando in un altro studio; c’è Calcutta con cui Fiorello duetta su Lucio Dalla; c’è Vincenzo Mollica in versione Muppet Show che applaude dai palchi; arriva Amadeus e subito se ne vanno via insieme perché il programma è già finito (e passano direttamente a condurre Soliti ignoti, che inizia subito dopo).</p>
      <p><b>I pezzi migliori del mini-show sono due</b>. Fiorello che canta Rose Rosse di Ranieri con l’autotune perché deve fare il giovane e i giovani amano la trap. Fiorello che legge il giornale che è già stampato e ha già scritto la recensione di VivaRaiPlay! mentre il programma è ancora in onda. Fiorello scherza all’inizio: «Vi giunga un cordiale saluto dalla cartilagine del ginocchio che ho perso con questo ballo... So che avevo detto che mi sarei ritirato dalla tv, invece sono qua, sono il Matteo Renzi della Rai. Ma non voglio fare satira politica, non voglio rovinare la mia immagine di comico qualunquista, di comico all’acqua di rose. E poi fare battute sul Pd è come sparare sulla Croce Rossa; quelli della Croce Rossa invece come modo di dire dicono che è come sparare sul Pd».</p>
      <slideshow>
        <figure>
          <img src="https://images2.corriereobjects.it/methode_image/2019/11/01/Spettacoli/Foto%20Spettacoli/23-amorisanremo-olycom_MGTHUMB-BIG.jpg"/>
        </figure>
        <figure>
          <img src="https://images2.corriereobjects.it/methode_image/2019/11/01/Spettacoli/Foto%20Spettacoli/4801e8de-f98c-11e9-9778-63d7a5dc0619.jpg"/>
        </figure>
        <figure>
          <img src="https://images2.corriereobjects.it/methode_image/2019/11/01/Spettacoli/Foto%20Spettacoli/Fiorello-foto-di-Giovanni-Gastel.-kFdE-U3150212965703KzC-656x492@Corriere-Web-Sezioni_1572630313347.jpg"/>
        </figure>
        <figcaption>Fiorello in tv con Raiplay, ecco i suoi esordi: bocciato da Pippo Baudo (e tre volte a scuola), lavorava alle pompe funebri</figcaption>
      </slideshow>
      <p><b>Fiorello ha messo insieme il ventaglio dei suoi molteplici e brillanti talenti </b>che ne fanno il numero 1 senza esserlo nei singoli campi: non è un comico, ma sa far ridere; non è un cantante, ma sa cantare; non è un ballerino, ma sa ballare; segue il suo copione, ma sa improvvisare. Del resto lo ha detto lui stesso: «Mi sento artisticamente sopravvalutato, non penso di essere così bravo, non sono ‘sto fenomeno. Ce ne sono molti migliori di me. Forse io sono più forte perché creo quello che altri non fanno, l’aspettativa, l’idea dell’evento». Ecco appunto.</p>
    </article>
  </body>
</html>