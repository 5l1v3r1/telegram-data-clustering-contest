<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/modena/cronaca/tortellino-vegetale-1.4868414"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-03T22:56:53+00:00"/>
    <meta property="og:title" content="Modena, ecco il tortellino vegetale. &quot;Gusto autentico grazie alla soia&quot;"/>
    <meta property="og:description" content="Spopola quello senza carne. Buffagni (Julienne): &quot;Vengono da fuori provincia per assaggiarlo. Ricalca la ricetta del 1942&quot;. E da Bottega Vegana clienti triplicati"/>
  </head>
  <body>
    <article>
      <h1>Modena, ecco il tortellino vegetale. "Gusto autentico grazie alla soia"</h1>
      <h2>Spopola quello senza carne. Buffagni (Julienne): "Vengono da fuori provincia per assaggiarlo. Ricalca la ricetta del 1942". E da Bottega Vegana clienti triplicati</h2>
      <address><time datetime="2019-11-03T22:56:53+00:00">03 Nov 2019, 22:56</time> by <a rel="author">MARIA SILVIA CABRI</a></address>
      <p>Modena, 4 novembre 2019 - <b>Tortellini 1942 ‘quando la carne non c’era’</b>: questo il nome del piatto tipico e più caratteristico del ristorante ‘Julienne’ di via Scanaroli 22 a Modena. ‘Cucina naturale’ vegetariano, vegano e crudista. «Si tratta di una rivisitazione in chiave moderna del classico tortellino – spiega Fabio Buffagni, titolare del ristorante insieme ad Alessandro Braida –. Il riferimento al periodo storico è evidente: 1942, quando c’era solo la farina integrale e non esistevano quelle raffinate e la carne, in tempo di guerra, era un bene di lusso». «La rivisitazione comporta l’aggiunta di un po’ di soia per un maggiore equilibrio a livello proteico, ma per il resto, la ricetta è rimasta fedele.</p>
      <p><b>Come per tutti i nostri prodotti usiamo solo farina integrale </b>biologica di grani antichi, macinata a pietra, di elevata qualità. Il tortellino 1942 riscuote molto successo, vengono anche da Bologna e anche da più lontano solo per assaggiarlo e piace moltissimo ai bambini. Di cosa è ripieno? Ricetta segreta dello chef, tra cui spiccano parmigiano, pan grattato, aromi, noce moscata. La cosa incredibile è che ha autenticamente il gusto del tortellino tradizionale: i clienti, anche ‘addetti ai lavori’ non se ne accorgono se non glielo diciamo!». «Ci basiamo su un postulato fondamentale: la qualità delle materie prime in tutta la filiera, dal campo al piatto. I nostri menù hanno un approccio amichevole alla cucina vegetariana: niente integralismi settaristici e niente approcci elitari. Desideriamo che da Julienne tutti mangino bene e con gusto scegliendo tra portate di un menù ricco e variabile a seconda delle stagioni. Una cucina del territorio, al 90% chilometro zero, ed esclusivamente italiana. Niente tofu o seitan. Un menù che cambiamo quattro volte all’anno in quanto è strettamente legato alle verdure stagionali. Il solo piatto costante sono i tortellini 1942, quelli non conoscono stagione, non contenendo verdure».</p>
      <p>Oltre alla cucina vegetariana, che propone un approccio più morbido all’alimentazione senza carne, Julienne propone anche ricette vegane e crudiste realizzate senza l’apporto di prodotti di origine animale, ma ricche di cultura, passione e sapore, come la tartare di <b>barbabietola rossa mescolata con legumi germogliati «prodotti in esclusiva per noi»</b>. Il ristorante ha aperto tre anni fa, in quanto «quasi tutti, noi soci, il cuoco e i dipendenti sono vegetariani o ‘vegetali’, come ora preferiamo dire, in quanto il termine ‘vegano’ potrebbe suonare un po’ dispregiativo. A quel tempo non esisteva a Modena un tale livello di qualità di cucina. Poi abbiamo assistito ad un incremento di clienti: l’80% è onnivoro, la nostra cucina piace a tutti. Utilizza materie prime del territorio ma è innovativa per gli abbinamenti e le cotture».<br/>Anche Stefania Degli Esposti, titolare e cuoca della Bottega Vegana di via Coltellini, 19/21, sempre a Modena, concorda sulla «crescita esponenziale dei clienti del ristorante, che è vegano, biologico e il più possibile a chilometro zero». Carbonara, tagliata all’aceto balsamico, con l’utilizzo di seitan e tofu e verdure e una particolare attenzione al momento della colazione con brioche vegane. «In sei mesi la clientela è triplicata: c’è maggiore attenzione all’alimentazione, anche se il 90% sono onnivori, alla questione etica a alla salute e benessere. E perché no, anche curiosità: ma finisce che tutti tornano di nuovo».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/tortellini-pollo-1.4811071"/>
      </related>
    </article>
  </body>
</html>