<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812212.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T22:57:00+00:00"/>
    <meta property="og:title" content="تکذیب حذف متنی از کتب فارسی دوره دوم متوسطه"/>
    <meta property="og:description" content="به گزارش فارس، در چند روز گذشته مطالبی در فضای مجازی مبنی بر حذفیات کتب درسی فارسی دوره دوم متوسطه مطرح شده است؛ کوروش امیری‌نیا معاون برنامه‌ریزی متوسطه دفتر تألیف کتاب‌های درسی ابتدایی و متوسطه نظری اظهار کرد: کتاب درسی به عنوان یکی از اجزای مهم بسته آموزشی در فرآیندی حساب‌ شده و متناسب با منطق اسناد بالادستی از جمله سند برنامه درسی ملی و راهنمای برنامه درسی حوزه تربیت و یادگیری با تأیید استادان و صاحب‌نظران شورای برنامه‌ریزی درسی و اعتبار بخشی توسط تعداد زیادی از استادان و دبیران سراسر کشور تهیه و تدوین می‌شود؛ در این راستا کتاب‌های درسی فارسی دوره دوم متوسطه نیز از سال 1395 همسو  با برنامه درسی ملی، نو نگاشت بوده و در سه سال گذشته متنی از این کتب حذف نشده است."/>
  </head>
  <body>
    <article>
      <h1>تکذیب حذف متنی از کتب فارسی دوره دوم متوسطه</h1>
      <address>
        <time datetime="2019-11-03T22:57:00+00:00">03 Nov 2019, 22:57</time>
      </address>
      <p>معاون برنامه‌ریزی دفتر تألیف کتاب‌های درسی ابتدایی و متوسطه نظری گفت: کتاب‌های درسی فارسی دوره دوم متوسطه از سال ۱۳۹۵ همسو با برنامه درسی ملی، نو نگاشت بوده و در سه سال گذشته متنی از این کتب حذف نشده است.</p>
      <p>به گزارش فارس، در چند روز گذشته مطالبی در فضای مجازی مبنی بر حذفیات کتب درسی فارسی دوره دوم متوسطه مطرح شده است؛ کوروش امیری‌نیا معاون برنامه‌ریزی متوسطه دفتر تألیف کتاب‌های درسی ابتدایی و متوسطه نظری اظهار کرد: کتاب درسی به عنوان یکی از اجزای مهم بسته آموزشی در فرآیندی حساب‌ شده و متناسب با منطق اسناد بالادستی از جمله سند برنامه درسی ملی و راهنمای برنامه درسی حوزه تربیت و یادگیری با تأیید استادان و صاحب‌نظران شورای برنامه‌ریزی درسی و اعتبار بخشی توسط تعداد زیادی از استادان و دبیران سراسر کشور تهیه و تدوین می‌شود؛ در این راستا کتاب‌های درسی فارسی دوره دوم متوسطه نیز از سال 1395 همسو  با برنامه درسی ملی، نو نگاشت بوده و در سه سال گذشته متنی از این کتب حذف نشده است.</p>
      <p>امیری نیا یادآور شد: در تولید کتاب‌های جدید و نو نگاشت دوره دوم متوسطه، مهم‌ترین اصل، رعایت خواسته‌ها و انتظارات سند برنامه درسی ملی بوده است و همین امر سبب شده تا کتاب‌های جدید ساختار و محتوایی متفاوت از کتاب‌های قبلی داشته باشند. بنابراین کتاب‌های قبلی از مهر 1395 در مدارس تدریس نمی‌شود و تمامی موارد ذکر شده  توسط نویسنده از کتاب‌های مربوطه حذف نگردیده بلکه مربوط به کتاب‌های قبل از سال 1395 است.</p>
      <p>وی افزود: شورای برنامه‌ریزی درسی و گروه تألیف سعی کرده است تا حد امکان از متون کتاب‌های درسی ادبیات چهل سال گذشته در صورت تناسب با اهداف و سرفصل‌های کتاب‌های جدید استفاده کند. با نگاهی به تاریخ کتاب‌های درسی به خوبی می‌توان فهمید که درگذر زمان، محتوای کتاب‌های درسی با توجه به ضرورت‌های مختلف آموزشی، اجتماعی و فرهنگی اصلاح و بازنگری شده  و تغییر یافته است. شایان ذکر است بر همگان روشن است که از اقیانوس بیکران نظم و نثر گران‌سنگ ادبیات فارسی تنها به‌اندازه ظرف محدود کتاب درسی می‌توان بهره گرفت. گر بریزی بحر را در کوزه‌ای/ چند گنجد؟ قسمت یک‌روزه‌ای(مولوی)</p>
      <p>معاون برنامه ریزی متوسطه دفتر تالیف کتاب های درسی ابتدایی و متوسطه نظری ادامه داد: در انتخاب شاعران و نویسندگان اصل بر انطباق متون نظم و نثر با موضوع و اهداف برنامه درسی زبان و ادبیات، رعایت سیر زمانی (گذشته و امروز) و پرهیز از متون دارای اندیشه‌های جهت‌دار و ... است. بنابراین کتاب درسی جایی برای معرفی اندیشه‌های اشخاص خاص نیست که منتهی به سهم خواهی فرد یا افراد باشد. متن دروس با تشخیص شورای برنامه‌ریزی درسی، نتایج ارزشیابی پایانی و مکاتبات دبیران در طی چند سال یک‌بار حذف، اصلاح یا افزوده می‌شود.</p>
      <p>وی یادآور شد: از آنجا که هر تحولی در حوزه آموزشی به ویژه زبان و ادبیات فارسی، مستلزم آشنایی با فلسفه آن و تعدیل عادت‌های قبلی در تدریس است، لذا طبیعی است برخی از همکاران با ابهامات، پرسش‌ها و چالش‌های ذهنی و عملی مواجه شوند. از این افراد به ویژه فعالان عرصه کنکور درخواست می‌شود آموزه‌های جدید این حوزه یادگیری را با مراجعه به پیشگفتار کتاب‌ها و راهنمای معلم مطالعه کنند تا بیشتر و بهتر در جریان چرایی تغییرات کتاب‌های فارسی دوره متوسطه قرار بگیرند.</p>
      <p>امیری‌نیا در ادامه شیوه ارائه مباحث آموزشی پرداخت و اظهار داشت: شیوه ارائه مباحث آموزشی بر اساس منطق برنامه درسی، مهارتی و کاربردی بوده و هدف اصلی در این رویکرد تسهیل فرآیند آموزش، یادگیری، پرورش قدرت تحلیل، توانایی تولید متن و توانایی شناخت و به‌کارگیری علوم ادبی در بررسی متون ادبی است. بنابراین مباحثی مثل شعر، داستان، حکایت، دستور و آرایه‌های ادبی به شکلی تازه در ساختار کتاب‌ها مطرح‌ شده است.</p>
      <p>معاون برنامه ریزی متوسطه دفتر تألیف کتاب‌های درسی ابتدایی و متوسطه نظری در پایان متذکر شد که از استادان و صاحب‌نظران محترم دعوت می‌شود قبل از هر نقد و نظری در خصوص ساختار و محتوای کتاب‌های فارسی به راهنمای معلم کتاب‌های زبان و ادبیات فارسی دوره اول و دوم متوسطه مراجعه کنند تا از سرفصل‌ها و موضوعات مصوب برنامه آگاهی داشته باشند. هر متنی که در کتاب آمده منطبق بر منطق برنامه درسی بوده است؛ بنابراین علاقه‌مندان می‌توانند حتی به صورت حضوری  و با مراجعه به سازمان پژوهش و برنامه‌ریزی آموزشی اطلاعات لازم را کسب کنند.</p>
    </article>
  </body>
</html>