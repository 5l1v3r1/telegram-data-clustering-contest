<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_04/livorno-ragazza-muore-il-rave-party-corso-l-identificazione-c519a5ea-fef6-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Livorno, rave party non autorizzato: trovato nel capannone il cadavere di una ragazza"/>
    <meta property="og:description" content="La vittima è Moira Piermarini, 30 anni. L’evento, organizzato nella ex fabbrica Twr, era cominciato venerdì senza permessi e con la preoccupazione del sindaco. Oltre 1500 i partecipanti. Aggredito un giornalista"/>
  </head>
  <body>
    <article>
      <h1>Livorno, rave party non autorizzato: trovato nel capannone il cadavere di una ragazza</h1>
      <h2>La vittima è Moira Piermarini, 30 anni. L’evento, organizzato nella ex fabbrica Twr, era cominciato venerdì senza permessi e con la preoccupazione del sindaco. Oltre 1500 i partecipanti. Aggredito un giornalista</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Marco Gasperetti</a></address>
      <p>LIVORNO Una giovane di 30 anni è stata trovata morta all’interno del capannone della ex fabbrica Twr nella zona industriale di Livorno. È accaduto dopo un rave party che, senza permessi, si era svolto nel capannone che si trova a Stagno, nell’immediata periferia nord della città e al quale avevano partecipato 1500 persone. I medici del 118 hanno cercato per un’ora di rianimare la ragazza ma ogni tentativo è stato inutile. Non si escludo che la vittima sia morta a causa di un’overdose. La vittima si chiama Moira Piermarini, 30 anni, romana che però abitava a Vecchiano, in provincia di Pisa. Suo padre è un poliziotto in pensione.</p>
      <h4>Le polemiche</h4>
      <p>Il rave party, iniziato venerdì, aveva creato non pochi problemi e polemiche. Un giornalista di Rtv38, un’emittente televisiva toscana, Luca Lunedì, era stato aggredito durante alcune riprese e la polizia aveva identificato duecento ragazzi arrivati da tutta Italia. Il sindaco di Livorno, Luca Salvetti, aveva espresso «grandi preoccupazione» e aveva chiesto al prefetto di riunire il Comitato per l’Ordine pubblico. Una giovane, che aveva partecipato al rave e aveva ingerito alcol e droga, era stata salvata dai medici del 118.</p>
      <slideshow>
        <figure>
          <img src="https://images2.corriereobjects.it/methode_image/2019/11/04/Interni/Foto%20Gallery/rave_MGTHUMB-INTERNA.jpg"/>
          <figcaption>Rave party di Livorno, il capannone della tragedia</figcaption>
        </figure>
        <figure>
          <img src="https://images2.corriereobjects.it/methode_image/2019/11/04/Interni/Foto%20Gallery/rave4_MGTHUMB-INTERNA.jpg"/>
          <figcaption>Rave party di Livorno, il capannone della tragedia</figcaption>
        </figure>
        <figure>
          <img src="https://images2.corriereobjects.it/methode_image/2019/11/04/Interni/Foto%20Gallery/rave5_MGTHUMB-INTERNA.jpg"/>
          <figcaption>Rave party di Livorno, il capannone della tragedia</figcaption>
        </figure>
        <figure>
          <img src="https://images2.corriereobjects.it/methode_image/2019/11/04/Interni/Foto%20Gallery/rave2_MGTHUMB-INTERNA.jpg"/>
          <figcaption>Rave party di Livorno, il capannone della tragedia</figcaption>
        </figure>
        <figure>
          <img src="https://images2.corriereobjects.it/methode_image/2019/11/04/Interni/Foto%20Gallery/maxresdefault_MGTHUMB-INTERNA.jpg"/>
          <figcaption>Rave party di Livorno, il capannone della tragedia</figcaption>
        </figure>
        <figcaption>Rave party di Livorno, il capannone della tragedia</figcaption>
      </slideshow>
      <h4>I denunciati</h4>
      <p>Sabato la polizia aveva denunciato cinque persone per i reati di invasione di terreni ed edifici altrui e apertura di intrattenimento senza avere osservato le prescrizioni dell’autorità a tutela dell’incolumità pubblica. E, durante un controllo a un furgone e un autocarro aveva trovato materiale vario riferibile ad un sistema di diffusione del suono. Il furgone e l’autocarro erano stati sequestrati.</p>
      <h4>«Ho scelto una vita sbagliata»</h4>
      <p>Moira è stata ritrovata all’interno di una macchina parcheggiata nei pressi dell’ex stabilimento industriale: la vettura, che non risulta essere di sua proprietà, è stata posta sotto sequestro dagli inquirenti. Mentre resta da capire se la giovane donna avesse fatto uso di sostanze stupefacenti o alcol. Moira, che aveva frequentato un istituto d’arte a Pisa ed era molto legata al suo cagnolino, su Facebook aveva di recente lasciato alcuni pensieri sulla sua vita: «È solo che sono complicata — aveva scritto solo lo scorso agosto —. Non mi piacciono le cose facili..facili in tutto dico, da arrivare a prendere da capire...ho sempre scelto strade sbagliate, persone sbagliate, ho scelto una vita sbagliata... Sicuramente non la volevo così».</p>
    </article>
  </body>
</html>