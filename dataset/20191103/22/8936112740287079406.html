<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/f1,116/f1-gp-usa-2019-lewis-hamilton-zostal-mistrzem-swiata,982675.html"/>
    <meta property="og:site_name" content="TVN24"/>
    <meta property="article:published_time" content="2019-11-03T22:31:00+00:00"/>
    <meta property="og:title" content="Mistrz Lewis Hamilton. Zrobił to szósty raz"/>
    <meta property="og:description" content="Lewis Hamilton znów to zrobił! Dwa wyścigi przed końcem Brytyjczyk przypieczętował szóste mistrzostwo świata. W wyścigu o Grand Prix USA długo prowadził, pod koniec wyprzedził go Valtteri Bottas, k..."/>
  </head>
  <body>
    <article>
      <h1>Mistrz Lewis Hamilton. Zrobił to szósty raz</h1>
      <address>
        <time datetime="2019-11-03T22:31:00+00:00">03 Nov 2019, 22:31</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/36e20894-ad4b-477e-bbe1-2c5f9d1e2f8d.jpg?type=1&amp;srcmode=0&amp;srcx=0/1&amp;srcy=69/100&amp;srcw=24/25&amp;srch=93/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/62f21528-868b-4bad-ac1b-4030d9d086b0-480p.mp4"/>
          <figcaption>Grand Prix USA</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/e6878dd5-235e-47cb-a9ae-d18f071cc361-480p.mp4"/>
          <figcaption>Lewis Hamilton wygrał Grand Prix Meksyku</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/9f6992966d4c363ea0162a056cb45fe5/b14a03bc-9220-460b-9f59-ce42c3001552-480p.mp4"/>
          <figcaption>Lewis Hamilton wręczył Laudzie nagrodę za całokształt...</figcaption>
        </figure>
        <figcaption>Lewis Hamilton znów mistrzem Foto: PAP/EPA | Video: PAP/EPA</figcaption>
      </slideshow>
      <h3>Lewis Hamilton znów to zrobił! Dwa wyścigi przed końcem Brytyjczyk przypieczętował szóste mistrzostwo świata. W wyścigu o Grand Prix USA długo prowadził, pod koniec wyprzedził go Valtteri Bottas, kolega z Mercedesa, ale najważniejszego rozstrzygnięcia to nie zmieniło. Robert Kubica wycofał się w połowie rywalizacji.</h3>
      <related>
        <a href="https://eurosport.tvn24.pl/f1,116/hamilton-mistrzem-swiata-kubica-wycofal-sie-z-wyscigu,982642.html"/>
      </related>
      <p>Przed niedzielą pewne było jedno: Hamilton będzie świętować, jeśli dojedzie do mety co najmniej na ósmym miejscu. Nad Bottasem miał 74 punkty w klasyfikacji generalnej. Zadanie jak najbardziej do wykonania, zwłaszcza że gorzej w tym sezonie poszło mu tylko raz - dziewiąty był w Niemczech. To był wypadek przy pracy.</p>
      <p>Wyścig rozpoczął się dla niego w wymarzony sposób. Prowadzenie utrzymał jadący z pole position Bottas, a pogubił się startujący jako drugi Sebastian Vettel z Ferrari. Niemiec na pierwszym okrążeniu stracił aż cztery pozycje.</p>
      <p>- Szalona podsterowność w moim samochodzie - narzekał przez radio.</p>
      <p>To nie wszystko. Na ósmym okrążeniu uszkodził zawieszenie. To był jego koniec.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/d29754b8-9038-4380-a8ff-01b12a8920c3.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Dramat Vettela<cite>Źródło: PAP/EPA</cite></figcaption>
      </figure>
      <h3>Awansował i w końcu prowadził</h3>
      <p>Hamilton tymczasem piął się w klasyfikacji. Długo był trzeci, od 30. okrążenia zaczął odrabiać straty do drugiego Maksa Verstappena (Red Bull). Wystarczyło, że u Holendra zaszwankowały opony. Przymusową wizytę w alei serwisowej zaliczył również Bottas, a Hamilton jadący ze strategią tylko jednego postoju na nieszczęściach rywali korzystał.</p>
      <p>Od 35. okrążenia Brytyjczyk prowadził. Cel był blisko. Wcześniej z wyścigu wycofał się Kubica, w którego bolidzie doszło do awarii układu hydraulicznego.</p>
      <p>Obrońca tytułu nie dowiózł jednak zwycięstwa do końca. Nie wytrzymały opony, na które zaczął się skarżyć. Trzy okrążenia przed końcem wyprzedził go Bottas. Fin wygrał, Hamilton był drugi, ale i tak zebrał najwięcej gratulacji.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/9bc5336d-a711-4845-a400-5ac81d603150.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Hamilton objął prowadzenie na 35. okrążeniu<cite>Źródło: PAP/EPA</cite></figcaption>
      </figure>
      <p>Został trzeci raz z rzędu mistrzem, już szósty raz w karierze. Więcej tytułów zgromadził tylko Michael Schumacher.</p>
      <p>Na trzeciej pozycji uplasował się Verstappen.</p>
      <p>Do końca sezonu pozostały dwa wyścigi - za dwa tygodnie w Brazylii i 1 grudnia w Abu Zabi.</p>
      <p> </p>
      <p><b>Klasyfikacja generalna (po 19 z 21 wyścigów):<br/></b>1. Lewis Hamilton (W. Brytania/Mercedes) 381 pkt <br/>2. Valtteri Bottas (Finlandia/Mercedes) 314 <br/>3. Charles Leclerc (Monako/Ferrari) 249 <br/>4. Max Verstappen (Holandia/Red Bull) 235 <br/>5. Sebastian Vettel (Niemcy/Ferrari) 230 <br/>6. Alexander Albon (Tajlandia/Toro Rosso) 84 <br/>7. Carlos Sainz Jr. (Hiszpania/McLaren) 80 <br/>8. Pierre Gasly (Francja/Red Bull) 77 <br/>9. Daniel Ricciardo (Australia/Renault) 46 <br/>10. Sergio Perez (Meksyk/Racing Point) 43 <br/>11. Lando Norris (W. Brytania/McLaren) 41 <br/>12. Nico Huelkenberg (Niemcy/Renault) 37 <br/>13. Daniił Kwiat (Rosja/Toro Rosso) 35 <br/>14. Kimi Raikkonen (Finlandia/Alfa Romeo) 31 <br/>15. Lance Stroll (Kanada/Racing Point) 21 <br/>16. Kevin Magnussen (Dania/Haas) 20 <br/>17. Romain Grosjean (Francja/Haas) 8 <br/>18. Antonio Giovinazzi (Włochy/Alfa Romeo) 4 <br/>19. Robert Kubica (Polska/Williams) 1</p>
      <p>Autor: twis / Źródło: eurosport.pl</p>
    </article>
  </body>
</html>