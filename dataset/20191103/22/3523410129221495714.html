<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637939/%D8%B3%D8%B1%D8%A8%D8%A7%D8%B2%D8%A7%D9%86-%D8%B3%D8%A7%D8%A8%D9%82-%D8%A2%D9%85%D8%B1%DB%8C%DA%A9%D8%A7-%D8%AC%D9%86%DA%AF-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D9%88-%D8%B9%D8%B1%D8%A7%D9%82-%D8%A7%D8%B4%D8%AA%D8%A8%D8%A7%D9%87-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T22:47:00+00:00"/>
    <meta property="og:title" content="سربازان سابق آمریکا: جنگ افغانستان و عراق اشتباه بود"/>
    <meta property="og:description" content="بسیاری از سربازان سابق آمریکا معتقدند جنگ افغانستان و عراق یک اشتباه بوده و تعداد این سربازان نیز رو به افزایش است."/>
  </head>
  <body>
    <article>
      <h1>
        <a href="https://www.bultannews.com/fa/news/637939/%D8%B3%D8%B1%D8%A8%D8%A7%D8%B2%D8%A7%D9%86-%D8%B3%D8%A7%D8%A8%D9%82-%D8%A2%D9%85%D8%B1%DB%8C%DA%A9%D8%A7-%D8%AC%D9%86%DA%AF-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D9%88-%D8%B9%D8%B1%D8%A7%D9%82-%D8%A7%D8%B4%D8%AA%D8%A8%D8%A7%D9%87-%D8%A8%D9%88%D8%AF">سربازان سابق آمریکا: جنگ افغانستان و عراق اشتباه بود</a>
      </h1>
      <h2>بسیاری از سربازان سابق آمریکا معتقدند جنگ افغانستان و عراق یک اشتباه بوده و تعداد این سربازان نیز رو به افزایش است.</h2>
      <address><time datetime="2019-11-03T22:47:00+00:00">03 Nov 2019, 22:47</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بسیاری از سربازان سابق آمریکا معتقدند جنگ افغانستان و عراق یک اشتباه بوده و تعداد این سربازان نیز رو به افزایش است.</p>
      <p>نیویورک تایمز در گزارشی نوشت: نزدیک به دو دهه پس از حملات 11 سپتامبر، نتایج نظرسنجی‌ها در آمریکا نشان می‌دهد اکثر ‌سربازان سابق این کشور از ادامه جنگ‌های امریکا ناراضی هستند؛ حتی با وجود این که نخبگان امنیت ملی در هر دو حزب امریکا به ادامه حضور نظامی در سوریه، عراق و افغانستان تاکید دارند.</p>
      <p>در گزارش این روزنامه امریکایی، تغییر دیدگاه جامعه نظامی امریکا که در دوران جورج بوش پسر، حامی عملیات نظامی آمریکا در افغانستان و عراق بود، می‌تواند حمایت فعلی سربازان سابق را از رویکرد دونالد ترامپ، رییس جمهور این کشور برای بازگرداندن نیروهای نظامی به کشورشان و خودداری از اقدام نظامی علیه دیگر کشورها توضیح دهد.</p>
      <p>نظرسنجی‌ صورت گرفته از سوی "مرکز تحقیقاتی پیو" نشان می‌دهد 64 درصد از سربازان و نظامیان بازنشسته امریکایی معتقدند که جنگ عراق ارزش مبارزه را نداشته است.</p>
      <p>بیش از 62 درصد از غیرنظامیان امریکایی نیز همین نظر را درباره جنگ عراق دارند.</p>
      <p>مخالفت با درگیری افغانستان اما کمتر بوده و در میان سربازان 58 درصد و در میان غیرنظامیان 59 درصد بوده است.</p>
      <p>در حالی که برخی از از این سربازان حامی ادامه حضور نظامی امریکا در سوریه هستند، اما بیش از نیمی از آنان یعنی 55 درصد با چنین اقدامی مخالف هستند.</p>
      <p>این سربازان همچنین با اشاره به خسارت جانی و مالی امریکا در این درگیری‌ها، حضور نظامی امریکا در افغانستان را پس از گذشت حدود 10 سال از کشته شدن اسامه بن لادن، رهبر سابق القاعده زیر سوال برده‌اند.</p>
    </article>
  </body>
</html>