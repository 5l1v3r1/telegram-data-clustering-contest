<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/greece/595567/matsara-stin-toumpa-tessera-termata-kai-moirasia-sto-telos-me-penalti"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T22:05:00+00:00"/>
    <meta property="og:title" content="Ματσάρα στην Τούμπα - Τέσσερα τέρματα και μοιρασιά στο τέλος με πέναλτι"/>
    <meta property="og:description" content="Με πέναλτι που κέρδισε ο Κρέσπο σε... νεκρό χρόνο και το εκτέλεσε εύστοχα ο Βιεϊρίνια στο 101', ο ΠΑΟΚ «έσωσε» το αήττητο, καθώς ισοφάρισε σε 2-2..."/>
  </head>
  <body>
    <article>
      <h1>Ματσάρα στην Τούμπα - Τέσσερα τέρματα και μοιρασιά στο τέλος με πέναλτι</h1>
      <address><time datetime="2019-11-03T22:05:00+00:00">03 Nov 2019, 22:05</time> by <a rel="author">SigmaliveSportime</a></address>
      <p><b>Με πέναλτι που κέρδισε ο Κρέσπο σε... νεκρό χρόνο και το εκτέλεσε εύστοχα ο Βιεϊρίνια στο 101', ο ΠΑΟΚ «έσωσε» το αήττητο, καθώς ισοφάρισε σε 2-2 και παράλληλα στέρησε από τον Παναθηναϊκό ένα μεγάλο διπλό! 2 γκολ ο αρχηγός του Δικεφάλου, Ζαχίντ και Μακέντα τα «πράσινα» γκολ.<br/></b> <br/>Ο Ζαχίντ έβαλε μπροστά τον Παναθηναϊκό στο 44’, ο ΠΑΟΚ ισοφάρισε με Βιεϊρίνια στο 66ο λεπτό, ο Μακέντα… πάγωσε την Τούμπα στο 87’, αλλά ο Βιεϊρίνια με εκτέλεση πέναλτι στο… 11ο λεπτό των καθυστερήσεων διαμόρφωσε το τελικό 2-2, στο μεγάλο ντέρμπι της ένατης αγωνιστικής της Super League 1!<br/> <br/>Οι «πράσινοι» δικαιούνται να αισθάνονται αδικημένοι, όχι τόσο για τον καταλογισμό της παράβασης στην περίπτωση του Κρέσπο με τον Κουρμπέλη, ούτε για το πόσο άργησε αυτή να έρθει κι ενώ είχαν περάσει κανονικά οι καθυστερήσεις. Αλλά για την προσπάθειά τους και το ότι θα μπορούσαν να φύγουν από τη Θεσσαλονίκη με τους τρεις βαθμούς στις αποσκευές τους, όντας καλύτεροι για τουλάχιστον μια ώρα παιχνιδιού…<br/> <br/>Από την άλλη, οι νταμπλούχοι Ελλάδας μπορούν να πουν ότι, στην επανάληψη, έβγαλαν χαρακτήρα, όχι μόνο δεν παράτησαν το ματς και το έφεραν στα ίσα, αλλά είχαν ευκαιρία να κάνουν την επαναφορά στο 77’, με την κεφαλιά-δοκάρι του Μάτος. Για να φτάσουν τελικά στην ισοφάριση μέσω του VAR και να... προστατεύσουν ταυτόχρονα το αήττητο ρεκόρ τους!<br/> <br/>Το… επιμύθιο ωστόσο είναι πως ο μεν ΠΑΟΚ έμεινε δύο βαθμούς πίσω από τον πρωτοπόρο Ολυμπιακό, ο δε Παναθηναϊκός δεν μπόρεσε να «κεφαλαιοποιήσει» την ανωτερότητά του σε ένα ακόμα «μεγάλο» ματς.<br/> </p>
    </article>
  </body>
</html>