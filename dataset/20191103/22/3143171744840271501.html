<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/terremoto-nel-messina-si-dimettono-tutti.html"/>
    <meta property="og:site_name" content="Tempostretto"/>
    <meta property="article:published_time" content="2019-11-03T22:18:27+00:00"/>
    <meta property="og:title" content="Terremoto nel Messina, si dimettono tutti"/>
    <meta property="og:description" content="Dopo la disfatta nel derby con l'Fc"/>
  </head>
  <body>
    <article>
      <h1>Terremoto nel Messina, si dimettono tutti</h1>
      <address><time datetime="2019-11-03T22:18:27+00:00">03 Nov 2019, 22:18</time> by <a rel="author" href="https://www.tempostretto.it/author/marco-ipsale" target="_blank">Marco Ipsale</a></address>
      <p>
        <i>Dopo la disfatta nel derby con l'Fc</i>
      </p>
      <p>“L’intero staff dirigenziale, tecnico, medico e tutti i collaboratori dell’Acr Messina hanno presentato alla proprietà le dimissioni dai rispettivi incarichi”.</p>
      <p>Accade dopo la disfatta <a href="https://www.tempostretto.it/news/lfc-messina-domina-il-derby-0-3-in-casa-acr.html">nel derby contro l’Fc,</a> ennesimo schiaffone di una stagione che doveva vedere finalmente il Messina protagonista e che si sta trasformando nell’ennesima delusione. La classifica dice ottavo posto e, senza la vittoria a tavolino contro l’Acireale, sarebbe dodicesimo.</p>
      <p>Forse impossibile tenere il passo del Palermo, che fin qui le ha vinte tutte e dieci, ma anche il secondo posto è lontano sette punti.</p>
      <p>“L’attuale momento e i risultati di una stagione fin qui lontana dalle aspettative della piazza e della proprietà hanno imposto a tutti un’assunzione di responsabilità, nella speranza che questa decisione possa aiutare la società a ripartire nel modo migliore e pianificare gli interventi necessari per dare a sé stessa, alla città e alla tifoseria le soddisfazioni che meritano”. E’ quanto si legge nella lettera di dimissioni presentata in blocco.</p>
      <p>Nessuna accusa nei confronti della proprietà, che anzi ha “messo tutti<br/>nelle condizioni ideali per operare al meglio”. Ovvia, quindi, l’amarezza da parte dell’amministratore delegato Pietro Sciotto, che se la prende con <a href="https://www.tempostretto.it/news/messina-esonerato-il-direttore-sportivo-obbedio.html">l’ex direttore sportivo Antonio Obbedio</a> e con i calciatori, annunciando che verranno subito rimodulati al ribasso tutti i contratti, perché il budget impiegato era per vincere il campionato, mentre chi punta ai play off ne ha uno molto inferiore.</p>
      <p>Ma se le colpe sono di Obbedio sono allora prima ancora di chi l’ha scelto.</p>
    </article>
  </body>
</html>