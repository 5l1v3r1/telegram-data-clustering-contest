<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_04/grecia-migranti-scoperti-un-camion-frigorifero-d2b5e346-ff03-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Grecia, scoperti 41 migranti in un tir-frigo: rischiavano il soffocamento"/>
    <meta property="og:description" content="Una quarantina di persone erano nascoste in un tir. Sette presentavano problemi respiratori e sono state portati in ospedale"/>
  </head>
  <body>
    <article>
      <h1>Grecia, scoperti 41 migranti in un tir-frigo: rischiavano il soffocamento</h1>
      <h2>La polizia ha fermato il tir per un controllo sull’autostrada: gli agenti si sono trovati di fronte decine di persone, giovani uomini di provenienza afghana, anche bambini. Alcune con problemi respiratori sono state ricoverate. Arrestato l’autista</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Silvia Morosi</a></address>
      <p>Quarantuno migranti sono stati scoperti vivi, nascosti in un camion-frigo nel nord della Grecia. Lo ha fatto sapere la polizia locale, sottolineando che alcune persone che presentavano problemi respiratori sono state portate in ospedale. In maggioranza si tratta di giovani uomini di provenienza afghana (tranne un iraniano e un siriano), tra i 20 e i 40 anni, e di sei minorenni. L’impianto di refrigerazione — <a href="http://www.ekathimerini.com/246106/article/ekathimerini/news/authorities-find-migrants-in-refrigerated-truck-on-egnatia-highway">chiarisce il quotidiano Ekathimerini </a>— non era in funzione al momento del fermo.</p>
      <p><b>Il conducente, georgiano è sospettato di essere un trafficante di esseri umani ed è stato arrestato</b>, nei pressi di Salonicco dove è avvenuta la scoperta. Un secondo uomo, di origine turca, che si trovava nel veicolo, è riuscito a scappare e resta ricercato, scrivono i media locali. Gli agenti hanno riferito che il camion con targa bulgara è stato bloccato — durante un controllo di routine in autostrada — nei pressi della cittadina di Xanthi, nella parte orientale del Paese, non lontano dai confini con la Bulgaria e la Turchia. Nella notte tra il 22 e 23 ottobre<a href="https://www.corriere.it/esteri/19_ottobre_26/essex-39-morti-un-tir-l-autista-incriminato-omicidio-colposo-b2d53894-f812-11e9-a2fc-5cf2f6fbb505.shtml"> un camion frigo contenente i cadaveri di 39 migranti vietnamiti </a>è stato scoperto nell’Essex, nel Regno Unito, riaccendendo i riflettori sui rischi del traffico di esseri umani via terra.</p>
    </article>
  </body>
</html>