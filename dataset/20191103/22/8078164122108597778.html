<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_04/a-nuova-delhi-scatta-l-allarme-smog-voli-deviati-auto-targhe-alterne-a8d6478c-fedb-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="A Nuova Delhi scatta l’allarme smog Voli deviati e auto a targhe alterne"/>
    <meta property="og:description" content="Il livello di inquinamento è 400 volte sopra la soglia massima. Migliaia di mascherine distribuite alla popolazione"/>
  </head>
  <body>
    <article>
      <h1>A Nuova Delhi scatta l’allarme smog Voli deviati e auto a targhe alterne</h1>
      <h2>Il livello di inquinamento è 400 volte sopra la soglia massima. Migliaia di mascherine distribuite alla popolazione</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Monica Ricci Sargentini</a></address>
      <p>Nuova Delhi continua a soffocare in una nebbia di smog, spessa e tossica: è il peggior livello d’inquinamento mai raggiunto da anni, tanto che numerosi voli sono stati deviati o posticipati e il governo locale ha deciso di far viaggiare le macchine a targhe alterne.</p>
      <h4>Scuole chiuse</h4>
      <p>Migliaia di mascherine sono state distribuite alla popolazione nei giorni scorsi. I 20 milioni di cittadini sono anche stati invitati a restare in casa e a non praticare attività fisica. Le scuole rimarranno chiuse fino a domani ma il Comune oggi potrebbe decidere di estendere la misura fino a venerdì visto che la città continua ad essere immersa in una densa cappa di smog. Da oggi sono sospesi tutti i cantieri. I cittadini non credono che le misure decise dal governo cambieranno la situazione: «Le targhe alterne non serviranno — dice all’Ap Ajay Jasra —, il vero problema sono gli incendi negli Stati vicini e l’inquinamento industriale». Alcuni pensano di lasciare la megalopoli: «Sono giovane — dice Divyam Mathur all’Ap —, devo ancora costruirmi una vita e una carriera, penso che andrò a vivere altrove».</p>
      <slideshow>
        <figure>
          <img src="https://images2.corriereobjects.it/methode_image/2019/11/04/Esteri/Foto%20Gallery/AFP_1LZ37B-001_MGTHUMB-INTERNA.jpg"/>
          <figcaption>Le strade nebbiose di Nuova Delhi Mascherine per contenere lo smog</figcaption>
        </figure>
        <figure>
          <img src="https://images2.corriereobjects.it/methode_image/2019/11/04/Esteri/Foto%20Gallery/AFP_1LZ3FM_MGTHUMB-INTERNA.jpg"/>
          <figcaption>Le strade nebbiose di Nuova Delhi Mascherine per contenere lo smog</figcaption>
        </figure>
        <figure>
          <img src="https://images2.corriereobjects.it/methode_image/2019/11/04/Esteri/Foto%20Gallery/8cf7a114db524c0c8479a048356a23b3_MGTHUMB-INTERNA.jpg"/>
          <figcaption>Le strade nebbiose di Nuova Delhi Mascherine per contenere lo smog</figcaption>
        </figure>
        <figure>
          <img src="https://images2.corriereobjects.it/methode_image/2019/11/04/Esteri/Foto%20Gallery/AFP_1LY70F_MGTHUMB-INTERNA.jpg"/>
          <figcaption>Le strade nebbiose di Nuova Delhi Mascherine per contenere lo smog</figcaption>
        </figure>
        <figure>
          <img src="https://images2.corriereobjects.it/methode_image/2019/11/04/Esteri/Foto%20Gallery/5da74d6fe2064adb923ae9152fcb5677_MGTHUMB-INTERNA.jpg"/>
          <figcaption>Le strade nebbiose di Nuova Delhi Mascherine per contenere lo smog</figcaption>
        </figure>
        <figcaption>Le strade nebbiose di Nuova Delhi Mascherine per contenere lo smog</figcaption>
      </slideshow>
      <h4>Accuse reciproche</h4>
      <p>Ma cosa ha portato a questa situazione? Lo smog che avvelena la megalopoli è un mix di scarichi d’auto, emissioni industriali, fumi degli incendi nelle aziende agricole degli Stati vicini. I politici a livello federale e statale si accusano reciprocamente: «L’inquinamento ha raggiunto livelli insostenibili», ha dichiarato il Chief Minister locale, Arvind Kejriwal, su Twitter che ha invitato gli Stati vicini, il Punjab e l’Haryana, a limitare i roghi che vengono appiccati per ripulire i campi. Una dichiarazione che non è piaciuta al ministro federale dell’Ambiente, Prakash Javadekar, che ha accusato Kejriwal di strumentalizzare la situazione puntando il dito sui vicini.</p>
      <h4>I dati</h4>
      <p>La concentrazione di particelle sotto i 2,5 micron ha toccato il livello più alto della stagione, esacerbato dalla leggera pioggia di sabato, secondo il sistema meteo indiano (Safar). La lettura d’inquinanti nell’atmosfera ha invece toccato gli 810 microgrammi per metro cubo domenica mattina, oltre la zona «pericolosa» secondo l’ambasciata Usa a Delhi, che monitora in modo indipendente i livelli d’inquinamento. Il livello di sicurezza consigliato dall’Oms non supera 25. L’anno scorso un rapporto delle Nazioni unite aveva rivelato che 14 delle 15 città più inquinate al mondo sono in India, mentre secondo uno studio statunitense lo smog uccide prematuramente un milione di persone l’anno.</p>
    </article>
  </body>
</html>