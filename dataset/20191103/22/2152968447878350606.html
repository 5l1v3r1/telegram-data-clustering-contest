<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/bulgaria/2019/11/03/fandykova-obeshta-rabota-i-promiana-v-upravlenieto-na-sofiia.428442"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T22:26:00+00:00"/>
    <meta property="og:title" content="Фандъкова обеща работа и промяна в управлението на София"/>
    <meta property="og:description" content="Новият-стар кмет: В кампанията имаше лъжи и популизъм | Dnes.bg"/>
  </head>
  <body>
    <article>
      <h1>Фандъкова обеща работа и промяна в управлението на София</h1>
      <h2>Новият-стар кмет: В кампанията имаше лъжи и популизъм</h2>
      <address><time datetime="2019-11-03T22:26:00+00:00">03 Nov 2019, 22:26</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Новият-стар кмет на София Йорданка Фандъкова обеща конкретна работа от първия ден и персонални промени в управлението.</p>
      <p>Разбирам това, което ми казаха в тези избори, хората очакват работа, но очакват и промяна. Ангажиментите, които съм поела, ще спазвам, включително и с работата в Общинския съвет, каза тя на пресконференция.</p>
      <p>Според екзит пол Фандъкова побеждава на балотажа независимата Мая Манолова, подкрепена от БСП.</p>
      <p>"Благодаря на всички, които гласуваха и показаха, че в София живеят свободни хора и не се поддават на внушения.<br/>Благодаря на десните хора, които показаха, че не бягат от най-важните ценности за града", бяха първите думи на Фандъкова.</p>
      <p>Тя посочи, че ще направи промени в структурата на управление, които ще са свързани с персонални промени.</p>
      <p>По думите й избирателната активност не е много по-ниска от тази, която е била и друг път. Доста сериозна конкуренция имаше на тези избори, така че хората имаха избор, смята Фандъкова.</p>
      <p>Според нея в кампанията имало много популизъм, а и лъжи, често дневният ред на София се променял и подменял, но разумните предложения надделели.</p>
      <p> </p>
      <related>
        <h4>Още по темата</h4>
        <a href="https://www.dnes.bg/mestni-izbori-19/2019/11/03/borisov-gerb-pak-e-pyrva-sila-s-nai-mnogo-syvetnici-kydeto-niama-kmet.428441"/>
        <a href="https://www.dnes.bg/mestni-izbori-19/2019/11/03/bez-fyndyk-za-manolova-kmetskiiat-stol-ostava-za-fandykova-razlikata-8.428422"/>
      </related>
    </article>
  </body>
</html>