<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/borisov-posochi-kmetovete-deribei-ot-gerb-405794.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-03T22:10:00+00:00"/>
    <meta property="og:title" content="Борисов посочи кметовете дерибеи от ГЕРБ"/>
    <meta property="og:description" content="До три мандата кмет от ГЕРБ налага в партията си премиерът"/>
  </head>
  <body>
    <article>
      <h1>Борисов посочи кметовете дерибеи от ГЕРБ</h1>
      <address><time datetime="2019-11-03T22:10:00+00:00">03 Nov 2019, 22:10</time> by <a rel="author">Стандарт</a></address>
      <ul>
        <li>
          <b>До три мандата кмет от ГЕРБ налага в партията си премиерът</b>
        </li>
      </ul>
      <p>До три мандата за кмет на даден град ще могат да се кандидатират вече хората от ГЕРБ. Това съобщи лидерът на партията Бойко Борисов коментирайки резултатите от балотажа на местните избори и загубата на Благоевград, Русе, Разград, Ямбол, Плевен, Перник, Созопол.</p>
      <p>Втора вълна промени започва в ГЕРБ, каза още Борисов и обеща рокади в структурите, които са се провалили на вота. Борисов припомни как на националната конференция на ГЕРБ е предупредил хората си да не се големеят. Точно в структурите, в които предупредих, че са се превърнали в дерибеи, точно там загубихме, каза Борисов, визирайки не за първи път най-вече Ямбол. Сега обаче премиерът бе крайно остър и към бившия кмет на Благоевград Атанас Камбитов. „Камбитов дето играе ръченица с пари на челото. Вие добре ги наредихте тази седмица, показвайки всичко това”, каза премиерът на журналистите. И допълни: „Хората ги наказаха, но имат доверие в ГЕРБ - в градовете им ГЕРБ е първа политическа сила”. Критика отправи Борисов и за загубилия още на първи тур кмет на Банско – Георги Икономов. Когато инициативен комитет с участието на БСП, Воля, Демократична България и други формации издигнал Иван Кадев, Борисов събрал структурата и поискал Икономов да се откаже от надпреварата и да издигнат друг кандидат. „Нее, ще спечелим, уверяваше ме Икономов. Добре, казах, е сега и там ще правим промени”, коментира Борисов. Той припомни, че в Русе ГЕРБ се наложило да смени в последния си момент кандидата и да издигне Диана Иванова, която загуби, защото първоначалният кандидат на партията, който бил много по-силен, нямал уседналост. Въпреки това видяхте в Русе сме първа сила, обобщи Борисов.</p>
      <p> </p>
    </article>
  </body>
</html>