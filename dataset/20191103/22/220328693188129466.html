<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/manolova-ss-zayavka-za-nov-proekt-405799.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-03T22:52:10+00:00"/>
    <meta property="og:title" content="Манолова със заявка за нов проект"/>
    <meta property="og:description" content="Няма да се откажа, ще намеря форма гражданската енергия да не бъде разпиляна и да променя модела, каза независимият кандидат за кмет"/>
  </head>
  <body>
    <article>
      <h1>Манолова със заявка за нов проект</h1>
      <address><time datetime="2019-11-03T22:52:10+00:00">03 Nov 2019, 22:52</time> by <a rel="author">Стандарт</a></address>
      <ul>
        <li>
          <b>Няма да се откажа, ще намеря форма гражданската енергия да не бъде разпиляна и да променя модела, каза независимият кандидат за кмет</b>
        </li>
      </ul>
      <p>Заявка за нов проект направи в изборната нощ Мая Манолова. Тя благодари на всички 170 000 души, които са я подкрепили и заяви: „Няма да се откажа. Ще намеря начина и формата тази гражданска енергия да не бъде разпиляна. За постигането на една реална цел – промяна на модела за управление в София и България”. Как ще стане това, Манолова ще обяви след окончателните резултати от днешното гласуване.</p>
      <p>„Разликата е под 3%. Буквално за 2 часа от 12 на сто разликата стана 3 %. Ще коментирам резултатите, когато бъдат окончателни”, каза Манолова. И коментира: „Дадох всичко от себе си в една трудна жестока и нечестна кампания. В нито един момент не отговорих на лъжата с лъжа, на агресията с агресия, на купуването на гласове. Защото вдъхновението на хората за мен бе по-важно от нечестната кампания.”</p>
      <p>На улицата се купуваха гласове, заяви Мая Манолова. И каза: „Не ме е страх от загубата, от принудата, от директните заплахи, от силовото постигане на резултат. Не съм страхлив човек и вие го знаете. Страхът ми най-ясно се изразява с думите на един от кандидатите за районни кметове, който днес по обяд ми каза: Нищо не мога да направя, купуват пред очите ми гласове. И полицаите го виждат”.</p>
      <p>Страх ме е от думите: Нищо не мога да направя. Това е реалната ситуация в страната. А тя е безобразно и безнаказано купуване на гласове. Безнаказано за управляващата партия ГЕРБ, каза още Мая Манолова. Тя съобщи, че е постигнала важни неща  - за първи път от 14 години в София имаше балотаж. Гражданите поискаха истински дебат за развитието на столицата. Изговориха се открито проблемите.</p>
      <p>София показа, че може да се обедини. Демократичната десница, демократичната левица, демократите от неправителствения сектор си подадоха ръка. Но това обединение без ценностите зад които застанахме -  свобода, демокрация върховенство на закова, е невъзможно, коментира още Манолова.</p>
      <p> </p>
    </article>
  </body>
</html>