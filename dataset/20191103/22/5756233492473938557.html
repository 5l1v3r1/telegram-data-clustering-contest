<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619731/%D9%88%DB%8C%DA%98%DA%AF%DB%8C-%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%AF%D8%B3%D8%AA%D8%A7%D9%88%D8%B1%D8%AF-%D9%85%D9%88%D8%B4%DA%A9%DB%8C-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D8%B1%D8%AA%D8%B4"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T22:24:00+00:00"/>
    <meta property="og:title" content="ویژگی جدیدترین دستاورد موشکی نیروی دریایی ارتش"/>
    <meta property="og:description" content="فرمانده نیروی دریایی ارتش از برگزاری رزمایش مشترک ایران، چین و روسیه در دی ماه ۹۸ خبر داد و گفت: هیات هایی از نیروی دریایی روسیه و چین با حضور در تهران در حال برنامه ریزی برای برگزاری رزمایشی مشترک در دی ماه هستند که این جلوه دیگری از اقتدار جمهوری اسلامی ایران است."/>
  </head>
  <body>
    <article>
      <h1>ویژگی جدیدترین دستاورد موشکی نیروی دریایی ارتش</h1>
      <address>
        <time datetime="2019-11-03T22:24:00+00:00">03 Nov 2019, 22:24</time>
      </address>
      <p>
        <i>فرمانده نیروی دریایی ارتش از برگزاری رزمایش مشترک ایران، چین و روسیه در دی ماه ۹۸ خبر داد و گفت: هیات هایی از نیروی دریایی روسیه و چین با حضور در تهران در حال برنامه ریزی برای برگزاری رزمایشی مشترک در دی ماه هستند که این جلوه دیگری از اقتدار جمهوری اسلامی ایران است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>امیر دریادار «حسین خانزادی» فرمانده نیروی دریایی ارتش امروز - یکشنبه - به همراه «سعدالله نصیری قیداری» سرپرست دانشگاه شهید بهشتی از پردیس فنی و مهندسی شهید عباسپور دانشگاه شهید بهشتی بازدید کرد.</p>
      <p>فرمانده نیروی دریایی ارتش به حضور هیاتی از نیروی دریایی روسیه و چین در تهران اشاره کرد و اظهارداشت: امروز هیات هایی از نیروی دریایی روسیه و چین در تهران هستند که به همراه ایران طرح ریزی رزمایش مشترک در دست انجام است که امیدواریم در دی ماه این رزمایش برگزار شود. این نمایش و جلوه دیگری از اقتدار نیروهای مسلح جمهوری اسلامی است که می تواند در این سطح با کشورهای دیگر رزمایش مشترک داشته باشد.</p>
      <figure>
        <img src="https://aftabnews.ir/files/fa/news/1398/8/12/354901_197.jpg"/>
      </figure>
      <p>دریادار خانزادی به دستاوردهای نیروی دریایی جمهوری اسلامی ایران اشاره کرد و یادآور شد: در نیروی دریایی به فناوری دست یافته که پرتاب موشک از عرشه زیر سطحی و از زیر دریا انجام می شود که نیروی انسانی و زیر دریایی، موشک و کپسول موشک بطور کامل بومی و ایرانی هستند.</p>
      <p>فرمانده نیروی دریایی ارتش با بیان ایران بعد از روسیه بزرگ ترین ناوگان دریای خزر را دارا است، گفت: بزرگترین ناو لجستیکی خاورمیانه در اختیار ایران است و با یک بار سوختگیری می تواند یک دور، دور کره زمین بزند اما بسیاری گمان نمی کردند این اتفاق رخ دهد.</p>
      <p>وی در بخش دیگری از سخنان خود درباره نقش نیروی دریایی در گام دوم انقلاب، احیا تمدن دریایی اظهارداشت: اگر با دقت به بیانه گام دوم انقلاب نگاه شود، این بیانیه برای جمهوری اسلامی ایران معجزه است و در واقع نقشه راه ارزشمندی برای کشور است.</p>
      <p>دریادار خانزادی با یادآوری اینکه بیانیه گام دوم انقلاب تاکید به تمدن سازی دارد، گفت: نگاه ویژه به تمدن دریایی کشور وجود دارد، همواره در طول تاریخ، ایران یک کشور دریایی بوده، اما امروز رد پای کمرنگی از تمدن دریایی وجود دارد. برای اولین بار در کشور توسط مجمع تشخیص مصلحت نظام نهضتی برای توسعه دریا محور راه اندازی شد که امید است سیاست های کلی تا پایان سال شکل گیرد.</p>
      <p>فرمانده نیروی دریایی ارتش با بیان اینکه با ۱۲ کشور همسایه مرز دریایی وجود دارد، گفت: یعنی در واقع ایران با ۸۰ درصد کشورهای همسایه مرز دریایی دارد، از ۹ گذرگاه راهبردی در دریا که کالا باید از آن عبور کند، ۵ گذرگاه در کشور ما قرار دارد.</p>
      <p>امیر خانزادی با یادآوری اینکه انبار انرژی جهان در منطقه خلیج فارس قرار دارد، خاطرنشان کرد: بیش از ۶۰ درصد نفت و ۴۵ درصد گاز جهان در این منطقه قرار دارد. امروز ناو هواپیمابر آبراهام لینکلن، تقریبا ۳۰۰ مایلی جنوب ساحل چابهار مستقر شده است و این ناوها ۵ تا ۶ هزار نفر نیز خدمه دارد. این خدمه برای راهبری حدود ۹۰۰ فروند هواپیما به کار گرفته می شود که هزینه راهبری یک ناو هواپیمابر در ماه هزار میلیارد تومان است.</p>
      <p>فرمانده نیروی دریایی ارتش با بیان اینکه بیشترین دزدی دریایی در خلیج عدن انجام می شود، یادآور شد: این منطقه یک تهدید جدی برای کشورها محسوب می شود و در آینده هم توسعه می یابد</p>
      <p>امیر خانزادی تصریح کرد: در این منطقه ۳۰۰ کشور دنیا ناو جنگی دارند و ناوشکن های الوند و ناو بوشهر در حال گشت زنی برای تامین ناوگان های تجاری ایران هستند. در نیروی دریایی به فناوری دست یافته که پرتاب موشک از عرشه زیر سطحی و از زیر دریا انجام می شود که نیروی انسانی و زیر دریایی، موشک و کپسول موشک به طور کامل بومی و ایرانی هستند.</p>
      <p>وی همچنین با بیان اینکه قدرت دریایی در گرو قدرت تمدنی است، گفت: تمدن دریایی همان مردمی هستند که کنار دریاها اسکان دارند. به نظر می رسد، "مکران" کلید احیا تمدن دریایی و قدرت دریایی در کشور است.</p>
    </article>
  </body>
</html>