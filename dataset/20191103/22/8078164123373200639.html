<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_04/benedetta-bosi-flirt-briatore-soldi-li-hanno-tanti-l-intelligenza-che-non-invecchia-no-5161afee-fedd-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Benedetta Bosi e il flirt con Briatore: «I soldi li hanno in tanti, l’intelligenza (che non invecchia) no»"/>
    <meta property="og:description" content="La nuova fiamma dell’imprenditore ha 49 anni in meno di lui e su Instagram ha voluto replicare per la prima volta a chi la critica per la differenza d’età con il partner"/>
  </head>
  <body>
    <article>
      <h1>Benedetta Bosi e il flirt con Briatore: «I soldi li hanno in tanti, l’intelligenza (che non invecchia) no»</h1>
      <h2>La nuova fiamma dell’imprenditore ha 49 anni in meno di lui e su Instagram ha voluto replicare per la prima volta a chi la critica per la differenza d’età con il partner</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Redazione Online</a></address>
      <p>Sessantanove anni lui, soltanto 20 lei. Quasi mezzo secolo di differenza. Quella tra <a href="https://www.corriere.it/moda/news/cards/flavio-briatore-innamorato-malindi-benedetta-bosi-ha-49-anni-meno-lui/foto_principale.shtml">Flavio Briatore e Benedetta Bosi</a>, studentessa di Giurisprudenza alla Statale di Milano, è una relazione che ha fatto storcere il naso a molti. In primis a Elisabetta Gregoraci, ex moglie dell’imprenditore nonché madre di suo figlio Nathan Falco. A un utente che su Instagram le ha scritto «non è il problema avere un altro rapporto, ma l’età. Questo sì destabilizza», la showgirl 39enne ha infatti replicato: «Più che destabilizzare fa rabbrividire». Aggiungendo poi, a chi le faceva notare come l’ex marito abbia «scombussolato gli equilibri di età tra uomo e donna»: «Me lo auguro che se ne renda conto, ma non ne sono sicura».</p>
      <figure>
        <img src="https://images2.corriereobjects.it/methode_image/2019/11/04/Moda/Foto%20Moda%20-%20Trattate/benedetta-bosi-kVHC-U31504945081130dG-593x443@Corriere-Web-Sezioni.jpg?v=201911041210"/>
        <figcaption>Fonte: Instagram / Benedetta Bosi</figcaption>
      </figure>
      <h4>Le critiche social</h4>
      <p>Vittima di un simile fuoco incrociato, la nuova fiamma del patron del Billionaire ha deciso di esporsi per la prima volta a difesa della sua liaison. «Come puoi stare con uno che potrebbe esserti nonno?», le ha domandato un utente, sempre su Instagram. «L’intelligenza non invecchia mai», ha commentato lei. «I soldi li hanno in tanti, l’intelligenza no», ha concluso. <br/>Bosi, che è nata e cresciuta in Versilia, vanta oltre 34 mila follower. Dopo la diffusione della notizia della sua relazione con Briatore ha però reso il profilo «privato». La pagina Facebook, invece, è stata eliminata del tutto. Alle presentazioni ufficiali, insomma, ci penserà più avanti.</p>
      <figure>
        <img src="https://images2.corriereobjects.it/methode_image/2019/11/04/Moda/Foto%20Moda%20-%20Trattate/Bosi-kVHC-U3150494508113FLH-593x443@Corriere-Web-Sezioni.PNG?v=201911041210"/>
      </figure>
    </article>
  </body>
</html>