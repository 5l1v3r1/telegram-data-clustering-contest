<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_04/terminator-flop-botteghino-schwarzy-perde-100-milioni-dollari-319b7f1e-fee7-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="«Terminator», flop al botteghino:Schwarzy perde 100 milioni di dollari"/>
    <meta property="og:description" content="Il sesto episodio della saga debutta nelle sale con un incasso mondiale di soli 102 milioni di dollari. Tra budget e spese di marketing è costato tra i 265 e i 280 milioni"/>
  </head>
  <body>
    <article>
      <h1>«Terminator», flop al botteghino:<br/>Schwarzy perde 100 milioni di dollari</h1>
      <h2>Il sesto episodio della saga debutta nelle sale con un incasso mondiale di soli 102 milioni di dollari. Tra budget e spese di marketing è costato tra i 265 e i 280 milioni</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Laura Zangarini</a></address>
      <p>«Terminator» potrebbe non tornare presto. «Destino oscuro», l’episodio più recente della serie di fantascienza, si è schiantato al botteghino e si rivela un grande flop in termini di denaro per Paramount, Skydance e Disney, gli studi coinvolti nel film ad alto budget. La sesta puntata di «Terminator» ha debuttato con un misero bottino di 29 milioni di dollari in Nord America e soli 102 milioni all’estero, cifre deludenti per un film costato, oltre ai 185 milioni di dollari di budget (equivalenti in euro a 165.7 milioni), tra gli 80 e i 100 milioni di dollari in commissioni globali di marketing e distribuzione.</p>
      <p><b>A meno che «Terminator - Destino oscuro» non acceleri in modo </b>straordinario nelle prossime settimane, fonti di studi rivali stimano che il film potrebbe la bellezza di 100 milioni di dollari (89.6 milioni di euro). Un bagno di sangue, anche se gli studios potranno recuperare parte di quei soldi in accordi di licenza televisiva e di streaming, nonché attraverso vendite e noleggi di home entertainment. Paramount, Skydance e Disney (attraverso la 20th Century Fox) hanno cofinanziato il film, il che significa che eventuali danni potenziali verranno suddivisi tra le compagnie di Hollywood. I tre studi rappresentano ciascuno il 30% del budget, mentre il colosso cinese Tencent contribuisce con il denaro residuo. Gli esperti del botteghino sostengono che il film deve guadagnare circa 450 milioni di dollari (poco più di 403 milioni di euro) per raggiungere il pareggio, ma prevedono che «Terminator - Destino oscuro» finirà la sua corsa al botteghino con un magro incasso tra i 180 e i 200 milioni di dollari a livello globale.</p>
      <p><b>Nemmeno gli episodi più recenti di «Terminator» — «Salvation»</b><b>del 2009</b> e «Genisys» del 2015 — erano andati benissimo. Oltre al pollice verso della critica, entrambi i film non erano riusciti a recuperare i loro costosi budget. «Terminator: Destino oscuro» avrebbe dovuto rimettere in forma un franchise di 35 anni, ma nemmeno la presenza delle star originali Arnold Schwarzenegger e Linda Hamilton, insieme al creatore della serie James Cameron imbarcato come produttore, ha riacceso l’interesse degli spettatori.</p>
      <p><b>«Terminator: Destino oscuro» è il secondo errore di alto profilo per </b><b>Paramount </b>e Skydance questo autunno dopo «Gemini Man». Il thriller d’azione interpretato da Will Smith e diretto da Ang Lee è costato 135 milioni di dollari: dal debutto nelle sale in ottobre ne ha incassati 153. Skydance punta ora su Netflix, con cui ha collaborato per «6 Underground», thriller d’azione con Ryan Reynolds che inizierà lo streaming il 13 dicembre. Un po’ meglio è andata a Paramount con l’uscita, questa estate, di «Rocketman», il biopic musicale su Elton John che ha rastrellato 195 milioni di dollari nel mondo, e con i discreti successi dei thriller «Crawl - Intrappolati» (90 milioni di dollari e un budget di 13.5) e «Pet Sematary» (112 milioni di dollari, 21 di budget). Ora a Paramount non resta che una cartuccia da sparare: l’unica uscita rimasta nel 2019 è la commedia di John Cena «Playing With Fire», dall’8 novembre nelle sale Usa (in quelle italiane dal 9 gennaio). Lo studio punta ora sul 2020 nella speranza di ritornare all’antico splendore con i sequel di «A Quiet Place - Un posto tranquillo» e «Top Gun».</p>
    </article>
  </body>
</html>