<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_04/photoshop-sbarca-ipad-tablet-sempre-piu-computer-3586e3ca-feec-11e9-979e-f14f2ad01b21.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Photoshop sbarca su iPad, il tablet è sempre più un computer"/>
    <meta property="og:description" content="Supporto pieno per Psd e livelli, interfacce contestuali per controllarlo con il tocco e poi si può usare anche la Pencil"/>
  </head>
  <body>
    <article>
      <h1>Photoshop sbarca su iPad, il tablet è sempre più un computer</h1>
      <h2>Supporto pieno per Psd e livelli, interfacce contestuali per controllarlo con il tocco e poi si può usare anche la Pencil</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Alessio Lana</a></address>
      <p>Ci sono voluti anni ma finalmente Photoshop arriva su iPad in versione completa. Il tablet della Apple da tempo punta a diventare una sorta di computer iperleggero e questo, oltre al <b>nuovo sistema operativo iPadOs</b>, è un altro tassello su quella strada. Il programma, che è già disponibile sull'App store, fa fare un grande passo avanti al precedente Photoshop Express e può essere strategico soprattutto per tre categorie di utenti: <b>i fotografi, gli illustratori e i grafici</b>. Sul primo fronte, la diffusione sempre più massiccia di Wi-Fi e Bluetooth sulle fotocamere professionali ha permesso di trasformare l'iPad in <b>uno strumento di editing rapido</b>: vi si caricano le foto e poi si modificano prima di inviarle. Sul fronte grafico e d'illustrazione invece Photoshop offre strumenti di fotoritocco ottimizzati per Apple Pencil. Modificare in punta di dito infatti è scomodo ma la matita digitale rende il tutto più fluido e intuitivo, ammesso che l'iPad la supporti (l'Air 2, per esempio, non ha questa funzione).</p>
      <h4>Come il desktop</h4>
      <p>Come spiega Adobe, <b>l'app offre gli stessi strumenti desktop</b> come livelli, maschere, filtri e regolazioni. Supporta i Psd e le dita possono essere usate per pizzicare, sfiorare, scarabocchiare e scorrere. I controlli di navigazione invece sono «snelli e responsive» e consentono di eseguire rapidamente operazioni di panning, ingrandire la griglia pixel con precisione e passare facilmente da un livello all’altro. Va da sé che<b> anche questa versione di Photoshop sfrutta il cloud</b> per tenere sincronizzati i file su desktop e mobile evitando importazione, esportazione o conversione. L'interfaccia utente invece diventa contestuale: gli strumenti di base e le opzioni di selezione appaiono solo quando ne abbiamo bisogno.</p>
      <h4>Gratis per gli abbonati Creative Cloud</h4>
      <p>Il programma è <b>compatibile solo con alcuni modelli del tablet</b>, quelli che supportano iPadOS, ovvero Pro di ultima generazione, Pro da 12,9 pollici di seconda generazione, Pro da 9,7 e 10,5 pollici, iPad di quinta generazione, Mini 4 e Air 2 (Ma senza Pencil). Riconosce poi entrambe le Pencil, sia quella di prima che di seconda generazione. Per i prezzi, Photoshop ricalca il medesimo schema delle altre applicazioni di Adobe. Può essere scaricato e utilizzato gratuitamente per 30 giorni, rimarrà poi gratuito per chi ha già un abbonamento Creative Cloud mentre gli altri pagheranno <b>10,99 euro al mese</b>.</p>
    </article>
  </body>
</html>