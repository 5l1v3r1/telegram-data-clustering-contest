<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/bojko-borisov-horata-podkrepiha-partijata-i-nakazaha-loshite-kandidati.html"/>
    <meta property="og:site_name" content="bTV Новините"/>
    <meta property="article:published_time" content="2019-11-03T22:11:00+00:00"/>
    <meta property="og:title" content="Бойко Борисов: Хората подкрепиха партията и наказаха лошите кандидати"/>
    <meta property="og:description" content="Проблеми в някои структури и силни мажоритарни конкуренти довели до загубата на някои места"/>
  </head>
  <body>
    <article>
      <h1>Бойко Борисов: Хората подкрепиха партията и наказаха лошите кандидати</h1>
      <h2>Проблеми в някои структури и силни мажоритарни конкуренти довели до загубата на някои места</h2>
      <address><time datetime="2019-11-03T22:11:00+00:00">03 Nov 2019, 22:11</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Хората дадоха гласа си ГЕРБ да е първа партия и наказаха тези, които не са се държали прилично – така лидерът на партията и министър-председател Бойко Борисов коментира резултатите от балотажа на местните избори. ГЕРБ губи Русе, Благоевград и Ямбол и не успя да спечели Плевен, но на повечето места ще е първа сила в новите общински съвети.</p>
      <p>Той обяви, че вече няма да има "вечни" кандидати за кметове и лимитът ще бъдат три кампании.</p>
      <p>Борисов направи разбор на кампанията в Русе и Благоевград, като от думите му стана ясно, че ще търси сметка на структурите в двете общини заради провала на втория тур. По отношение на дунавската ни столица лидерът на ГЕРБ обясни, че „в последния момент сменихме кандидата за кмет, защото този, който искахме, няма уседналост”, а след това местните активисти на ГЕРБ работели срещу Диана Иванова.</p>
      <p>В Благоевград пък структурата застанала зад Атанас Камбитов и щяла да се разцепи при различно решение от това той да е кандидат за кмет. Борисов изреди няколко скандала, свързани с региона – къщата за гости на бившия зам.-министър Александър Манолев и появилият се запис как Камбитов играе хоро с банкнота на челото: „Събрах ги Камбитов, Икономов (Георги Икономов, бивш вече кмет на Банско, загубил на първи тур) и Котев (Кирил Котев, кмет на Сандански) и им казах „Ще загубите”, те казаха „Не, ще спечелим” – дадох им този шанс”.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fbtvnews%2Fvideos%2F2003321709771118%2F&amp;show_text=0&amp;width=560" width="560" height="311" data-service="Facebook" scrolling="no"/>
      </figure>
      <p>Борисов отбеляза и че не само вътрешните проблеми, но и силните мажоритарни кандидати са успели да надделеят над ГЕРБ на някои места – например, в Плевен. „Мисля, че се върнахме към нормалността в един изборен процес – не е нормално една партия да спечели всички областни градове. По-шарените общински съвети дават възможност да споделим отговорността”, отбеляза Борисов.</p>
    </article>
  </body>
</html>