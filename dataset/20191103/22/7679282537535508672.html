<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-signature-bridge-of-wazirabad-delhi-closed-from-midnight-today-2830735.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T22:24:22+00:00"/>
    <meta property="og:title" content="फैसला : आज आधी रात से दिल्ली के वजीराबाद का सिग्नेचर ब्रिज बंद"/>
    <meta property="og:description" content="सिग्नेचर ब्रिज से मशीनरी हटाने के लिए इसे 10 दिन (5 से 14 नवंबर) तक वाहनों के लिए पूरी तरह से बंद किया जाएगा। इस दौरान सभी वाहनों को पुराने वजीराबाद पुल और शास्त्री पार्क पुस्ता मार्ग से आना-जाना..."/>
  </head>
  <body>
    <article>
      <h1>फैसला : आज आधी रात से दिल्ली के वजीराबाद का सिग्नेचर ब्रिज बंद</h1>
      <address><time datetime="2019-11-03T22:24:22+00:00">03 Nov 2019, 22:24</time> by <a rel="author">वरिष्ठ संवाददाता,नई दिल्ली।</a></address>
      <p>सिग्नेचर ब्रिज से मशीनरी हटाने के लिए इसे 10 दिन (5 से 14 नवंबर) तक वाहनों के लिए पूरी तरह से बंद किया जाएगा। इस दौरान सभी वाहनों को पुराने वजीराबाद पुल और शास्त्री पार्क पुस्ता मार्ग से आना-जाना होगा।</p>
      <p>दरअसल, दिल्ली परिवहन एवं पर्यटन विकास निगम (डीटीटीडीसी) ने 154 मीटर ऊंचे सिग्नेचर ब्रिज के सबसे ऊपरी छोर पर पर्यटकों के लिए तीन स्तरीय शीशे की एक गैलरी बनाई है, जहां से लोग दिल्ली का अनूठा नजारा देख सकेंगे। वहां तक आने-जाने के लिए ब्रिज के दोनों ओर चार लिफ्ट भी लगाई गई हैं।</p>
      <p>दर्शक गैलरी और लिफ्ट बनाने के लिए भारी मशीनरी लगाई गई थीं, अब उन्हें हटाया जाना है। इसके लिए ब्रिज बंद किया जाएगा।</p>
      <p>
        <b>यह भी परेशानी :</b>
      </p>
      <p>जानकारी के अनुसार, शास्त्री पार्क और सीलमपुर चौराहों पर फ्लाईओवर का काम चल रहा है। यहां दिनभर जाम की स्थिति बनी रहती है। सिग्नेचर ब्रिज के बंद होने के बाद वहां के ट्रैफिक का दबाव यहां बनेगा, जिससे जाम की स्थिति बन जाएगी। साथ ही सहारनपुर, लोनी से पुस्ता मार्ग पर वाहनों का दबाव *बढ़ेगा। मार्जिनल बांध रोड, गांधी नगर और कश्मीरी गेट पर भी वाहनों का दबाव बढ़ेगा।</p>
    </article>
  </body>
</html>