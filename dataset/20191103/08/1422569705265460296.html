<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/competicio/Jaguar-esportiu-electric-CV-digital_0_2333166814.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T08:27:21+00:00"/>
    <meta property="og:title" content="Jaguar crea un esportiu elèctric virtual de 1.020 CV"/>
    <meta property="og:description" content="El Jaguar Vision Gran Turismo Coupé és un prototip que la marca anglesa ha preparat pel popular videojoc Gran Turismo Sport de la Play Station 4"/>
  </head>
  <body>
    <article>
      <h1>Jaguar crea un esportiu elèctric virtual de 1.020 CV</h1>
      <h2>El Jaguar Vision Gran Turismo Coupé és un prototip que la marca anglesa ha preparat pel popular videojoc Gran Turismo Sport de la Play Station 4</h2>
      <address><time datetime="2019-11-03T08:27:21+00:00">03 Nov 2019, 08:27</time> by <a rel="author">Ara Motor</a></address>
      <p>La frontera entre el món real i el món digital és cada cop més prima, més difusa. A Jaguar han pres bona nota dels milions de seguidors de la saga de simuladors de conducció Gran Turismo –tots ells apassionats dels cotxes i potencials compradors de cotxes esportius– per presentar oficialment el seu primer esportiu totalment elèctric utilitzant un format totalment virtual.</p>
      <figure>
        <img src="https://motor.ara.cat/2019/10/27/imatges/Jaguar-Vision-Gran-Turismo-Coupe_2333176895_66941650_532x293.jpg"/>
        <figcaption>Jaguar Vision Gran Turismo Coupé ​ / Jaguar</figcaption>
      </figure>
      <p>El Jaguar Vision Gran Turismo Coupé s’ha presentat durant una competició dels millors pilots d’aquest videojoc a Tòquio, i ha generat una acollida entusiasta entre els seguidors del joc i els aficionats a Jaguar.</p>
      <figure>
        <img src="https://motor.ara.cat/2019/10/27/imatges/Jaguar-Vision-Gran-Turismo-Coupe_2333176890_66941022_532x293.jpg"/>
        <figcaption>Jaguar Vision Gran Turismo Coupé ​ / Jaguar</figcaption>
      </figure>
      <p>Aquest és un prototip creat de zero en un format totalment elèctric, enfocat a la competició i amb un sistema de tres motors que ofereixen tracció integral a les quatre rodes. La suma dels tres motors elèctrics –un que actua sobre l’eix davanter i dos més en cada roda posterior– del Jaguar Vision Gran Turismo Coupé arriba als 1020 CV de potència (o 750 kW, si ho preferiu) i 1200 Nm de parell. Amb tota aquesta potència, el prototip de Jaguar pot accelerar de 0 a 100 en menys de dos segons i té una velocitat punta de 320 km/h.</p>
      <blockquote>És un cotxe de videojoc, però ha estat desenvolupat pel departament de competició de la marca intentant crear un autèntic esportiu</blockquote>
      <p>Tot i ser un cotxe de videojoc, això no vol dir que el Jaguar Vision Gran Turismo Coupé sigui un cotxe de broma. En el seu desenvolupament hi van participar els enginyers de la divisió esportiva Jaguar Racing, responsables entre altres dels cotxes de Fórmula E de la marc britànica.</p>
      <h3>Una estètica suggerent</h3>
      <p>Però més enllà de les seves sorprenents xifres, un dels aspectes més destacats del nou Jaguar Vision Gran Turismo Coupé és el seu disseny elegant, que transmet passió i velocitat fins i tot estant aturant gràcies a les seves línies estilitzades.</p>
      <p>De fet els dissenyadors del Jaguar Vision Gran Turismo Coupé han intentat crear un vehicle capaç de sintetitzar l’essència del disseny dels icònics C-Type i D-Type introduint-hi nous elements futuristes i esportius.</p>
      <figure>
        <img src="https://motor.ara.cat/2019/10/27/imatges/Jaguar-Vision-Gran-Turismo-Coupe_2333176891_66941101_532x313.jpg"/>
        <figcaption>Jaguar Vision Gran Turismo Coupé ​ / Jaguar</figcaption>
      </figure>
      <p>Aquest Jaguar Vision Gran Turismo Coupé promet un pes de només 1.400 quilos gràcies a l’ús de materials lleugers com ara la fibra de carboni i l’alumini, i ofereix una distribució de pes pràcticament perfecta de 50:50 entre els dos eixos. Aquesta distribució del pes, sumada a un centre de gravetat molt baix i una distància entre rodes prou ampla promet unes capacitats dinàmiques fantàstiques i un elevat pas per corba.</p>
      <figure>
        <img src="https://motor.ara.cat/2019/10/27/imatges/Jaguar-Vision-Gran-Turismo-Coupe_2333176893_66941336_532x313.jpg"/>
        <figcaption>Jaguar Vision Gran Turismo Coupé ​ / Jaguar</figcaption>
      </figure>
      <p>Pel que fa als interiors del Jaguar Vision Gran Turismo Coupé, els dissenyadors britànics han intentat crear una atmosfera esportiva que recordi els models de competició de la marca que prenen part a Le Mans, amb un sistema de realitat augmentada sobre la lluna que permet que el cotxe mostri els perills i els obstacles del voltant, millorant la percepció del conductor.</p>
      <figure>
        <img src="https://motor.ara.cat/2019/10/27/imatges/Jaguar-Vision-Gran-Turismo-Coupe_2333176894_66941571_532x298.jpg"/>
        <figcaption>El Jaguar Vision Gran Turismo Coupé arribarà a final de novembre ​</figcaption>
      </figure>
      <p>Els jugadors de Gran Turismo Sport de la Play Station 4 podran actualitzar gratuïtament el seu joc i descarregar aquest nou cotxe en una actualització que tindrà lloc durant els últims dies de novembre.</p>
    </article>
  </body>
</html>