<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/03/vtori-tur-zapochna-votyt-za-izbor-na-kmetove.428353"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T08:40:00+00:00"/>
    <meta property="og:title" content="Втори тур: Започна вотът за избор на кметове"/>
    <meta property="og:description" content="Изборният ден започна нормално | Dnes.bg"/>
  </head>
  <body>
    <article>
      <h1>Втори тур: Започна вотът за избор на кметове</h1>
      <h2>Изборният ден започна нормално</h2>
      <address><time datetime="2019-11-03T08:40:00+00:00">03 Nov 2019, 08:40</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Днес в страната се провежда втори тур на местните избори.След вота на 27 октомври в 9 областни града вече имат избрани кметове. В останалите 18 предстои балотаж. Битката за кметския стол продължава и в 97 общини, в 168 общини са избрали кмет още на първи тур. Втори тур ще се проведе и в 377 кметства и 31 района в големите градове.</p>
      <p>Изборният ден в община <b>Русе</b> започна нормално, като до 7.30 часа не са постъпвали сигнали за нарушения или неотворени секции, чийто общ брой е 217. Това съобщи председателят на Общинската избирателна комисия в Русе Николай Братованов.</p>
      <p>Пет от местата за гласуване са допълнителнo разкрити, а две са подвижните секции за хора с физически увреждания.</p>
      <p>Избирателите с право на глас в общината са 141 286. От тях 23 са младежите, които са навършили между двата тура пълнолетие и ще могат да гласуват за първи път.</p>
      <p>От полицията информираха, че близо 300 служители на МВР бдят за сигурността, обществения ред и спокойствието на гражданите в Русенско в изборния ден.</p>
      <p>Освен в областния град балотаж има в още 15 населени места в региона - това показват данните, публикувани на сайта на осемте общински избирателни комисии. Сред тях са два общински центъра - Две могили и Ветово.</p>
      <p>Изборният ден в община <b>Шумен</b> започна нормално във всички избирателни секции, съобщиха за БТА от Общинската избирателна комисия.</p>
      <p>В общината право на глас имат около 81 000 души. Те могат да гласуват в 127 избирателни секции. Разкрити са и две подвижни.</p>
      <p>Втори тур на местните избори ще има днес в седем от десетте общини в област Шумен. Кмет на община ще избират жителите на четири от общините - Шумен, Нови пазар, Велики Преслав и Каспичан. В община Нови пазар право на глас имат 15 359 души, в община Велики Преслав - 11 876 души, в община Каспичан - 6698 души.</p>
      <p>В девет населени места в област Шумен на втори тур ще се избират и кметове на кметства. Общо 117 502 са жителите на област Шумен, които могат да упражнят правото си на вот на втория тур на местните избори. Ще се гласува в 208 избирателни секции, седем от които са подвижни. Това съобщават от пресцентъра на областната администрация.</p>
      <p>Без проблеми в секционните избирателни комисии /СИК/ започна изборният ден в община <b>Пловдив</b>. Това каза председателят на ОИК-Пловдив Дарина Тодорова. Пловдивчани ще избират днес кмет на общината и кметове на пет района.</p>
      <p>За първи път днес ще гласуват 64 пловдивчани. Те са навършили 18 години в периода от 27 октомври до 2 ноември. Това съобщиха от служба "ГРАО" в община Пловдив. Към днешна дата броят на избирателите в общината е 286 859.</p>
      <p>Непроменен остава броят на избирателните секции в община Пловдив - 476. За избиратели с увредено зрение или затруднения в придвижването е осигурен транспорт.</p>
      <p>В община <b>Плевен</b> 168 секции приемат днес желаещите да гласуват на балотаж за кмет на общината. Изборният ден започна спокойно, без сигнали за нарушения, съобщи Ярослав Димитров - председател на Общинската избирателна комисия /ОИК/ в Плевен.</p>
      <p>По списъци избирателите на втория тур са 115 300.</p>
      <p>Днес се избират и кметове на кметства в шест селища на общината - Върбица, Гривица, Коиловци, Радишево, Славяново и Ясен. В област Плевен днес има балотажи и за кметове на общините Червен бряг, Левски, Никопол и Долни Дъбник.</p>
      <p>Изборният ден в област <b>Благоевград</b> започна нормално, съобщиха от общинските избирателни комисии в общините, в които днес се произвежда втори тур на местния вот.</p>
      <p>В седем от общо 14 общини в областта местните избори продължават, след като не бяха избрани кметове на общини и на кметства на първи тур.</p>
      <p>В общините Благоевград, Гърмен и Сандански днес ще се избира общински кмет. В 11 населени места в тези общини продължава и изборът за кмет на кметство.</p>
      <p>В общините Гоце Делчев, Петрич, Разлог ще има избори в общо петнайсет села. Рекордьор по балотажи в област Благоевград е община Петрич - от общо 21 населени места с право на вот за кмет на кметство в осем ще има балотаж.</p>
      <p>Няма регистрирани сериозни нарушения на обществения ред преди началото на изборите, съобщиха от ОД на МВР в Благоевград. Над 330 служители са ангажирани с охраната на изборните секции в областта, допълват от там.</p>
      <p>В пет общини в <b>Кюстендилска област </b>днес има балотажи за избор на кмет. На втори тур гласуват жителите на Дупница, Сапарева баня, Бобошево, Кочериново и Бобов дол.</p>
      <p>Балотажи има и в селата Крайници, Самораново и Червен брег /община Дупница/, Сапарево /община Сапарева баня/, Блажиево и Слатино /община Бобошево/, Мламолово /община Бобов дол/.</p>
      <p>Балотажи има и в селата Пиперков чифлик, Жабокрът и Копиловци в община Кюстендил.</p>
      <p>Започна изборният ден в област <b>Търговище</b>. Отворени са всичките секционни избирателни комисии /СИК/, сформирани на територията на трите общини, в които се произвежда втори тур, съобщиха председателите на общинските избирателни комисии.</p>
      <p>Балотаж за избор на кмет на община има в Търговище и в Попово. В села на три общини - Търговище, Попово и Омуртаг, жителите ще избират кмет днес.</p>
      <p>В община Търговище на втория тур право на глас имат общо 53 330 души, каза председателят на ОИК Младен Балуков. Разкрити са общо 105 секционни комисии, сред които една - в областната болница и една - подвижна. Избори за кмет на кметство има в селата Пробуда, Вардун, Лиляк и Давидово. В седмицата между двата тура възраст са навършили и са придобили право на глас деветима жители на община Търговище.</p>
      <p>В община Попово имащите право на глас са общо 25 291 души, припомни председателят на ОИК Иван Цонев. Те ще гласуват в разкритите 53 СИК. В четири села в община Омуртаг се произвеждат балотажи: Врани кон, Изворово, Церовище и Беломорци. Имащите право на глас са 2669 души, уточни председателят на ОИК Мина Илиева.</p>
      <p>Изборният ден в <b>Добрич</b> започна, като вече има гласували в отворените 129 секционни избирателни комисии /СИК/, съобщи председателят на Общинската избирателна комисия /ОИК/ Цонка Велкова.</p>
      <p>Във втория тур за избор на кмет на общината могат да упражнят правото си на вот 79 533 избиратели - с шестима по-малко от вота на 27 октомври, според данни на общината. За днешните избори са доставени 90 000 бюлетини.</p>
      <p>СИК са отворени включително в болницата и Дома за възрастни хора. Осигурена е и мобилна секция за петнадесет гласоподаватели, които не могат да стигнат до изборните места. Общината осигурява и транспорт за хора с увреждания до секциите.</p>
      <p>Нормално започна изборният ден в<b> общините Перник и Радомир</b>, съобщиха от общинските избирателни комисии. Жителите на двете общини гласуват повторно за кмет на община.</p>
      <p>В Пернишко има и балотаж за кметове на Батановци, селата Ярджиловци, Студена, Дивотино, Люлин и в двете най-големи кметства в областния център - Изток и Църква.</p>
      <p>В Радомир гласоподавателите повторно избират освен кмет на общината, и кметове на селата Дрен и Извор.</p>
      <p>Право на вот имат 80 304 избиратели в община Перник и 16 125 - в община Радомир. От тях 13 души ще гласуват за първи път.</p>
      <p>Отворени са всичките избирателни секции - 142, в община Перник, и 51 - в Радомир. От тях шест са мобилни.</p>
      <p>Нормално е започнал изборният ден в община <b>Пазарджик,</b> съобщи председателят на Общинската избирателна комисия Георги Добрев. Право на глас в балотажа за кмет на общината имат 10 446 избиратели, които могат да упражнят вота си в 151 секции. Кметове на кметства ще се избират на втори тур в селата Априлци, Говедаре, Дебращица, Ивайло и Црънча.</p>
      <p>От пресцентъра на полицията информираха, че близо 400 служители на МВР - полицаи и пожарникари, ще следят за нормалното протичане на балотажа в област Пазарджик. Те ще се грижат за спазването на обществения ред, осигуряване на пожарната безопасност и защитата на населението.</p>
      <p>Освен в Пазарджик днес на втори тур ще се избират и кметове на общините Белово, Брацигово, Пещера, Ракитово и Стрелча.</p>
      <p>Спокойно е започнал изборният ден в <b>Ловешко</b>, съобщиха от общинските избирателни комисии в областта. Всичките 152 секционни избирателни комисии /СИК/ вече приемат избиратели.</p>
      <p>На балотаж кмет на община днес се избира в Ловеч и Тетевен.</p>
      <p>В 18 села в шест общини се произвежда втори тур за кмет на населено място. В община Ловеч са три - Баховица, Радювене, както и Александрово, където кандидатите са трима, тъй като вторият и третият са получили равен брой действителни гласове на първи тур.</p>
      <p>В община Тетевен също в три села ще се избира кмет - Български извор, Гложене и Градежница. В община Троян са най-много - 5. Това са: Шипково, Орешак, Черни Осъм, Врабево, Борима.</p>
      <p>Избори се произвеждат и в четири кметства в община Луковит - Беленци, Дерманци, Ъглен, Бежаново. В община Угърчин балотаж има в Катунец и Кирчево, а в община Летница - в Горско Сливово.</p>
      <p>Изборният ден в община<b> Видин</b> започна нормално и в спокойна обстановка. Секционните комисии са отворили навреме, няма заменени членове, освен във видинското село Въртоп, съобщи председателят на Общинската избирателна комисия Павел Петков. Там не се е явил председателят на СИК, който е заменен.</p>
      <p>Общо 56 760 са избирателите в община Видин, които ще гласуват в 127 избирателни секции. Пет от тези секции са подвижни - в Дома за стари хора в село Кутово, в болницата във Видин, както и в град Дунавци и селата Капитановци и Градец. В пет населени места на община Видин - Сланотрън, Покрайна, Кутово, Гомотарци и Буковец, днес ще се избира кмет на кметство.</p>
      <p>В област Видин, в осем от 11-те й общини, се произвежда втори тур на местните избори.</p>
      <p>Изборният ден в област <b>Смолян</b> е започнал нормално, отворени са всички секции, в които се произвежда втори тур на местните избори, съобщават от областната администрация.</p>
      <p>В общините Смолян, Чепеларе и Баните днес има балотаж за общински кмет, а в 11 села в областта - и за кмет на населено място.</p>
      <p>Общо 54 401 са избирателите в областта, които могат да гласуват на втория тур в 136-те изборни секции, открити в общините и в селата с балотаж.</p>
      <p>Изборният ден в <b>Силистренско</b> е започнал спокойно, показва справка от общинските избирателни комисии и ОД на МВР. Разкрити са 171 избирателни секции в шест общини на областта. В три от общините - Силистра, Дулово и Тутракан - има избори за общински кметове.</p>
      <p>Изборният ден в община <b>Ямбол</b> започна нормално, в Общинската избирателна комисия не са постъпвали сигнали за нарушения или за неотворени секции, съобщи председателят на ОИК Екатерина Янева. Шестима членове на избирателни секции не са се явили навреме и са заменени.<br/>Избирателните секции в града са 103, а членовете на секционните избирателни комисии - 895. Една от секциите е подвижна и в нея са заявили да гласуват 20 души с физически увреждания. Избирателите с право на глас в общината са 63 768.</p>
      <p>В пет общини в област<b> Бургас</b> днес ще има балотаж. Това са Приморско, Созопол, Средец, Сунгурларе и Карнобат. В останалите общини кметовете бяха избрани на първия тур.</p>
      <p>По данни от общинските избирателни комисии в петте бургаски общини, в които се произвежда втори тур на местните избори, гласуването е започнало навреме и към момента няма данни за нарушения.</p>
      <p>Изборният ден в община <b>Варна</b> започна нормално, съобщи председателят на Общинската избирателна комисия /ОИК/ Велин Жеков. Отворени са всички 403 секции, от които 2 са мобилни. Имащите право на глас във Варна са почти 285 000 души. В ОИК няма постъпили жалби и сигнали.</p>
      <p>Във Варна се провежда балотаж за кмет на общината, в четири от петте района, както и в две от населените места в общината. Втори тур на изборите на кмет се провежда и в общините Бяла и Провадия.</p>
      <p>За осигуряване на безпроблемното протичане на изборния ден на балотажа, както и за гарантиране на реда и спокойствието в града и региона, са ангажирани 400 полицейски служители, съобщиха от полицията във Варна.</p>
      <p>В община<b> Сливен </b>изборният ден започна в нормална обстановка, съобщи говорителят на Общинската избирателна комисия Стелли Стефанова. В някои секции не са се явили членове, които своевременно са били заместени.</p>
      <p>Общо 116 926 са избирателите в населените места и общините в Сливенска област, където ще се произведе втори тур на изборите за кмет на община и кмет на кметство, съобщиха от областната администрация. От тях 102 628 са избирателите в община Сливен и 11 081 - в община Твърдица, които имат право да отидат отново до урните за избор на общински кмет. Част от тях ще избират и кмет на 7 населени места в община Сливен и на 2 - в община Твърдица.</p>
      <p>В община Котел ще има балотажи за кмет на кметство в село Жеравна и в село Ябланово, общият брой на гласоподавателите е 2851. В община Нова Загора единствено в село Еленово ще има втори тур. Там избирателите по списък са 366 души.</p>
      <p>Избирателите в община Сливен могат да упражнят вота си в 187 секции. В общо 13 от тях ще се гласува и за кметове на седем села. В община Твърдица секциите са 19. В четирите секции в град Шивачево и в 2-те в село Сборище ще се гласува и за кмет на кметства.</p>
      <p> </p>
      <related>
        <h4>Още по темата</h4>
        <a href="https://www.dnes.bg/mestni-izbori-19/2019/11/03/otnovo-otivame-do-urnite-eto-kak-izbirame-kmetove.427812"/>
        <a href="https://www.dnes.bg/mestni-izbori-19/2019/11/03/sofiia-plovdiv-varna-reshavashtiiat-balotaj-na-mestnite-izbori.428162"/>
      </related>
    </article>
  </body>
</html>