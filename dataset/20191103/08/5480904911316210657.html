<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/motocyklove-ms-ovladl-i-mladsi-marquez-vyhral-tridu-moto2/1816296?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T08:19:00+00:00"/>
    <meta property="og:title" content="Motocyklové MS ovládl i mladší Márquez, vyhrál třídu Moto2"/>
    <meta property="og:description" content="Sepang (Malajsie) - Španělský motocyklista Álex Márquez je mistrem světa v silničních závodech třídy Moto2. V Malajsii dojel druhý za Bradem Binderem z Jihoafrické republiky a před závěrečným závodem šampionátu před ním vede o nedostižných 28 bodů."/>
  </head>
  <body>
    <article>
      <h1>Motocyklové MS ovládl i mladší Márquez, vyhrál třídu Moto2</h1>
      <address><time datetime="2019-11-03T08:19:00+00:00">03 Nov 2019, 08:19</time> by <a rel="author" href="http://www.ctk.cz/" target="_blank">ČTK</a></address>
      <p>Sepang (Malajsie) - Španělský motocyklista Álex Márquez je mistrem světa v silničních závodech třídy Moto2. V Malajsii dojel druhý za Bradem Binderem z Jihoafrické republiky a před závěrečným závodem šampionátu před ním vede o nedostižných 28 bodů.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572687645_P201911020194801.jpg"/>
        </figure>
        <figure>
          <img src="https://i3.cn.cz/6/1572765820_P201911030177101.jpg"/>
        </figure>
        <figure>
          <img src="https://i3.cn.cz/6/1572774454_P201911030236101.jpg"/>
        </figure>
        <figure>
          <img src="https://i3.cn.cz/6/1572777799_P201911030264001.jpg"/>
        </figure>
      </slideshow>
      <p>Filip Salač skončil v Sepangu v závodu třídy Moto3 na bodovaném 13. místě, Jakub Kornfeil byl sedmnáctý. Oba přitom po nevydařené sobotní kvalifikaci startovali až z předposlední řady a dokázali se tak posunout zhruba o deset pozic vpřed. Vyhrál již jistý mistr světa Ital Lorenzo Dalla Porta.</p>
      <p>Po startu přitom Salač klesl až na poslední místo a chování přední části motocyklu se mu vůbec nelíbilo. "Poté se začalo padat a my se posouvali dopředu. Pocit s předkem byl pořád stejný, bylo to na limitu, v jedné ze zatáček jsem skoro spadl," uvedl v tiskové zprávě.</p>
      <p>V posledním kole svedl těsný souboj se stájovým spolujezdcem Kornfeilem. "Jel jsem vedle něho, takže mě musel vidět, ale začal mi to zavírat. Bohužel došlo ke kontaktu a on asi vyjel ven. Za to byl později v boxu hodně naštvaný, ale snad to bude do příštího závodu v klidu," dodal mladý český jezdec.</p>
      <p>Kornfeil se zlobil, na 13. místě si totiž jel pro body. "V závěrečném kole mě v zatáčce číslo 9 po velmi nevybíravém pokusu o předjetí poslal mimo trať. Oba nás tak dostal do pozice, jež hraničila s pádem a kdyby se o mne nezastavil, tak by zřejmě havaroval. Mohli jsme mít v klidu oba body, ale také jsme nemuseli mít ani jeden nic. Z toho jsem naštvaný," uvedl.</p>
      <p>Álex Márquez získal titul čtyři týdny poté, co jeho starší bratr Marc pošesté ovládl šampionát královské třídy MotoGP. Totéž se španělským sourozencům povedlo i před pěti lety, jen s tím rozdílem, že Álex tehdy zvítězil ve slabší kubatuře Moto3.</p>
      <p>Závod MotoGP vyhrál Maverick Viňales před Marcem Márquezem. Tatáž španělská dvojice spolu bojovala o vítězství i před týdnem v Austrálii, tam ale Viňales v posledním kole spadl. Karel Abraham dojel sedmnáctý a nebodoval.</p>
      <p>Marc Márquez se po pádu v kvalifikaci postavil až na 11. místo startovního roštu, ale s výjimkou Viňalese dokázal všechny ostatní protivníky předjet. Dál tak v sezoně sbírá v dokončených závodech výhradně první nebo druhá místa.</p>
      <p>"Viňales byl dneska rychlejší. Jediná šance byla udržet se těsně za ním jako na Phillip Islandu. Dostal jsem se až na sekundu a půl, ale pak jsem udělal chybu a ztráta se zase zvýšila," řekl mistr světa. Márquezův součet narostl na 395 bodů, čímž překonal devět let starý rekord Jorgeho Lorenza (383).</p>
      <p>Viňales věnoval druhé letošní vítězství dvacetiletému indonéskému jezdci Afridzovi Munandarovi, který měl v sobotním doprovodném závodu těžký pád a po převozu do nemocnice v Kuala Lumpuru zraněním podlehl. "Jednou jsem se s ním potkal, byl to fajn kluk. Takové věci se bohužel v motorismu někdy stávají... Ale určitě na něj nikdy nezapomeneme," uvedl Márquez.</p>
      <p>Závěrečný závod šampionátu se pojede za dva týdny ve Valencii.</p>
      <h4>Velká cena Malajsie:</h4>
      <p><b>Moto3:</b> 1. Dalla Porta (It./Honda) 38:01,355, 2. García (Šp./Honda) -0,410, 3. Masiá (Šp./KTM) -0,803, 4. Ogura (Jap./Honda) -0,885, 5. Vietti (It./KTM) -0,902, 6. Ramírez (Šp./Honda) -1,095, ...<b>13. Salač</b> -15,542, <b>17. Kornfeil</b> (oba ČR/KTM) -16,497.</p>
      <p><b>Průběžné pořadí MS (po 18 z 19 závodů):</b> 1. Dalla Porta 279, 2. Canet (Šp./KTM) 190, 3. Arbolino (It./Honda) 175, 4. Ramírez 174, 5. McPhee (Brit./Honda) 156, 6. Antonelli (It./Honda) 128, ...<b>13. Kornfeil</b> 77, <b>24. Salač</b> 21.</p>
      <p><b>Moto2:</b> 1. B. Binder (JAR/KTM) 38:07,843, 2. Á. Márquez (Šp./Kalex) -0,758, 3. Lüthi (Švýc./Kalex) -2,683, 4. Vierge (Šp./Kalex) -6,646, 5. Navarro (Šp./Speed Up) -7,114, 6. Lecuona (Šp./KTM) -8,582.</p>
      <p><b>Průběžné pořadí MS (po 18 z 19 závodů):</b> 1. Á. Márquez 262, 2. B. Binder 234, 3. Lüthi 230, 4. Navarro 210, 5. Fernández (Šp./Kalex) 197, 6. Marini (It./Kalex) 182.</p>
      <p><b>MotoGP:</b> 1. M. Viňales (Šp./Yamaha) 40:14,632, 2. M. Márquez (Šp./Honda) -3,059, 3. Dovizioso (It./Ducati) -5,611, 4. Rossi (It./Yamaha) -5,965, 5. Rins (Šp./Suzuki) -6,350, 6. Morbidelli (It./Yamaha) -9,993, ...<b>17. Abraham</b> (ČR/Ducati) -47,343.</p>
      <p><b>Průběžné pořadí MS (po 18 z 19 závodů):</b> 1. M. Márquez 395, 2. Dovizioso 256, 3. M. Viňales 201, 4. Rins 194, 5. Petrucci (It./Ducati) 176, 6. Quartararo (Fr./Yamaha) 172, ...<b>25. Abraham</b> 7.</p>
    </article>
  </body>
</html>