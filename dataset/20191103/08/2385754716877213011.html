<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595486/kanadas-dyo-nekroi-kai-400000-xoris-revma-apo-isxyri-thyella"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T08:35:00+00:00"/>
    <meta property="og:title" content="Καναδάς: Δύο νεκροί και 400.000 χωρίς ρεύμα από ισχυρή θύελλα"/>
    <meta property="og:description" content="Άνεμοι που έπνεαν με ταχύτητα 100 χιλιομέτρων την ώρα ξερίζωσαν δέντρα και προκάλεσαν διακοπή στην ηλεκτροδότηση στο Κεμπέκ, με αποτέλεσμα να χάσουν τη ζωή..."/>
  </head>
  <body>
    <article>
      <h1>Καναδάς: Δύο νεκροί και 400.000 χωρίς ρεύμα από ισχυρή θύελλα</h1>
      <address><time datetime="2019-11-03T08:35:00+00:00">03 Nov 2019, 08:35</time> by <a rel="author">SigmaLive</a></address>
      <p><b>Άνεμοι που έπνεαν με ταχύτητα 100 χιλιομέτρων την ώρα ξερίζωσαν δέντρα και προκάλεσαν διακοπή στην ηλεκτροδότηση στο Κεμπέκ, με αποτέλεσμα να χάσουν τη ζωή τους τουλάχιστον δύο άνθρωποι και άλλοι 400.000 να μείνουν χωρίς ρεύμα, όπως ανέφεραν τοπικά μέσα ενημέρωσης.<br/></b> <br/>Από τη θύελλα που ξεκίνησε την Παρασκευή πλημμύρισαν περίπου 30 δρόμοι και έπεσαν 2.500 δέντρα και 250 κολόνες του ηλεκτρικού στην επαρχία αυτή του Καναδά.<br/> <br/>Συνεργεία αποτελούμενα από σχεδόν 1.000 Καναδούς εργάτες προσπαθούν να αποκαταστήσουν την ηλεκτροδότηση ενώ άλλο ένα συνεργείο 40 ατόμων είναι καθ’ οδόν για τον Καναδά από το Ντιτρόιτ, προκειμένου να παράσχει βοήθεια, μετέδωσε το CBC News.<br/> <br/>Ο πρωθυπουργός του Κεμπέκ Φρανσουά Λεγκό δήλωσε ότι στις περισσότερες περιπτώσεις η ηλεκτροδότηση θα αποκατασταθεί μέσα στο Σαββατοκύριακο, όμως ορισμένα νοικοκυριά εκτιμάται ότι θα παραμείνουν στο σκοτάδι για μερικές ημέρες ακόμη.<br/> <br/>Πηγή: ΑΠΕ-ΜΠΕ</p>
    </article>
  </body>
</html>