<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/lovitura-finala-miliardarul-ceh-daniel-kretinsky-proprietarul-europa-fm-devine-cel-mare-actionar-gigantului-retailer-metro-doua-luni-dupa-board-ul-respins-tranzactie-5-8-mld-euro-l-impiedica-18525791"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-03T08:00:00+00:00"/>
    <meta property="og:title" content="Lovitura finală: Miliardarul ceh Daniel Kretinsky, proprietarul Europa FM, devine cel mai mare acţionar al gigantului retailer Metro, la doar două luni după ce board-ul a respins o altă tranzacţie de 5,8 mld. euro pentru a-l împiedica"/>
    <meta property="og:description" content="Miliardardul ceh Daniel Kretinsky a reuşit să îşi majoreze participaţia în gigantul de retail Metro la 29,99%, la doar două luni după ce board-ul companiei a respins o altă ofertă de 5,8 miliarde de euro a sa, în încercarea de a-l împiedica, potrivit FT."/>
  </head>
  <body>
    <article>
      <h1>Lovitura finală: Miliardarul ceh Daniel Kretinsky, proprietarul Europa FM, devine cel mai mare acţionar al gigantului retailer Metro, la doar două luni după ce board-ul a respins o altă tranzacţie de 5,8 mld. euro pentru a-l împiedica</h1>
      <address><time datetime="2019-11-03T08:00:00+00:00">03 Nov 2019, 08:00</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Miliardardul ceh Daniel Kretinsky a reuşit să îşi majoreze participaţia în gigantul de retail Metro la 29,99%, la doar două luni după ce board-ul companiei a respins o <a href="https://www.zf.ro/business-international/lovitura-de-gratie-miliardarul-ceh-daniel-kretinsky-patronul-europa-fm-vrea-sa-cumpere-toata-reteaua-de-magazine-metro-intr-o-tranzactie-de-aproape-6-miliarde-euro-reactia-nemtilor-18180746">altă ofertă</a> de 5,8 miliarde de euro a sa, în încercarea de a-l împiedica, potrivit FT.</p>
      <p>EP Global Commerce, vehiculul de investiţii <a href="https://www.zf.ro/business-international/cine-vrea-sa-cumpere-magazinele-metro-investitorul-ceh-daniel-kretinsky-se-pregateste-sa-puna-pe-masa-oferta-pentru-gigantul-metro-17846041">controlat de Kretinsky</a> şi de omul de afaceri slovac Patrik Tkac, a anunţat joi că a exercitat o opţiune prin care cumpără 44,95 milioane acţiuni Metro de la alt acţionar major, Haniel. Detaliile tranzacţiei nu au fost făcute publice încă.</p>
      <p>Tranzacţia va transforma EP Global Commerce, care deţinea anterior o participaţie de 17,52% în Metro, în cel mai mare acţionar al grupului german. Vehiculul de investiţii a anunţat că este momentul să îşi asigure „o reprezentanţie corespunzătoare” în boad-ul de supraveghere al Metro.</p>
      <p>„Majorarea participaţiei subliniază angajamentul EP Global Commerce faţă de Metro AG ca investitor strategic responsabil”, adaugă grupul controlat de Kretinsky.</p>
      <p>Această tranzacţie este lovitura finală într-un şir de deal-uri şi tranzacţii care i-au conturat lui Kretinsky o reputaţie de afacerist de top în Europa. După ce s-a concentrat iniţial pe achiziţia activelor nedorite din sectorul de energie din Europa, miliardarul ceh şi-a extins spectrul de interese înspre <a href="https://www.zf.ro/business-international/miscare-surpriza-daniel-kretinsky-miliardarul-ceh-care-detine-europa-fm-si-care-a-vrut-sa-cumpere-retailerul-metro-ataca-piata-de-televiziune-din-germania-18479681">media </a>– unde deţine Europa FM – şi retail.</p>
      <p>Anul trecut a cumpărat o participaţie în compania din spatele cotidianului francez Le Monde - prin vehiculul de investiţii în media Czech Media Invest - iar în ultimele două luni a cumpărat pas cu pas participaţii mici în Casino, un grup francez de retail, şi în compania germană de media ProSieben.</p>
      <p>Cunoscutul miliardar ceh este patronul clubului de fotbal Sparta Praga şi a devenit cunoscut în special pentru tranzacţiile cu active din energie în Germania, Italia şi Marea Britanie, prin intermediul EPH, un grup fondat de el în 2009.</p>
      <p>Majorarea participaţiei în Metro vine după o perioadă lungă în care grupul şi-a transformat modelul de retail.</p>
      <p>După ce a renunţat la magazinele Kaufhof în 2015 şi a reorganizat operaţiunile din retailul cu electronice în 2017, a vândut circa 80% din subsidiarele de desfacere din China luna aceasta către Wumei Technology Group, într-o tranzacţie de 1 miliard de euro. În acelaşi timp, Metro este în negocieri petnru vânzarea lanţului de supermarketuri Rea.</p>
      <p>EP Global Commerce ajunge foarte aproape de pragul de 30% din acţiuni, moment în care este obligat de regulile de guvernanţă corporativă din Germania să facă o ofertă pentru preluarea integrală a Metro. EP Global Commerce spune că are opţiunea de a mai cumpăra acţiuni de la Haniel, dar nu a dat de înţeles când şi dacă o va mai face.</p>
      <p>Obligaţia prin lege să facă o ofertă de preluare ar întâmpina interesele lui Kretinsky, care a exercitat această intenţie ca ofertă oficială anul acesta, dar a fost respins de board-ul companiei. De atunci încă, EP Global Commerce a anunţat că şi-ar fi securizat deja o modalitate de a ajunge la 31% din acţiuni, prin opţiuni şi angajamente irevocabile.</p>
      <p>Metro a generat venituri globale de 36,5 miliarde euro în anul fiscal 2018, o scădere cu 1,6% faţă de anul anterior, în timp ce profitul înainte de taxe a scăzut cu 10,9% la 568 milioane euro.</p>
    </article>
  </body>
</html>