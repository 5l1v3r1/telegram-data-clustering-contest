<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/03/kerala-police-on-weapons-recovered-from-maoist.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-03T08:16:00+00:00"/>
    <meta property="og:title" content="തോക്കുകൾ ഒഡീഷയിൽ നിന്ന്; 500 മീറ്റർ ദൂരപരിധിയില്‍ പ്രഹരശേഷി: തെളിവുനിരത്തി പൊലീസ്"/>
    <meta property="og:description" content="പാലക്കാട്∙ അട്ടപ്പാടിയില്‍ കൊല്ലപ്പെട്ട മാവോയിസ്റ്റുകളില്‍ നിന്ന് കണ്ടെത്തിയ രണ്ടു തോക്കുകള്‍ ഒഡീഷയിലെ പൊലീസ് ആയുധസൂക്ഷിപ്പു കേന്ദ്രം ആക്രമിച്ച്.Maoist Encounter. maoist killing. Attapadi Maoist Killing. Malayalam News. manorama online. Latest News. Weapons.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>തോക്കുകൾ ഒഡീഷയിൽ നിന്ന്; 500 മീറ്റർ ദൂരപരിധിയില്‍ പ്രഹരശേഷി: തെളിവുനിരത്തി പൊലീസ്</h1>
      <address><time datetime="2019-11-03T08:16:00+00:00">03 Nov 2019, 08:16</time> by <a rel="author">മനോരമ ലേഖകൻ</a></address>
      <p>പാലക്കാട്∙ അട്ടപ്പാടിയില്‍ കൊല്ലപ്പെട്ട മാവോയിസ്റ്റുകളില്‍ നിന്നു കണ്ടെത്തിയ രണ്ടു തോക്കുകള്‍ ഒഡീഷയിലെ പൊലീസ് ആയുധസൂക്ഷിപ്പു കേന്ദ്രം ആക്രമിച്ച് തട്ടിയെടുത്തതാണെന്ന് പൊലീസ്. ഒഡീഷയിലെ നാലു പൊലീസ് സ്റ്റേഷനുകള്‍ മാവോയിസ്റ്റുകള്‍ ആക്രമിക്കുന്നതിന്റെ ദൃശ്യങ്ങളടങ്ങിയ പെന്‍ഡ്രൈവും ഒട്ടേറെ രേഖകളും ലഭിച്ചതായി പൊലീസ് അറിയിച്ചു.</p>
      <p>2004ല്‍ ഒഡീഷയിലെ പൊലീസ് ആയുധസൂക്ഷിപ്പു കേന്ദ്രം ആക്രമിച്ച് മാവോയിസ്റ്റുകള്‍ തട്ടിയെടുത്ത 303 ഇനത്തില്‍പ്പെട്ട രണ്ടു തോക്കുകളാണ് അട്ടപ്പാടിയിലെ മഞ്ചിക്കണ്ടിയില്‍ കണ്ടെത്തിയത്. ബാലിസ്റ്റിക് വിദഗ്ധരുടെ സഹായോത്തോടെ ഒഡീഷയില്‍ നിന്നുളള വിവരങ്ങള്‍ കൂടി ശേഖരിച്ചാണ് ഇതു സ്ഥിരീകരിച്ചത്.</p>
      <p>ഒഡീഷയില്‍ നിന്നു നഷ്ടമായ ആയുധങ്ങളുടെ സീരിയല്‍ നമ്പര്‍ പരിശോധിച്ചാണ് ഉറപ്പു വരുത്തിയതെന്ന് ഉന്നതപൊലീസ് ഉദ്യോഗസ്ഥര്‍ അറിയിച്ചു. പത്തു റൗണ്ട് ലോഡ് ചെയ്യാവുന്ന തോക്കിന് 500 മീറ്റര്‍ ദൂരപരിധിയില്‍ പ്രഹരശേഷിയുണ്ട്. നൂറിലധികം വെടിയുണ്ടകളും കണ്ടെടുത്തിട്ടുണ്ട്. സംഭവസ്ഥലത്തു നിന്നു കിട്ടിയ പെന്‍ഡ്രൈവില്‍ നിന്നു ലഭിച്ച ഒഡീഷയിലെ പൊലീസ് സ്റ്റേഷനുകള്‍ ആക്രമിക്കുന്നതിന്റെ ദൃശ്യങ്ങളും പൊലീസ് പുറത്തുവിട്ടു. </p>
      <p><b>English Summary</b> : Police on weapons recovered from Maoist</p>
    </article>
  </body>
</html>