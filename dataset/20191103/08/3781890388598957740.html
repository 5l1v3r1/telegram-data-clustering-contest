<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/739810"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T08:56:00+00:00"/>
    <meta property="og:title" content="สบายๆ'ปราปต์ปฎล' ซิงเกิลที่ทำด้วยใจ'ให้รักเดินทาง'"/>
    <meta property="og:description" content="เดลินิวส์ออนไลน์ ชวนแฟนๆคุยสบายๆกับนักแสดงคนดัง ปราปต์ปฎล สุวรรณบาง ในมุมของเพลงที่หลายคนไม่ค่อยรู้"/>
  </head>
  <body>
    <article>
      <h1>สบายๆ'ปราปต์ปฎล' ซิงเกิลที่ทำด้วยใจ'ให้รักเดินทาง'</h1>
      <address>
        <time datetime="2019-11-03T08:56:00+00:00">03 Nov 2019, 08:56</time>
      </address>
      <p>
        <b>เดลินิวส์ออนไลน์ ชวนแฟนๆคุยสบายๆกับนักแสดงคนดัง ปราปต์ปฎล สุวรรณบาง ในมุมของเพลงที่หลายคนไม่ค่อยรู้</b>
      </p>
      <p>จัดเป็นอีกหนึ่งนักแสดงคุณภาพที่แฟนๆชื่นชอบในผลงานและกิจกรรมเพื่อสังคมมาโดยตลอด สำหรับนักแสดงรุ่นใหญ่ <b>ปราปต์</b><b>-</b><b>ปราปต์ปฎล สุวรรณบาง </b>ที่ไม่ได้มีดีแค่งานแสดงเท่านั้น แต่ด้านการร้องเพลงหนุ่มปราปต์ก็ถือว่าทำได้ดีมากๆ ล่าสุดหนุ่มปราปต์เดินทางมาเยี่ยมเยือน <b>“เดลินิวส์ออนไลน์”</b> พร้อมหอบซิงเกิลที่ 2 ของตัวเองที่ตั้งใจทำมากๆมาให้แฟนๆให้ได้รู้จักกันด้วย</p>
      <figure>
        <img src="https://www.dailynews.co.th/admin/upload/20191103/news_dEElsffDyZ161131_533.jpg?v=201911040211?v=6764"/>
      </figure>
      <figure>
        <iframe src="https://www.youtube.com/embed/7ExxHjv7z3U" width="640" height="360" data-service="Youtube" scrolling="no"/>
      </figure>
      <p><b>ทักทายแฟนๆเดลินิวส์ออนไลน์สักหน่อย</b><b>?</b><br/>“สวัสดีครับแฟนๆเดลินิวส์ออนไลน์ ทักทายนะครับ”<br/><br/><b>ล่าสุดมีซิงเกิลเพลงที่ </b><b>2 </b><b>ออกมาแล้ว ชื่อว่าอะไรและที่มาที่ไปเป็นอย่างไร</b><b>?</b><br/>“ใช่ครับ ซิงเกิลนี้ของผมเป็นซิงเกิลที่ 2 แล้วมีชื่อว่าเพลง “ให้รักเดินทาง” ตอนนี้สามารถชมมิวสิควิดีโอสวยๆได้แล้วในช่องยูทูป (ยิ้ม) จริงๆแล้วเมื่อ 4-5 ที่แล้ว ผมได้ทำซิงเกิลแรกไปแล้วชื่อเพลงว่า “แล้วพบกันเมื่อเจอ” พอทำไปก็มีการทิ้งระยะมาประมาณ 4-5 ปีแล้ว หลังจากซิงเกิลแรกเพลงต่อมาก็ใช้เวลาทำประมาณ 3 ปี ซึ่งใน 3 ปีนี้ก็ได้ตุนเพลงไว้ 5-6 เพลงเลย ซึ่งช่วงนี้ก็พยายามทยอยปล่อยออกมา โดยเพลงนี้ถือว่าเป็นการกลับมาอีกครั้งของผมในด้านของการร้องเพลงครับ”<br/><br/><b>ความพิเศษกับการกลับมาครั้งนี้คืออะไร</b><b>?</b><br/>“ความพิเศษกลับมาครั้งนี้ก็คือผมตัดผมสั้น(ยิ้ม) จริงๆความพิเศษของมันจะเป็นการเล่าเรื่องราวของการเดินทางของคนที่ทำงานด้านจิตอาสา เป็นเพลงแนว CSR ที่จะบอกตัวตนของตัวเองแบบชัดเจนคือเพลงแรกมันเหมือนกับเราก้าวขาเข้ามาในวงการเพลง แต่คราวนี้ 3 ปีที่ผ่านไปที่ทิ้งช่วงระยะเวลาของซิงเกิลแรกจนมาถึงซิงเกิลนี้ใช้เวลานานพอสมควร นั่นก็คือการบ่มเพาะตัวเองกับความเป็นคนดนตรีให้มากยิ่งขึ้น ก็เก็บเกี่ยวจากประสบการณ์ครั้งแรกมากด้วยการพยายามที่จะคิดเรื่องราว เนื้อหาของเพลงด้วยตัวเอง ทุกอย่าง ทุกส่วนเรามีส่วนเกี่ยวข้องในการผลิตครั้งนี้ด้วยทั้งหมด”</p>
      <figure>
        <img src="https://www.dailynews.co.th/admin/upload/20191103/news_nnSXcgGjHp161132_533.jpg?v=201911040211?v=4332"/>
      </figure>
      <p><b>เนื้อหาเพลงนี้แต่งมาจากเรื่องของเราหรือเปล่า</b><b>?</b><br/>“ใช่ครับ เนื่องจากตัวผมเองเป็นคนชอบเดินทาง แล้วก็เป็นคนที่ชอบทำงานในด้านการท่องเที่ยว ซึ่งเราก็ทำให้มันเป็นเรื่องเดียวกัน เวลาที่เราไปถ่ายละครต่างจังหวัด ผมชอบขี่มอเตอร์ไซค์ ก็จะใช้มอเตอร์ไซค์ในการเดินทาง ในระหว่างทาง เราก็จะเก็บเกี่ยวเรื่องราวต่างๆไปด้วย เราไปเจอพี่น้องที่เป็นคนที่อยู่ตามชนบท เราก็จะได้เห็นวิถีชีวิตของเขาแต่ละคนว่าเป็นยังไง เพราะฉะนั้นมันก็คือการเรียนรู้ เก็บเกี่ยวประสบการณ์ ได้รู้ได้เห็นเรื่องชีวิตของแต่ละคนว่าเขามีความสุขกันยังไง เขาอยู่อย่างพอเพียงกันแบบไหนหรือมีเรื่องราวใดๆที่เขาประสบปัญหากันอยู่และความช่วยเหลือยังเข้าไปไม่ถึง ซึ่งหัวใจของคนทำงานจิตอาสาก็คือไปตรงไหนก็ได้ที่ไปพบกับสิ่งเราสามารถจะยื่นมือให้โอกาสหรือว่าทำอะไรก็แล้วแต่ให้คนเขามีความสุข ให้เขาได้ผ่อนคลายความทุกข์ลงได้ มันถือว่าเป็นเรื่องที่ดี เราก็เอาตรงนี้แหละเข้ามาสอดแทรก”<br/><br/><b>ห่างจากซิงเกิลแรกนาน เราต้องเคาะสนิมไหม</b><b>?</b><br/>“จริงๆช่วงที่ผ่านมาถึงผมไม่ได้ทำเพลงอย่างต่อเนื่อง แต่เรื่องของการร้องเพลงผมมีมาตลอด ซึ่งจากที่หลายๆคนได้ฟังก็จะเห็นว่ามันมีพัฒนาการมากขึ้น จากที่เราเป็นคนชอบร้องเพลง พอซิงเกิลนี้เรามีการขัดเกลาตัวเอง มีพัฒนาการเรื่องของการร้องมากขึ้น เราอาจจะไม่ใช่คนที่มีเทคนิคการร้องเหมือนนักร้องอาชีพทั่วไป แต่อาศัยความที่เป็นนักแสดง ซึ่งเราก็ถ่ายทอดเรื่องราวของการแสดง มันเป็นอาชีพหลักของเราฉะนั้นในเรื่องของเพลงก็แค่สอดแทรกการถ่ายทอดลงไป ทำให้เพลงมันดีและลงตัวมากขึ้น”</p>
      <figure>
        <img src="https://www.dailynews.co.th/admin/upload/20191103/news_jRyAmLGbMa161132_533.jpg?v=201911040211?v=4035"/>
      </figure>
      <p><b>กระแสตอบรับจากแฟนๆเป็นอย่างไรบ้าง</b><b>?</b><br/>“จริงๆต้องบอกว่ากระแสตอบรับอาจจะยังไม่มากมายเท่าไหร่เพราะว่าคนยังไม่รู้ว่าผมทำเพลง คนยังไม่ทราบ ยังไม่รู้ว่าเป็นยังไง แต่อยากให้เข้าไปชมกันเพราะว่าเท่าที่ฟังจากคนที่ได้ฟังได้ชมแล้ว ทุกคนชอบกัน เซอร์ไพร้ส์ด้วยว่าเราทำเพลงด้วยเหรอ อย่างแรกคือแปลกใจว่าทำเพลงเหรอ เขาไม่รู้ บางคนยังไม่รู้เลยว่า<br/>ซิงเกิลที่ผ่านไปเพลงแรกมีออกมาแล้ว คือเราทำแชลแนลของตัวเองก็ปล่อยไปธรรมดา เราไม่มีค่าย”<br/><br/>“ตอนแรกที่เราไม่มีค่าย แต่พอมาถึงตอนนี้เรารู้สึกว่าเราต้องอาศัยผู้เชี่ยวชาญในวงการเพลง ก็เลยเอาเพลงของตัวเองเดินเข้าค่าย เอ เพลย์ มิวสิค เอาเพลงไปให้เขาช่วยทำการตลาดให้ ก็ถือว่าครั้งนี้เป็นครั้งแรกที่ต้องเพิ่งสื่อ ก็อยากฝากให้แฟนๆทุกคนช่วยกันชมและกดไลค์ กดแชร์ด้วยครับ”<br/><br/><b>แสดงว่าเซ็นสัญญาเพลงกับค่ายใช่ไหม</b><b>?</b><br/>“ผมทำแค่เพลงๆไป ไม่ได้เซ็นสัญญา ผมว่ามันเป็นสัญญาใจเหมือนเขาก็เอ็นดูเรา เป็นพี่ๆเพื่อนๆน้องๆกันอยู่ แล้วก็มีความรู้สึกว่าเราเป็นคนที่ทำเพลงด้วยใจเพราะฉะนั้นเขามีความรู้สึกว่าอะไรที่เขาช่วยได้ก็เลยช่วยแนะนำ”<br/><br/><b>งานแสดงยังเป็นงานหลักอยู่ไหม</b><b>?</b><br/>“ผมก็ยังทำงานแสดงเป็นหลักอยู่ ส่วนงานร้องเพลงจะถามว่าเป็นงานไหม มันก็เป็นงานที่เรารัก เราชอบ เนื่องจากเราทำงานอาสา หลักๆเราไปทำในส่วนของการให้ความบันเทิงกับผู้คน ผมไปร้องเพลงในเรือนจำเดือนละครั้งอยู่แล้ว กับพี่ๆน้องๆกลุ่มอาสา ซึ่งส่วนใหญ่การไปให้ความสุขกับคน มันก็หลีกไม่พ้นเรื่องการร้องเพลงเราก็เลยรู้สึกว่าเพลงก็เป็นส่วนหนึ่งของเรา เป็นส่วนหนึ่งที่เรารัก”</p>
      <figure>
        <img src="https://www.dailynews.co.th/admin/upload/20191103/news_UaqljFvSCO161131_533.jpg?v=201911040211?v=7549"/>
      </figure>
      <p><b>ฝากผลงานเพลงกับแฟนๆสักหน่อย</b><b>?</b><br/>“แฟนๆเดลินิวส์ออนไลน์ทุกคนสามารถเข้าไปชมเพลงให้รักเดินทางได้แล้วในช่องทางของยูทูป ซึ่งก็จะได้เห็นเอ็มวีสวยๆด้วย ยังไงก็อย่าลืมกดไลค์ กดแชร์และฟังเพลงนี้รวมถึงผลงานเพลงอื่นๆของผมกันด้วยครับ”<br/><br/><i><b>ยิ่งได้คุยกับหนุ่มปราปต์ก็ยิ่งรู้ว่าเพลงคือส่วนหนึ่งในชีวิตของเขาอย่างแท้จริง ซึ่งใครที่ชื่นชอบผลงานแสดงของเขาอยู่แล้ว ก็อย่าลืมลองเปิดเพลงของหนุ่มปราปต์ฟังด้วยนะ แล้วจะรู้ว่าเขาตั้งใจจริงๆที่จะทำเพลงออกมาให้ทุกคนได้ฟังกัน</b></i></p>
      <figure>
        <img src="https://www.dailynews.co.th/admin/upload/20191103/news_AltEWLKGVa161132_533.jpg?v=201911040211?v=3817"/>
      </figure>
      <p> </p>
    </article>
  </body>
</html>