<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88534"/>
    <meta property="og:site_name" content="Denník politika"/>
    <meta property="article:published_time" content="2019-11-03T08:35:05+00:00"/>
    <meta property="og:title" content="Video: Chára aj s Cehlárikom pomohli predĺžiť víťaznú sériu Bostonu, Marinčin sa vrátil do Toronta"/>
    <meta property="og:description" content="3.11.2019 (Webnoviny.sk) – V bohatom 14-zápasovom programe NHL si v sobotu zahrali štyria slovenskí hokejisti. Ani jeden z nich nebodoval, ale až traja sa tešili z víťazstva so svojimi mužstvami. Boston s obrancom Zdenom Chárom aj útočníkom Petrom Cehlárikom zdolal Ottawu 5:2, Toronta s obrancom Martinom Marinčinom zvíťazilo vo Philadelphii 4:3 po samostatných nájazdoch. Montreal s útočníkom Tomášom Tatarom prehral v Dallase 1:4. Domácim stále chýbal obranca Andrej Sekera pre zranenie."/>
  </head>
  <body>
    <article>
      <h1>Video: Chára aj s Cehlárikom pomohli predĺžiť víťaznú sériu Bostonu, Marinčin sa vrátil do Toronta</h1>
      <address><time datetime="2019-11-03T08:35:05+00:00">03 Nov 2019, 08:35</time> by <a rel="author">Webnoviny</a></address>
      <p>3.11.2019 (Webnoviny.sk) – V bohatom 14-zápasovom programe NHL si v sobotu zahrali štyria slovenskí hokejisti. Ani jeden z nich nebodoval, ale až traja sa tešili z víťazstva so svojimi mužstvami. Boston s obrancom Zdenom Chárom aj útočníkom Petrom Cehlárikom zdolal Ottawu 5:2, Toronta s obrancom Martinom Marinčinom zvíťazilo vo Philadelphii 4:3 po samostatných nájazdoch. Montreal s útočníkom Tomášom Tatarom prehral v Dallase 1:4. Domácim stále chýbal obranca Andrej Sekera pre zranenie.</p>
      <h3>Chára bol najvyťaženejší hráč</h3>
      <p>Aj druhý zápas Petra Cehlárika v tíme Bostonu v tejto sezóne bol víťazný. Bruins zvíťazili nad Ottawou Senators 5:2 a bol pri tom tradične aj ich kapitán Zdeno Chára. Zatiaľ čo Cehlárik po príchode z AHL odkorčuľoval iba necelých 10 minút s bilanciou 1 „hit“, 2 zablokované strely, 42-ročný Chára bol s 23:54 min na ľade najvyťaženejším hráčom svojho tímu, až 6:15 min absolvoval v oslabeniach.</p>
      <p>Chára zablokoval tri strelecké pokusy súperových hráčov a pridal aj jeden bodyček. Cehlárik bol raz aj na trestnej lavici, pykal za chybu lavičky a priveľký počet hráčov Bostonu na ľade. V bránke Bruins dostal prednosť Tuukka Rask pred Jaroslavom Halákom, Fín si pripísal 30 zákrokov.</p>
      <p>V zápase dvoch tímov z opačných pólov tabuľky Východnej konferencie Boston opäť potiahli hráči elitnej formácie. David Pastrňák, Brad Marchand a Patrice Bergeron nazbierali spolu 7 bodov a zaslúžili sa o piaty triumf svojho tímu v neprerušenej sérii a tiež deviaty zápas za sebou s minimálne bodom.</p>
      <h3>Sabourin ostal ležať na ľade</h3>
      <p>Marchand a Pastrňák potiahli svoje produktívne série na dvanásť, resp. jedenásť zápasov. Dovedna počas nich nazbierali 50 bodov. Pastrňák je s 27 bodmi lídrom kanadského bodovania celej súťaže, s 13 gólmi je zasa prvý medzi strelcami.</p>
      <p><i>„Hráme dobre ako mužstvo a to veľmi pomáha, aby sme boli produktívni. Najdôležitejšie je, že víťazíme. Vtedy stúpa sebavedomie a hrá sa veľmi dobre,“ </i>podotkol David Pastrňák na oficiálnom webe NHL.</p>
      <p>Súboj Bostonu s Ottawou negatívne poznačila situácia zo štvrtej minúty, po ktorej zostal 11 minút ležať na ľade obranca Ottawy Scott Sabourin. Napokon ho museli odviezť z plochy do nemocnice na nosidlách, ale s dôkazom, že môže hýbať končatinami. Hráčom aj fanúšikom ukázal „palec hore“. K jeho zraneniu došlo pri zrážke hlavami s útočníkom Bostonu Davidom Backesom, ktorý tiež predčasne skončil.</p>
      <p><i>„Bol to veľmi emotívny moment. Je to náš spoluhráč a všetci ho máme veľmi radi. On je prvý, kto urobí niečo pre druhého. Bol som otrasený, keď som ho videl ležať na ľade,“</i> uviedol obranca Ottawy Mark Borowiecki.</p>
      <h3>Najdlhšie nájazdy v histórii Maple Leafs</h3>
      <p>Martin Marinčin sa dostal do akcie prvýkrát od 21. októbra a pomohol Torontu k triumfu 4:3 po samostatných nájazdoch na ľade Philadelphie. Marinčin nastúpil v tretej obrannej dvojici po boku Tysona Barrieho, v zostave nahradil Jaka Muzzina.</p>
      <p>Podľa trénera Mika Babcocka Muzzin chýbal z osobných dôvodov a tímu stále nepomohol ani jeho kapitán a jeden z útočných lídrov John Tavares, ktorý so zlomeným prstom pauzuje od 16. októbra. Slovenský obranca odohral takmer šestnásť a pol minúty a prezentoval sa jednou strelou, jednou zablokovanou strelou a jedným bodyčekom.</p>
      <p>O triumfe Toronta rozhodol až v jedenástej sérii nájazdov švédsky útočník Andreas Johnsson. Boli to vôbec najdlhšie nájazdy v histórii klubu Toronto Maple Leafs.</p>
      <p><i>„Niektorí naši hráči boli v zápase veľmi dobrí, ale v nájazdoch im to nevyšlo. Ako plynul čas, čudovali sme sa, ako je to možné, že nikto nevie dať gól. Je dobré pre Johnssona aj pre náš tím, že nakoniec rozhodol,“</i> komentoval tréner Toronta Mike Babcock na webe nhl.com.</p>
      <h3>Úchvatné hokejové dostihy</h3>
      <p>V drese Toronta po prvý raz až v deviatom zápase skóroval Jason Spezza. Tridsaťšesťročný veterán priebežne vyrovnal na 2:2 a bolo to takmer 17 rokov po jeho prvom zásahu v NHL.<i> „Prvý gól v súťaži si zapamätám navždy, tento aktuálny možno nie. Bol však veľmi dôležitý pre nás v tomto zápase,“</i> poznamenal Spezza, držiteľ jednej zlatej a dvoch strieborných medailí z majstrovstiev sveta s tímom Kanady.</p>
      <p>Hokejisti Edmontonu v sobotu zvíťazili na ľade Pittsburghu 2:1 po predĺžení. Na zásah hosťujúceho Colbyho Cava odpovedal v III. tretine v oslabení obranca Brian Dumoulin. Predĺženie prinieslo úchvatné hokejové dostihy s množstvom šancí na oboch stranách. Druhý bod pre „olejárov“ napokon zariadil nemecký útočník Leon Draisaitl, syn trénera tipsportligového HC Košice Petra Draisaitla. Leon Draisaitl je s 13 gólmi najlepším strelcom súťaže, spoločne s Čechom Pastrňákom.</p>
      <p>Až 51 zákrokov si pripísal brankár Oilers Mike Smith, ktorý sa stal prvou hviezdou. Edmonton, za ktorý v sobotu opäť nenastúpil slovenský krídelník Tomáš Jurčo, je lídrom Západnej konferencie NHL a v tabuľke celej profiligy je tretí za Washingtonom a Bostonom.<i> „Mal som naozaj veľa práce. Nikdy vopred neviete, čo sa stane. V tomto zápase na nás súper vybehol v útoku, ale dokázali sme sa ubrániť a nájsť cestu k dvom bodom,“</i> poznamenal Mike Smith.</p>
      <h3>Výsledkové sumáre NHL</h3>
      <p>sobota:</p>
      <p><b>Boston – Ottawa 5:2 (1:1, 1:1, 3:0)</b><br/>Zdeno Chára odohral 23:54 min, 1 „hit“, 3 zablokované strely, Peter Cehlárik (obaja Boston) odohral 9:55 min, 1 „hit“, 2 zablokované strely</p>
      <p><b>Dallas – Montreal 4:1 (1:0, 1:0, 2:1)</b><br/>Tomáš Tatar (Montreal) odohral 15:04 min, 4 strely, 1 mínusový bod</p>
      <p><b>Philadelphia – Toronto 3:4 po sam. nájazdoch (1:1, 1:1, 1:1 – 0:0, 0:1)</b><br/>Martin Marinčin (Toronto) odohral 16:24 min, 1 strela, 1 „hit“, 1 zablokovaná strela</p>
      <p>
        <b>Pittsburgh – Edmonton 1:2 po predĺžení (0:0, 0:1, 1:0 – 0:1)</b>
      </p>
      <p>
        <b>Nashville – New York Rangers 1:2 (0:1, 1:1, 0:0)</b>
      </p>
      <p>
        <b>Bufalo – New York Islanders 0:1 (0:1, 0:0, 0:0)</b>
      </p>
      <p>
        <b>Carolina – New Jersey 3:5 (2:2, 1:1, 0:2)</b>
      </p>
      <p>
        <b>Columbus – Calgary 0:3 (0:1, 0:1, 0:1)</b>
      </p>
      <p>
        <b>Florida – Detroit 4:0 (2:0, 1:0, 1:0)</b>
      </p>
      <p>
        <b>Minnesota – St. Louis 3:4 po predĺžení (1:2, 2:0, 0:1 – 0:1)</b>
      </p>
      <p>
        <b>Arizona – Colorado 3:0 (2:0, 1:0, 0:0)</b>
      </p>
      <p>
        <b>San Jose – Vancouver 2:5 (0:2, 0:2, 2:1)</b>
      </p>
      <p>
        <b>Vegas – Winnipeg 3:4 po predĺžení (3:1, 0:0, 0:2 – 0:1)</b>
      </p>
      <p>
        <b>Los Angeles – Chicago 3:2 (2:2, 0:0, 1:0)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-chara-aj-s-cehlarikom-pomohli-predlzit-vitaznu-seriu-bostonu-marincin-sa-vratil-do-toronta/"><u>Video: Chára aj s Cehlárikom pomohli predĺžiť víťaznú sériu Bostonu, Marinčin sa vrátil do Toronta</u></a> © SITA Všetky práva vyhradené.</p>
    </article>
  </body>
</html>