<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/intimidazione_tanzarella_consigliere_ostuni-6469010/news/2019-11-03/"/>
    <meta property="og:site_name" content="Agi"/>
    <meta property="article:published_time" content="2019-11-03T08:11:00+00:00"/>
    <meta property="og:title" content="In Puglia sono centinaia le intimidazioni contro amministratori locali"/>
    <meta property="og:description" content="Il caso di Ostuni è solo l'ultimo. Ne parliamo con il coordinatore regionale di 'Avviso Pubblico', Pierpaolo D'Arienzo"/>
  </head>
  <body>
    <article>
      <h1>In Puglia sono centinaia le intimidazioni contro amministratori locali</h1>
      <h2>Il caso di Ostuni è solo l'ultimo. Ne parliamo con il coordinatore regionale di 'Avviso Pubblico', Pierpaolo D'Arienzo</h2>
      <address><time datetime="2019-11-03T08:11:00+00:00">03 Nov 2019, 08:11</time> by <a rel="author" href="https://www.agi.it/authors/simona-zappulla/" target="_blank">Simona Zappulla</a></address>
      <p>L'ultima minaccia a Ostuni nei confronti dell'ex sindaco e attuale consigliere di opposizione nel Consiglio comunale, <b>Domenico Tanzarella</b>: hanno sparato contro la sua casa a colpi di fucile, poco prima della mezzanotte di giovedì. Una vicenda che sembra un vero e proprio atto intimidatorio e per la quale non si trascura alcuna pista investigativa.</p>
      <p>Ma in Puglia sono numerosi quelli che vengono considerati atti intimidatori nei confronti degli amministratori locali. Secondo i dati di 'Avviso Pubblico' - associazione che riunisce gli amministratori pubblici che si impegnano nella promozione della cultura della legalità democratica - d<b>al 2013 al 2018 sono stati 371 i casi registrati</b> in una classifica che vede la regione pugliese al quarto posto dopo Sicilia (483 episodi), Campania (398) e Calabria (384).</p>
      <p>Nel 2013, in Puglia si è registrato il picco più alto con 75 atti di minacce nei confronti degli amministratori locali con la maggioranza dei casi a Taranto (18 episodi) e Foggia (17), e 'solo' 3 casi nella provincia di Barletta-Andria-Trani. Nel triennio successivo c'è stata una diminuzione di attentati contro sindaci, assessori o consiglieri: sono stati 54 nel 2014, 62 nel 2015, 51 nel 2016. Una recrudescenza si è registrata nel 2017, quando i tentativi di intimidazione sono stati 70, numero che è di nuovo sceso nel 2018 con 59 episodi. </p>
      <h3>Dalle lettere minatorie alle aggressioni </h3>
      <p>Tra gli atti intimidatori, segnalati da 'Avviso Pubblico', compare di tutto: dalle lettere minatorie, in alcuni casi accompagnate anche dall'invio di proiettili, alle telefonate anonime fino a vere aggressioni fisiche con l'utilizzo di bastoni, incendi di abitazioni o di auto, e anche spari da armi da fuoco.</p>
      <p>La fotografia che emerge da questi dati dà un quadro dell'incidenza dei casi provincia per provincia, con improvvisi ribaltamenti da un anno all'altro. Nel 2014, ad esempio, è stata interessata maggiormente la provincia di Foggia con 15 casi, mentre quella di Lecce ne contava 6. L'anno successivo, il 2015, un netto capovolgimento con la provincia foggiana 'ferma' a 5 atti intimidatori e quella di Lecce con ben 21 casi.</p>
      <h3>D'Arienzo: "Le comunità facciano quadrato"</h3>
      <p>I numeri parziali sull'anno corrente dipingono un fenomeno in aumento. "Ad oggi, in Puglia, 'Avviso Pubblico' ha registrato 59 casi, pari al totale dell'intero 2018. E la Puglia, nel rapporto 'Amministratori sotto tiro' 2018 era al terzo posto in Italia dopo Campania e Sicilia. Un fenomeno che non rallenta e che preoccupa, come per gli scioglimenti dei consigli comunali per mafia", dice all'AGI <b>Pierpaolo D'Arienzo</b>, sindaco di Monte Sant'Angelo e coordinatore regionale di 'Avviso Pubblico' in Puglia. </p>
      <p>Secondo D'Arienzo, "occorre che le comunità facciano quadrato intorno ai loro rappresentanti e che la politica organizzi le forze sane della città, perché solo comunità organizzate - sostiene - possono sconfiggere la criminalità organizzata".</p>
      <p>Il 30 ottobre, la ministra dell'Interno <b>Luciana Lamorgese</b> ha messo in evidenza che, a livello nazionale, nei primi 6 mesi di quest'anno gli episodi di intimidazione nei confronti degli amministratori locali sono aumentati con 336 episodi contro i 309 dello stesso periodo dello scorso anno: che cosa non funziona?</p>
      <p>"Viviamo sotto assedio praticamente e il Paese fatica e rendersi conto - risponde D'Arienzo - minacciare e intimidire un amministratore pubblico è talmente radicato che rischia di essere considerato 'normale'. Ma no, non lo è. Non lo è perché la maggior parte del personale politico e amministrativo dei 9.000 enti locali del nostro Paese svolgono le proprie mansioni con 'disciplina e onore' come recita l'articolo 54 della nostra Costituzione e lo fanno per 'spirito di servizio', come lo definiva Giovanni Falcone". </p>
      <p>"Siamo al fronte - prosegue il coordinatore regionale di 'Avviso Pubblico' - ma non abbiamo molti strumenti. I più importanti sono il dialogo e il coinvolgimento dei nostri concittadini per creare comunità coese e forti. Ma facciamo 'servizio' in territori complicati, difficili, con scarse risorse economiche ed umane". </p>
    </article>
  </body>
</html>