<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/03/hisoblagichlar-boyicha-onlayn-ariza-yuborish-xizmati-ishga-tushmagani-malum-qilindi/"/>
    <meta property="og:site_name" content="Daryo"/>
    <meta property="article:published_time" content="2019-11-03T08:55:00+00:00"/>
    <meta property="og:title" content="Hisoblagichlar bo‘yicha onlayn ariza yuborish xizmati ishga tushmagani ma’lum qilindi"/>
    <meta property="og:description" content="Texnik sabablarga ko‘ra ma’lumotlar bazasi Yagona interaktiv davlat xizmatlari portaliga ulanmagan"/>
  </head>
  <body>
    <article>
      <h1>Hisoblagichlar bo‘yicha onlayn ariza yuborish xizmati ishga tushmagani ma’lum qilindi</h1>
      <address>
        <time datetime="2019-11-03T08:55:00+00:00">03 Nov 2019, 08:55</time>
      </address>
      <p>Joriy yilning 1-noyabridan boshlab, elektr energiyasi, tabiiy gaz, ichimlik va issiq suvni hisobga olish uskunalarini (hisoblagichlarni) yechish, qiyoslashdan o‘tkazish va o‘rnatish uchun ariza yuborish Davlat xizmatlari markazlari orqali amalga oshirilishi belgilangan edi.</p>
      <figure>
        <img src="https://s.daryo.uz/wp-content/uploads/2019/11/schyotchik-2-1.jpg"/>
        <figcaption>Foto: Google Images</figcaption>
      </figure>
      <p>Davlat xizmatlari agentligi matbuot xizmatining <a href="https://t.me/davxizmat/2344">ma’lum qilishicha</a>, hukumat qarori bilan Energetika vazirligi va Uy-joy kommunal xizmat ko‘rsatish vazirligiga tegishli tarzda Yagona interaktiv davlat xizmatlari portaliga ulanish vazifasi yuklatilgan.</p>
      <aside>Mavzuga doir: <a href="https://daryo.uz/2018/11/29/tabiiy-gaz-hisoblagichini-yechish-va-ornatishga-onlayn-tarzda-ariza-yuborish-mumkin-boldi/">Tabiiy gaz hisoblagichini yechish va o‘rnatishga onlayn tarzda ariza yuborish mumkin bo‘ldi</a></aside>
      <p>Biroq ayrim texnik sabablarga ko‘ra, ushbu tashkilotlar davlat xizmatlari ko‘rsatilishi uchun zarur bo‘lgan ma’lumotlar bazasini Yagona interaktiv davlat xizmatlari portaliga ulashga ulgurmagan.</p>
      <p>Mazkur davlat idoralari tomonidan o‘zlariga yuklatilgan vazifalar amalga oshirilgandan so‘ng Davlat xizmatlari markazlari orqali ushbu davlat xizmatlarini olish mumkin bo‘ladi.</p>
      <p>Ushbu masala Davlat xizmatlari agentligi tomonidan nazoratga olingani aytilgan.</p>
    </article>
  </body>
</html>