<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/refser-red-bull-utoverne---tenker-pa-seg-selv/71775695"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T08:04:43+00:00"/>
    <meta property="og:title" content="Refser Red Bull-utøverne: - Tenker på seg selv"/>
    <meta property="og:description" content="Terje Håkonsen mener utøvere bør bli mer bevisste på hvem de blir sponset av, og trekker fram Red Bull som et eksempel. Han får svar av Henrik Kristoffersen og Tiril Sjåstad Christiansen."/>
  </head>
  <body>
    <article>
      <h1>Refser Red Bull-utøverne: - Tenker på seg selv</h1>
      <h2>Terje Håkonsen mener utøvere bør bli mer bevisste på hvem de blir sponset av, og trekker fram Red Bull som et eksempel. Han får svar av Henrik Kristoffersen og Tiril Sjåstad Christiansen.</h2>
      <address><time datetime="2019-11-03T08:04:43+00:00">03 Nov 2019, 08:04</time> by <a rel="author">Magnus Gamlem</a></address>
      <p>ØKERN (Dagbladet): Terje Håkonsen (45) regnes som en av tidenes beste snowboardere, og reiser fremdeles rundt i verden med brettet i bagasjen. Utenfor idretten har han lenge også engasjert seg i miljøsaken.</p>
      <p>- Du ser jo bare på hvordan vi lever, vi lever jo ikke bærekraftig i det hele tatt. Skal du være egoistisk og bare tenke på snø for deg selv, eller skal du tenke på alle sammen? svarer han på spørsmål om at det mange steder i verden har blitt snømangel de siste åra.</p>
      <p>Håkonsen mener utøverne må bli mer bevisst på sin egen rolle i det store bilde, og kommer blant annet med kritikk av utøvere som blir sponset av energidrikkgiganten, Red Bull.</p>
      <figure>
        <img src="https://dbstatic.no/71775797.jpg?imageId=71775797&amp;width=1024&amp;height=615"/>
        <figcaption><b>SNOWBOARD-LGENDE:</b> Terje Håkonsen mener for mange utøvere bare tenker på seg selv og egne karrierer. Foto: Nina Hansen / Dagbladet Vis mer</figcaption>
      </figure>
      <h3>- Tenker på seg selv</h3>
      <p>Dagbladet møtte Håkonsen på et pressetreff, hvor også Red Bull-utøverne Aksel Lund Svindal og Tiril Sjåstad Christiansen, samt Henrik Kristoffersen, som lenge kjempet for å få ha Red Bull-logoen på hjelmen, var til stede.</p>
      <p>
        <b>- Du kan se på alle sportsutøvere som både er sponset av Red Bull og alt mye annet mulig dritt, som kanskje de ikke bruker selv. Men folk tenker på seg selv og karrierene sine, sånn er det.</b>
      </p>
      <p>
        <i>- Det er et stort system som styrer oss alle?</i>
      </p>
      <p>- Ja, det er det faktisk. Av og til er «dictatorship» noe som fungerer, mener Håkonsen, og gjentar kritikken av Red Bull-utøverne.</p>
      <p>- Du kan tenke på dem som er her og blir sponset av Red Bull, de drikker sannsynligvis ikke Red Bull selv. Men de tar gjerne pengene og støtteapparatet Red Bull gir dem.</p>
      <h3>Får svar: - Er alkohol bra for deg?</h3>
      <p>Tiril Sjåstad Christiansen (24) sier at hun alltid har vært bevisst på hvilke sponsorer hun har - nå mer enn tidligere. Hun har lagt konkurranseskia på hylla, men er fortsatt aktiv skikjører, og jobber fremdeles med sponsorer som ser verdien i henne og som vil utvikle ting med hun.</p>
      <p>
        <b>Blant dem den røde oksen fra Østerrike.</b>
      </p>
      <p>- Herregud, hvor mange år har jeg jobbet med Red Bull? Siden 2013, og jeg har aldri vært misfornøyd. De har hjulpet meg gjennom utallige kneskader, med rehab, med fysioterapeuter, med leger, med opptrening, og det som er, og har alltid vært superstøttende.</p>
      <p>- Ja, det er en energidrikk, og folk kan si hva de vil om det, men er alkohol bra for deg, er kaffe bra for deg, er sukker bra for deg, godis? Det er alltid noe som ikke er bra for deg, men vi spiser det likevel. Og ja, jeg står for at jeg er sponset av Red Bull, men det handler om så utrolig mye mer enn å drikke energidrikk. Så jeg er kjempefornøyd, svarer hun.</p>
      <h3>- Jeg drikker Red Bull</h3>
      <p>Henrik Kristoffersen (25) tok Norges Skiforbund til retten i kampen for å få promotere Red Bull på hjelmen sin og andre hodeplagg. Alpinisten mener at tilgang til Red Bulls støtteapparat vil gjøre ham til en bedre alpinist, men tapte mot Skiforbundet i retten.</p>
      <p>
        <b>- Akkurat nå har jeg ikke noe penger fra Red Bull, men jeg drikker Red Bull likevel, svarer han på Håkonsens påstand om at han bare tar imot penger og ikke egentlig drikker Red Bull selv.</b>
      </p>
      <p>- Red Bull gjør utrolig mye for meg, og gjorde det også før jeg begynte å vinne mange renn. Jeg kunne ikke hatt en bedre partner enn dem. Jeg har utstyrspartnere som selvfølgelig er utrolig viktig, men utenfor det med utstyret kunne jeg ikke hatt en bedre partner enn Red Bull, for de gjør mer for meg enn folk aner, skryter Kristoffersen.</p>
      <figure>
        <img src="https://dbstatic.no/71775808.jpg?imageId=71775808&amp;width=1024&amp;height=615"/>
        <figcaption><b>ALPINTRIO:</b> Henrik Kristoffersen (t.h.) sammen med stjerneskuddet Lucas Pinheiro Braathen og Red Bull-sponsede Aksel Lund Svindal. Foto: Nina Hansen / Dagbladet Vis mer</figcaption>
      </figure>
      <h3>- Blir arrestert</h3>
      <p>Håkonsen selv prøver å ta hensyn til omgivelsene i valg av sine sponsorer, og har blant annet samarbeidet med miljøorganisasjonen Infinitum Movement.</p>
      <p>- Jeg gjør alt det jeg kan gjøre selv, men samtidig blir jeg arrestert fordi jeg flyr mye rundt i verden på jobben. Ikke alle sponsorene mine lager alt bærekraftig. Det er nesten umulig å ikke ha noen svin på skogen. Men jeg gjør det meste jeg kan gjøre i hvert fall. Når det kommer til å være på snø, bruker jeg bare kjemikalievoks når jeg konkurrerer, og mer bærekraftig voks ellers.</p>
      <p>
        <i>- Hvordan kan Red Bull og andre bidra på en positiv måte til at idretten kan bli mer bærekraftig og at flere barn og unge får tilgang til å drive med idrett?</i>
      </p>
      <p>Ja, det er sikkert ikke lett, for de skal samtidig betale utøverne. Jeg vet faktisk at de, for eksempel Red Bull, har bedre støtteapparat enn mange av landslagene. Selv om de ikke drikker Red Bull selv, så vil de ha både pengene og støtteapparatet de tilbyr. De kunne valgt å gi pengene til folk som ikke har råd til å drive med vintersport - for vintersport er veldig dyrt, avslutter Håkonsen.</p>
    </article>
  </body>
</html>