<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/puignero-acusa-el-govern-espanyol-dactuar-com-turquia-o-la-xina-en-lambit-digital/noticia/2960453/"/>
    <meta property="og:site_name" content="CCMA"/>
    <meta property="article:published_time" content="2019-11-03T08:17:00+00:00"/>
    <meta property="og:title" content="Puigneró acusa el govern espanyol d'actuar com Turquia o la Xina en l'àmbit digital"/>
    <meta property="og:description" content="El conseller de Polítiques Digitals assegura que el decret que prepara La Moncloa no podrà aturar la iniciativa catalana a internet"/>
  </head>
  <body>
    <article>
      <h1>Puigneró acusa el govern espanyol d'actuar com Turquia o la Xina en l'àmbit digital</h1>
      <h2>El conseller de Polítiques Digitals assegura que el decret que prepara La Moncloa no podrà aturar la iniciativa catalana a internet</h2>
      <address><time datetime="2019-11-03T08:17:00+00:00">03 Nov 2019, 08:17</time> by <a rel="author">Redacció</a></address>
      <p>El conseller de Polítiques Digitals i Administració Pública, <b>Jordi Puigneró</b>, s'ha mostrat convençut que <b>el govern espanyol no se'n sortirà</b> en el seu <b>intent de bloquejar les polítiques digitals</b> de la Generalitat.</p>
      <p>Aquest dijous, <a href="https://www.ccma.cat/324/sanchez-anuncia-un-decret-de-seguretat-digital-per-frenar-lindependentisme/noticia/2959871/"><b>Pedro Sánchez</b> va anunciar un </a><b><a href="https://www.ccma.cat/324/sanchez-anuncia-un-decret-de-seguretat-digital-per-frenar-lindependentisme/noticia/2959871/">decret</a> </b>que obligarà les administracions públiques de tot Espanya a tenir els <b>servidors allotjats en països europeus</b>.</p>
      <p>En conèixer aquest anunci, Puigneró va dir que <a href="https://www.ccma.cat/324/puignero-sobre-el-decret-de-seguretat-digital-es-un-cop-destat-digital-a-catalunya/noticia/2959932/"><b>"estem davant d'un 155 digital"</b></a>.</p>
      <p>En declaracions al programa<b> "FAQS" de TV3</b>, Puigneró ha assegurat aquest dissabte que <b>el govern té tots els servidors dins de l'àmbit europeu</b> i compleix amb la legislació europea. I ha acusat el govern espanyol de vulnerar-la.</p>
      <blockquote>"Som un govern seriós i complim la llei i complim les normatives europees en aquest àmbit. Totes les dades dels ciutadans de Catalunya que guardem en servidors estan, evidentment, en l'àmbit europeu. Potser qui no ho compleix és l'estat espanyol."</blockquote>
      <p>De fet, després que Sánchez anunciés el decret, s'ha sabut que <b>pàgines web del govern espanyol l'incompleixen</b>. És el cas, per exemple, de la web del <b>Ministeri de l'Interior</b>, que <a href="https://www.ccma.cat/324/la-web-del-ministeri-dinterior-allotjada-fora-deuropa-contradiu-el-decret-digital/noticia/2960176/">té els servidors allotjats als Estats Units</a>.</p>
      <p>També <b>la web del PSOE i la de Pedro Sánchez incompleixen el decret</b>: els servidors estan allotjats, respectivament, en el Regne Unit i els Estats Units.</p>
      <p>Puigneró també ha acusat el govern espanyol d'<b>actuar com Turquia o la Xina</b>, en l'àmbit digital.</p>
      <blockquote>"Ens preocupa molt com l'estat espanyol fa ús de les dades, per no dir el que ens preocupa com està actuant envers el tancament de webs, filtrant tràfic i, per tant, al nostre entendre, saltant-se normativa europea." "Ho ha fet un govern en funcions, amb un decret llei exprés que implica set ministeris, utilitza la Llei de Seguretat Nacional... Em preocupa que vulguin actuar com estan actuant Turquia o la Xina i, per tant, en aquest sentit, deixin d'estar definitivament en els estàndards europeus."</blockquote>
      <p> </p>
      <figure>
        <img src="https://www.ccma.cat/multimedia/jpg/7/1/1572769591117.jpg"/>
      </figure>
      <p> </p>
      <p>Puigneró ha presentat l'<b>Agència de Ciberseguretat de Catalunya</b> com un projecte vital per al progrés del país i ha acusat <b>La Moncloa</b> de tenir <b>pànic a l'empoderament de la ciutadania</b> que permet aquesta eina. I ha afegit que això no ho frenarà el decret que ha d'entrar en vigor dimarts que ve.</p>
      <blockquote>"Les mesures concretes encara no estan publicades. Dimarts les sabrem, però molt em temo que, un cop més, l'estat espanyol voldrà aturar el progrés d'aquest país, aquest cop en l'àmbit digital. Internet és un nou món, té regles diferents. Desborda la Constitució."</blockquote>
      <p>El decret pretén impedir que la Generalitat pugui contractar servidors fora d'Europa, com es va fer durant el referèndum de l'1 d'octubre. Puigneró ha reconegut que amb l'anomenada <b>república digital</b> es podria fer un altre <b>referèndum, amb vot electrònic</b>.</p>
      <blockquote>"Si mai es torna a impulsar un referèndum com el que vam fer l'1 d'octubre, evidentment aquesta pot ser una eina. Estem treballant per crear la cultura del vot electrònic. Volem que es pugui utilitzar com més aviat millor en les eleccions al nostre país."</blockquote>
      <p>El conseller, d'altra banda, ha negat que l'Agència de Ciberseguretat de Catalunya sigui una mena d'equivalent del CNI espanyol. I ha desvinculat completament el govern de la iniciativa Tsunami Democràtic.</p>
    </article>
  </body>
</html>