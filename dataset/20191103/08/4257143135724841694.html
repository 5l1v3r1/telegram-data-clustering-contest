<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/03/huszezres-tomegtuntetes-volt-skociaban-a-fuggetlensegert"/>
    <meta property="og:site_name" content="infostart"/>
    <meta property="article:published_time" content="2019-11-03T08:34:00+00:00"/>
    <meta property="og:title" content="Tömegtüntetés Skóciában, meglovagolnák a legújabb brexitfordulatot"/>
    <meta property="og:description" content="Nem akarnak kilépni az EU-ból, új népszavazást akarnak."/>
  </head>
  <body>
    <article>
      <h1>Tömegtüntetés Skóciában, meglovagolnák a legújabb brexitfordulatot</h1>
      <address><time datetime="2019-11-03T08:34:00+00:00">03 Nov 2019, 08:34</time> by <a rel="author">Infostart / MTI</a></address>
      <h3>Mintegy húszezren gyűltek össze szombaton a skóciai Glasgowban, hogy Skócia függetlenségéért tüntessenek - közölték a szervezők.</h3>
      <p>Nicola Sturgeon, a Skóciában kormányzó, függetlenségre törekvő Skót Nemzeti Párt (SNP) vezetője is jelen volt a megmozduláson. Öt éve ez volt az első alkalom, hogy a politikus részt vett egy függetlenségi rendezvényen.</p>
      <p>Órákkal a szombati nagygyűlés kezdete előtt kiadott közleményében azt írta, "a skót függetlenség még soha nem volt ilyen közelségben. Az már valójában elérhető távolságban van".</p>
      <p>Sturgeon pénteken azt mondta, hogy december vége előtt Londontól kérni fogja egy új függetlenségi népszavazás megtartását. A múlt héten a brit parlament megszavazta, hogy előrehozott parlamenti választást tartsanak az Egyesült Királyságban december 12-én. A szavazást Boris Johnson kormányfő kezdeményezte annak érdekében, hogy megtörje a politikai patthelyzetet az általa Brüsszellel együtt kimunkált brexitmegállapodás érdekében.</p>
      <p>Sturgeon szombati közleményében hangoztatta, a decemberi szavazás Skócia esélye arra, hogy megússza a brexitet és kezébe vegye sorsa alakulását. A politikus egyben arra szólította fel a szavazókat, hogy pártjára, az SNP-re voksoljanak és ezzel erősítsék meg Skócia helyzetét.</p>
      <p>A skót függetlenségről 2014 szeptemberében, vagyis jóval a brit EU-tagságról 2016 nyarán tartott - a kilépést pártolók szűk, 51,89 százalékos többségű győzelmével végződött - népszavazás előtt már tartottak egy referendumot, de akkor az elszakadást ellenzők győztek 55 százalékos többséggel.</p>
      <p>A 2016-os brit EU-tagsági népszavazáson a skótok 62 százaléka viszont a bennmaradásra voksolt, és Nicola Sturgeon azóta többször is kilátásba helyezte, hogy Skóciában újabb népszavazást tartanak a függetlenségről. A skót kormányfő visszatérő érvelése szerint Skócia nem engedheti meg, hogy egyértelműen kinyilvánított bennmaradási szándéka ellenére "kirángassák" az Európai Unióból.</p>
      <p>A konzervatív párti brit kormány már korábban többször is visszautasította az újabb skóciai függetlenségi népszavazás engedélyezésének lehetőségét.</p>
      <p>
        <i>Nyitókép: MTI/EPA/Robert Perry</i>
      </p>
    </article>
  </body>
</html>