<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619563/%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%86%D9%87-%D8%A8%D8%B1%D9%86%D8%A7%D9%85%D9%87-%D8%AF%D8%A7%D8%B1%D8%AF-%D9%86%D9%87-%D8%B2%D9%88%D8%B1-%D9%82%D9%87%D8%B1%D9%85%D8%A7%D9%86%DB%8C-%DA%A9%D9%85%D8%A8%D9%88%D8%AF-%D8%A8%D8%A7%D8%B2%DB%8C%DA%A9%D9%86-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T08:47:00+00:00"/>
    <meta property="og:title" content="پرسپولیس نه برنامه دارد نه «زور» قهرمانی/ کمبود بازیکن وجود ندارد"/>
    <meta property="og:description" content="سرمربی پیشین تیم فوتبال پرسپولیس گفت: این تیم از لحاظ بازیکن هیچ کمبودی ندارد اما با تاکتیک‌های فعلی زور قهرمانی ندارد. ضمن اینکه کادر فنی هم برنامه مشخصی ندارد."/>
  </head>
  <body>
    <article>
      <h1>پرسپولیس نه برنامه دارد نه «زور» قهرمانی/ کمبود بازیکن وجود ندارد</h1>
      <address>
        <time datetime="2019-11-03T08:47:00+00:00">03 Nov 2019, 08:47</time>
      </address>
      <p>
        <i>سرمربی پیشین تیم فوتبال پرسپولیس گفت: این تیم از لحاظ بازیکن هیچ کمبودی ندارد اما با تاکتیک‌های فعلی زور قهرمانی ندارد. ضمن اینکه کادر فنی هم برنامه مشخصی ندارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حمید درخشان در خصوص تساوی بدون گل پرسپولیس مقابل ماشین سازی تبریز گفت: خیلی مشخص بود که ماشین سازی مقابل پرسپولیس بازی بسته ای را انجام می دهد. با این حال پرسپولیس برای استراتژی حریف خود هیچگونه برنامه مشخصی نداشت.</p>
      <p>سرمربی پیشین پرسپولیس افزود: بازیکنان این تیم از لحاظ تاکتیکی به هیچ وجه نتوانستند انتظارات را برآورده کنند. این تیم کمترین موقعیت گلزنی را داشت و این نشان می دهد که زور پرسپولیس به حریفش نمی رسید. البته این موضوع به بازیکنان ربظی ندارد بلکه سیستم بازی تیم نقص و ایراد دارد.</p>
      <p>وی در ادامه به پنالتی چیپ علی علیپور که در آغوش حامد لک دروازه بان ماشین سازی تبریز قرار گرفت اشاره کرد و اذعان داشت: علی علیپور بهترین فرصت را از دست داد. مهاجم در همان لحظه بهترین تصمیم را از دیدگاه خودش می گیرد. در تیم های بزرگ باید کمترین ریسک را در زدن پنالتی به خرج داد. تمرکز علیپور در این صحنه بسیار پایین بود و ضربه ساده ای را زد که نتیجه اش ناراحتی و بی اعصابی تماشاگران بود.</p>
      <p>درخشان درباره ایرادی که از کمبود مهاجم در لیست بازیکنان پرسپولیس گرفته می شود نیز اظهار نظر کرد و گفت: پرسپولیس خیلی بهتر از اینها باید باشد. تیمی که به ورزشگاه آزادی می آید باید از پرسپولیس بترسد اما هفته هاست که این اتفاق نمی افتد. پرسپولیس در هر پست، دو بازیکن خیلی خوب دارد و هیچ مشکلی ندارد.</p>
      <p>سرمربی پیشین پرسپولیس در پایان خاطرنشان کرد: پرسپولیس بازی زیبایی را انجام نمی دهد و زور گلزنی ندارد. تیمی که حملات منسجم انجام نمی دهد شانس کمی هم برای تکرار قهرمانی دارد.</p>
    </article>
  </body>
</html>