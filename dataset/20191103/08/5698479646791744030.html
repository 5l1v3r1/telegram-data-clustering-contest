<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/03/twitter-blocks-hezbollah-tv-station-pages-almanar-lebanon"/>
    <meta property="og:site_name" content="euronews"/>
    <meta property="article:published_time" content="2019-11-03T08:25:51+00:00"/>
    <meta property="og:title" content="توئیتر حساب‌های شبکه وابسته به حزب الله لبنان را مسدود کرد"/>
    <meta property="og:description" content="المنار که یک شبکه تلویزیونی وابسته به گروه حزب الله لبنان است توئیتر را متهم کرده که با این اقدام «تسلیم فشارهای سیاسی» شده است."/>
  </head>
  <body>
    <article>
      <h1>توئیتر حساب‌های شبکه وابسته به حزب الله لبنان را مسدود کرد</h1>
      <address><time datetime="2019-11-03T08:25:51+00:00">03 Nov 2019, 08:25</time> by <a rel="author">یورونیوز فارسی </a></address>
      <p>شرکت توئیتر اکثر حساب های وابسته به شبکه تلویزیونی المنار را در این شبکه اجتماعی مسدود کرد.</p>
      <p>المنار که یک شبکه تلویزیونی وابسته به گروه حزب الله لبنان است توئیتر را متهم کرده که با این اقدام «تسلیم فشارهای سیاسی» شده است. این شبکه تلویزیونی تائید کرده است که اکثر حساب هایش در شبکه اجتماعی توئیتر مسدود شده اند.</p>
      <p>کاربرانی که به صفحه اصلی شبکه المنار در توئیتر مراجعه می کنند با این پیام روبرو می شوند که این شبکه اجتماعی «حساب هایی که مقررات توئیتر را نقض کنند تعلیق می کند.»</p>
      <p>آمریکا از سال ۱۹۹۷ میلادی تاکنون گروه حزب الله لبنان را یک «سازمان تروریستی» محسوب می کند. این در حالی است که حزب الله لبنان حضور پررنگی در عرصه سیاسی این کشور دارد. شماری از اعضای این گروه عضو دولت و پارلمان لبنان هستند.</p>
      <blockquote>در توئیتر جایی برای سازمان های تروریستی غیرقانونی و گروه های افراطی خشن وجود ندارد.<cite>سخنگوی توئیتر</cite></blockquote>
      <p>سخنگوی شبکه اجتماعی توئیتر در واکنش به تعلیق حساب های متعلق به گروه حزب الله لبنان گفت: «در توئیتر جایی برای سازمان های تروریستی غیرقانونی و گروه های افراطی خشن وجود ندارد.»</p>
      <p>حساب های وابسته به شبکه المنار به زبان های انگلیسی، فرانسه و اسپانیایی مسدود شده اند.</p>
      <p>شبکه المنار اعلام کرده که تعلیق حساب های این شبکه در توئیتر بدون هشدار قبلی صورت گرفته است. این رسانه افزوده است که حساب های کاربری آن در توئیتر نزدیک به یک میلیون فالوئر (دنبال کننده) داشته است.</p>
      <p>آمریکا پیش از این شماری از مسئولان عالی رتبه حزب الله لبنان و نمایندگان این گروه در پارلمان این کشور را تحریم کرده بود.</p>
      <p>تعلیق حساب های وابسته به شبکه تلویزیونی المنار در توئیتر در حالی صورت می گیرد که لبنان از دو هفته پیش صحنه اعتراضات گسترده ضددولتی است. سعد حریری، نخست وزیر لبنان به دنبال گسترش دامنه اعتراضات از سمت خود کناره گیری کرده است.</p>
      <figure>
        <img src="https://static.euronews.com/articles/stories/04/27/63/32/808x454_cmsv2_ae85ce7b-fc3d-5d99-adf1-06653eb0f011-4276332.jpg"/>
        <figcaption>حساب مسدود شده شبکه المنار در توئیتر</figcaption>
      </figure>
    </article>
  </body>
</html>