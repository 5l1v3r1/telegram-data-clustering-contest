<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/srce-parajoce-to-77-letnik-vsak-dan-stori-za-svojo-bolno-zeno-245360"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T08:04:00+00:00"/>
    <meta property="og:title" content="Srce parajoče: to 77-letnik vsak dan stori za svojo bolno ženo"/>
    <meta property="og:description" content="Stevan Milijašević (77) iz kraja Glamočani vsak dan z ženo Anđelko (84), ki je na invalidskem vozičku, prehodi več kot pet kilometrov. V tamkajšnji ambulanti ji namreč že osem mesecev dnevno..."/>
  </head>
  <body>
    <article>
      <h1>Srce parajoče: to 77-letnik vsak dan stori za svojo bolno ženo</h1>
      <h2>Z invalidskim vozičkom jo vozi do ambulante, ki je od doma oddaljena več kilometrov.</h2>
      <address><time datetime="2019-11-03T08:04:00+00:00">03 Nov 2019, 08:04</time> by <a rel="author">N. B.</a></address>
      <p><b>Stevan Milijašević </b>(77) iz kraja Glamočani vsak dan z ženo <b>Anđelko </b>(84), ki je na invalidskem vozičku, prehodi več kot pet kilometrov. V tamkajšnji ambulanti ji namreč že osem mesecev dnevno previjajo rano. Anđelka trpi za sladkorno boleznijo, odstraniti so ji morali prste na nogi in del stopala. Kmalu je postala nepokretna.<br/><br/>Ob lepem vremenu se tako vsakodnevno odpravita peš na prevezovanje. Obisk medicinske sestre, ki bi Anđelko oskrbela na domu, stane 10 mark (pet evrov), zato si ga 77-letnik z nizko pokojnino težko privošči.</p>
      <h3>S pokojnino komaj pokrije zdravila</h3>
      <p>Starejši par bližnjih sorodnikov, ki bi jima lahko pomagali, nima, živita le od Stevanove skromne pokojnine, ki komaj pokrije zdravila. Tudi sam je namreč slabega zdravja. K sreči jima je sokrajanka podarila vsaj invalidski voziček, ki jima služi kot prevozno sredstvo.<br/><br/>Na tamkajšnji center za socialno delo par ne more računati. Stevanu in Anđelki tako ostaja le upanje, da se ju bodo patronažne sestre v zimskih mesecih usmilile in jima svojih obiskov ne bodo računale, poroča srbski <i>Kurir</i>.</p>
    </article>
  </body>
</html>