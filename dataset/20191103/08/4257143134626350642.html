<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/03/tuntetesen-emlekeztek-jichak-rabinra"/>
    <meta property="og:site_name" content="infostart"/>
    <meta property="article:published_time" content="2019-11-03T08:00:00+00:00"/>
    <meta property="og:title" content="Tüntetésen emlékeztek Jichák Rabinra"/>
    <meta property="og:description" content="Több tízezres békepárti tüntetésen emlékeztek meg a 24 éve meggyilkolt Jichák Rabinról szombaton Tel-Avivban."/>
  </head>
  <body>
    <article>
      <h1>Tüntetésen emlékeztek Jichák Rabinra</h1>
      <address><time datetime="2019-11-03T08:00:00+00:00">03 Nov 2019, 08:00</time> by <a rel="author">Infostart / MTI</a></address>
      <h3>Több tízezres békepárti tüntetésen emlékeztek meg a 24 éve meggyilkolt Jichák Rabinról szombaton Tel-Avivban.</h3>
      <p>A rendezvényt idén az "Igent a békére, nemet az erőszakra" jelmondat jegyében szervezték meg az 1995-ben meggyilkolt izraeli miniszterelnök emlékére a róla elnevezett téren. Ugyanez volt a jelszava annak a békenagygyűlésnek is, amelyen 24 éve a távozó kormányfőt támadója, Jigál Amír lelőtte.</p>
      <p>A tömegtüntetés fő szónoka ezúttal Beni Ganz kormányfőjelölt, a centrista Kék-fehér párt elnöke volt, aki beszédében az izraeli társadalom különböző csoportjai közti megbékélést sürgette, és nevének említése nélkül bírálta Benjámin Netanjahu miniszterelnököt.</p>
      <p>"A gyűlölet ismét veszélyes fegyverré vált a határokat nem tisztelő politikusok kezében" - figyelmeztetett Ganz. "Rabint a viszálykeltés, az uszítás, a gyűlölet miatt gyilkolták meg. Huszonnégy éve nincs köztünk, de sajnos szégyenünkre az uszítás felüti rút fejét" - tette hozzá.</p>
      <p>A demonstráción felszólalt Simon Sevesz, Rabin egykori kabinetfőnöke, aki Rabinhoz hasonlította Ganzot. Utána Jaron Silberman, a Rabin-gyilkossághoz vezető időket felidéző Szörnyű napok című sorozat rendezője beszélt, valamint a Nők békét hoznak nevű feminista békemozgalom képviselői.</p>
      <p>Jichák Rabin miniszterelnök kötötte meg a palesztinokkal a békefolyamatot megalapozó oslói megállapodást 1993-ban, amiért egy évvel később Simon Peresszel és Jasszer Arafattal együtt Nobel-békedíjat kapott. Rá két évre, 1995. november 4-én egy, a békefolyamatot elutasító izraeli szélsőséges joghallgató, Jigál Amír három lövéssel meggyilkolta, miután egy béketüntetésen beszédet mondott.</p>
      <p>
        <i>Nyitókép: MTI/EPA/Abir Szultan</i>
      </p>
    </article>
  </body>
</html>