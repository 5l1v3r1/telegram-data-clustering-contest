<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/nzf_15_raziv_atakuvaly_ukrainski_pozytsii_na_donbasi_poraneno_dvoh_1682489"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T08:08:00+00:00"/>
    <meta property="og:title" content="НЗФ 15 разів атакували українські позиції на Донбасі, поранено двох захисників"/>
    <meta property="og:description" content="Впродовж минулої доби незаконні збройні формування 15 разів обстріляли українські позиції на Донбасі, поранено двох військових."/>
  </head>
  <body>
    <article>
      <h1>НЗФ 15 разів атакували українські позиції на Донбасі, поранено двох захисників</h1>
      <address>
        <time datetime="2019-11-03T08:08:00+00:00">03 Nov 2019, 08:08</time>
      </address>
      <p>
        <b>Впродовж минулої доби незаконні збройні формування 15 разів обстріляли українські позиції на Донбасі, поранено двох військових.</b>
      </p>
      <p>Про це повідомляє <a href="https://www.facebook.com/pressjfo.news/photos/a.364697644022858/702781403547812/?type=3&amp;theater">пресслужба</a> штабу Об’єднаних сил.</p>
      <p>«Противник обстрілював позиції підрозділів Об’єднаних сил із заборонених Мінськими домовленостями мінометів калібру 120 мм, а також гранатометів різних систем, великокаліберних кулеметів та іншої стрілецької зброї», – йдеться у повідомленні.</p>
      <p>Зазначається, що в районі відповідальності оперативно-тактичного угруповання «СХІД» противник здійснив 6 обстрілів: поблизу Новогригорівки – з мінометів калібру 120 мм; біля Авдіївки – з РПГ, автоматичних гранатометів, великокаліберних кулеметів та стрілецької зброї; неподалік Талаківки – зі станкових автоматичних гранатометів; двічі неподалік Водяного, що на Приазов’ї – з автоматичних гранатометів та великокаліберних кулеметів; біля Павлополя – зі стрілецької зброї.</p>
      <p>Крім того, в районі відповідальності оперативно-тактичного угруповання «ПІВНІЧ» противник здійснив 9 обстрілів: біля Новозванівки – з ручних протитанкових та автоматичних гранатометів; тричі неподалік Новолуганського – зі стрілецької зброї та станкових протитанкових і автоматичних гранатометів; двічі поблизу Хутора Вільного – зі стрілецької зброї; неподалік Луганського – з великокаліберних кулеметів та ручних протитанкових гранатометів; біля Шумів – зі станкових протитанкових гранатометів та стрілецької зброї; поблизу Зайцевого – з СПГ, стрілецької зброї та автоматичних гранатометів.</p>
      <p>«Вчора, 2 листопада, поранень внаслідок обстрілів зазнали два військовослужбовці Об’єднаних сил», – повідомили у штабі.</p>
      <p>Нагадаємо, третього листопада на ділянці №2 <a href="https://zik.ua/news/2019/11/02/shtab_oos_3_lystopada_u_zolote4_rozpochnut_rozminuvannya_i_demontazh_sporud_1682363">у районі населеного пункту Золоте-4</a> Луганської області розпочнуться заходи з пошуку та знищення вибухонебезпечних предметів і демонтажу споруд.</p>
      <related>
        <h4>читайте також</h4>
        <a href="https://zik.ua/news/2019/11/02/nzf_13_raziv_porushyly_tyshu_na_donbasi__strilyaly_iz_zaboronenyh_minometiv_1682117"/>
        <a href="https://zik.ua/news/2019/11/01/doba_na_donbasi_15_obstriliv_dvoie_ukrainskyh_viyskovyh_otrymaly_poranennya_1681233"/>
        <a href="https://zik.ua/news/2019/10/31/stskk_zaklykaie_sposterigachiv_obsye_zafiksuvaty_fakty_porushen_tyshi_z_boku_1680507"/>
        <a href="https://zik.ua/news/2019/10/31/nzf_gatyly_iz_zaboronenyh_minometiv_kulemetiv_ta_bmp_na_donbasi__shtab_oos_1680399"/>
      </related>
    </article>
  </body>
</html>