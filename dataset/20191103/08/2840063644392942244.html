<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/03/alan-kurdi-taranto_ggLOmIkEp4pu4V68gyA4FI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-03T08:58:00+00:00"/>
    <meta property="og:title" content="Alan Kurdi e Asso 30 in porto, sbarcano i migranti"/>
    <meta property="og:description" content="La prima nave è approdata al porto di Taranto, la seconda a Pozzallo"/>
  </head>
  <body>
    <article>
      <h1>Alan Kurdi e Asso 30 in porto, sbarcano i migranti</h1>
      <address>
        <time datetime="2019-11-03T08:58:00+00:00">03 Nov 2019, 08:58</time>
      </address>
      <p>E' approdata al porto di Pozzallo la nave ‘Asso 30’ con 151 migranti a bordo. Sono 134 uomini, 13 donne e 4 minori. Prima delle operazioni di sbarco, che si sono ultimate, sono saliti a bordo, medici, operatori e forze dell’ordine. Una donna in stato di gravidanza e un uomo con problemi di salute sono stati trasportati in ospedale per controlli.</p>
      <p>Mentre <b>è approdata questa mattina al porto di Taranto</b> la nave ‘<a href="https://www.adnkronos.com/fatti/cronaca/2019/11/01/alan-kurdi-settimo-giorno-senza-porto-evacuata-enne_YGeL5Kk0AfxqjkkvWz2bqJ.html">Alan Kurdi</a>’. Sono 5 i minori non accompagnati identificati al momento tra gli 88 migranti sbarcati. “Si è svolto tutto in modo tranquillo”, riferisce all'Adnkronos l'assessore al Welfare del Comune di Taranto Gabriella Ficocelli presente sul posto insieme all'assessore alla Polizia Municipale Gianni Cataldino.</p>
      <p>Le operazioni di sbarco sono state coordinate dalla Prefettura. Hanno operato anche gli agenti della Polizia di Stato, della Municipale, il 118, la Croce Rossa e l'associazione onlus 'Noi e Voi' che si occupa dell'accoglienza all'hotspot di Taranto dove i migranti si stanno recando a bordo di pullman e dove è pronto per ciascuno un kit per la doccia, indumenti intimi, tute, scarpe. C'è solo una donna. Gli altri sono tutti uomini. Al momento non è nota la loro provenienza o etnia. "Sono tutti risultati in buona salute, da quanto emerso dalle prime indagini della Croce Rossa e dal 118. Solo un po’ provati dal viaggio", spiega l'assessore Ficocelli. Nell'hotspot dovrebbero restare solo una giornata. Da quanto emerso nei giorni scorsi Germania e Francia accoglieranno 60 migranti, il Portogallo 5 e l'Irlanda 2. In Italia dovrebbero rimanere in 21.</p>
    </article>
  </body>
</html>