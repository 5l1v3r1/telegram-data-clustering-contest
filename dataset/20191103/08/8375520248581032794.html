<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/zelenskij-privitav-artileristiv-z-profesijnim-svjatom-i-poprosiv-jih-trimati-poroh-suhim-637321.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T08:47:12+00:00"/>
    <meta property="og:title" content="Зеленський привітав артилеристів з професійним святом і попросив їх «тримати порох сухим»"/>
    <meta property="og:description" content="Він побажав воїнам і їх родинам міцного здоров’я, благополуччя та незламної віри у нашу перемогу"/>
  </head>
  <body>
    <article>
      <h1>Зеленський привітав артилеристів з професійним святом і попросив їх «тримати порох сухим»</h1>
      <address>
        <time datetime="2019-11-03T08:47:12+00:00">03 Nov 2019, 08:47</time>
      </address>
      <h4>Він побажав воїнам і їх родинам міцного здоров’я, благополуччя та незламної віри у нашу перемогу</h4>
      <p>Президент Володимир Зеленський, вітаючи воїнів і ветеранів ракетних військ та артилерії з професійним святом, попросив їх тримати «порох сухим» і бути одними із гарантів тиші по усій лінії зіткнення.</p>
      <p>Про це йдеться у привітанні глави держави, розміщеному на його <a href="https://www.president.gov.ua/news/vitannya-prezidenta-ukrayini-voyinam-ta-veteranam-raketnih-v-58189">сайті</a>.</p>
      <p>«Вимагаю від вас і сьогодні, в умовах розведення військ, тримати «порох сухим» та бути одними із гарантів тиші, миру і безпеки по усій лінії зіткнення», – підкреслив Зеленський.</p>
      <p>Він побажав воїнам і їх родинам міцного здоров’я, благополуччя та незламної віри у нашу перемогу.</p>
      <p>День ракетних військ і артилерії відзначається згідно з указом Президента від 31 жовтня 1997 року. Ракетні війська та артилерія – рід Сухопутних військ ЗСУ, що складаються зі з’єднань оперативно-тактичних і тактичних ракет, з’єднань і частин гаубичної, гарматної, реактивної і протитанкової артилерії, артилерійської розвідки, мінометних підрозділів і підрозділів протитанкових керованих ракет. Він призначений для ураження рухомої сили, танків, артилерії, протитанкових засобів противника, авіації, об’єктів протиповітряної оборони та інших важливих об’єктів при веденні бою. Ракетні війська та артилерія є основною вогневою силою в військових операціях, які проводяться Сухопутними військами, і виконують до 65-70% загального обсягу завдання з вогневого враження противника.</p>
      <p>Нагадаємо, народний депутат України та лідер партії «Голос» Святослав <a href="https://glavcom.ua/country/politics/vakarchuk-obureniy-nerishuchistyu-zelenskogo-637261.html">Вакарчук вважає, що президент Володимир Зеленський повинен як гарант реалізувати свій план</a> по поверненню миру на Донбасі, а не питати в людей, що йому робити.</p>
      <blockquote>
        <b>Читайте також: <a href="https://glavcom.ua/news/rozvedennya-viysk-na-donbasi-kolishniy-minskiy-peremovnik-rozkazav-yak-rosiya-i-obsje-duryat-uves-svit-636894.html">Колишній представник України у Тристоронній контактній групі з мирного врегулювання ситуації на Донбасі Євген Марчук розповів про викривлене у звітах спостережної місії ОБСЄ висвітлення реального стану справ на неконтрольованій частині українсько-російського державного кордону.</a></b>
      </blockquote>
      <related>
        <a href="https://glavcom.ua/columns/ig_lyashenko/borotba-za-vladu-u-kijevi-zatishshya-pered-bureyu-637289.html"/>
        <a href="https://glavcom.ua/news/tramp-anonsuvav-zustrich-iz-zelenskim-u-bilomu-domi-637283.html"/>
        <a href="https://glavcom.ua/country/incidents/tsijeji-dobi-okupanti-shist-raziv-porushuvali-rezhim-tishi-striljali-iz-vazhkoji-zbroji-637247.html"/>
      </related>
    </article>
  </body>
</html>