<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739804"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T08:23:00+00:00"/>
    <meta property="og:title" content="&quot;โมดี&quot;ยกอาเซียนเป็น&quot;หัวใจ&quot; นโยบาย&quot;มองตะวันออก&quot;"/>
    <meta property="og:description" content="นายกรัฐมนตรีนเรนทรา โมดี กล่าวว่าอาเซี่ยนมีความสำคัญอย่างมากต่ออินเดียในฐานะเป็นภูมิภาคซึ่งเป็น 'แกนกลาง' ของแผนยุทธศาสตร์ 'มองตะวันออก' และหวังการยกระดับความร่วมมือในทุกด้าน"/>
  </head>
  <body>
    <article>
      <h1>"โมดี"ยกอาเซียนเป็น"หัวใจ" นโยบาย"มองตะวันออก"</h1>
      <address>
        <time datetime="2019-11-03T08:23:00+00:00">03 Nov 2019, 08:23</time>
      </address>
      <p>
        <b>นายกรัฐมนตรีนเรนทรา โมดี กล่าวว่าอาเซี่ยนมีความสำคัญอย่างมากต่ออินเดียในฐานะเป็นภูมิภาคซึ่งเป็น "แกนกลาง" ของแผนยุทธศาสตร์ "มองตะวันออก" และหวังการยกระดับความร่วมมือในทุกด้าน</b>
      </p>
      <p>สำนักข่าวต่างประเทศรายงานจากกรุงเทพมหานคร เมื่อวันที่ 3 พ.ย.ว่านายกรัฐมนตรีนเรนทรา โมดี ผู้นำอินเดีย กล่าวเมื่อวันอาทิตย์ ต่อที่ประชุมอาเซียน-อินเดีย ครั้งที่ 16 ซึ่งเป็นหนึ่งในการหารือกลุ่มย่อยที่สำคัญของการประชุมสุดยอดสมาคมประชาชาติแห่งเอเชียตะวันออกเฉียงใต้ ( อาเซียน ) ครั้งที่ 35 ซึ่งไทยเป็นประธานในปีนี้ ว่าตอนนี้อาเซียนเป็นภูมิภาคที่กำลังมีบทบาทมากขึ้นอย่างต่อเนื่องต่อภูมิภาคอินโด-แปซิฟิก ดังนั้นการยกระดับความร่วมมือระหว่างอาเซียนกับอินเดียในด้านความมั่นคง ทั้งทางบก ทางทะเล และทางอากาศจะช่วยกระตุ้นเศรษฐกิจและการขยายตลาดของทั้งสองฝ่ายได้เช่นกัน โดยโมดีกล่าวว่าจะเป็นการเชื่อมโยงไปถึงการพัฒนาด้านเกษตรกรรม วิศวกรรม เทคโนโลยีดิจิทัล และการวิจัยทางวิทยาศาสตร์</p>
      <figure>
        <iframe src="https://www.youtube.com/embed/BcplS2u8K-8" width="640" height="360" data-service="Youtube" scrolling="no"/>
      </figure>
      <p>
        <b>Bharatiya Janata Party</b>
      </p>
      <figure>
        <img src="https://www.dailynews.co.th/admin/upload/20191103/news_nCyJSUshWt153639_533.jpg?v=20191104063?v=9749"/>
      </figure>
      <p>ทั้งนี้ ผู้นำอินเดียกล่าวถึงแผนยุทธศาสตร์ “มองตะวันออก” ของรัฐบาลนิวเดลีชุดปัจจุบัน ว่าเป็นหนึ่งในโครงสร้างสำคัญของนโยบายอินโด-แปซิฟิกตามวิสัยทัศน์ของอินเดีย ซึ่งยกให้อาเซียนคือภูมิภาคที่เป็น “แกนกลาง” ของแผนยุทธศาสตร์มองตะวันออก การบูรณาการทางเศรษฐกิจกับอาเซียนเป็นสิ่งที่อินเดียให้ความสำคัญเป็นอย่างยิ่ง จากแนวโน้มการค้าระหว่างทั้งสองฝ่ายที่มีแต่ “ยกระดับสูงขึ้น” มาตลอด โดยในช่วง 17 ปีที่ผ่านมา มูลค่าการลงทุนของอินเดียในอาเซียนสูงถึง 70,000 ล้านดอลลาร์สหรัฐ ( ราว 2.1 ล้านล้านบาท ) คิดเป็น 17% ของงบประมาณด้านการลงทุนโดยตรงจากต่างประเทศ ( เอฟดีไอ ) ที่อินเดียจัดสรรในช่วงเวลาดังกล่าว.<br/><br/><b>เครดิตภาพ : AFP</b><br/> </p>
    </article>
  </body>
</html>