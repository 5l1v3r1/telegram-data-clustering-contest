<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/ruixats-ponent-protagonitzaran-final-setmana_0_2337366349.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T08:13:24+00:00"/>
    <meta property="og:title" content="Alguns ruixats i el vent de ponent protagonitzaran el final del cap de setmana"/>
    <meta property="og:description" content="Els ruixats del matí deixaran pas a una tarda més assolellada amb un vent de ponent que bufarà fort"/>
  </head>
  <body>
    <article>
      <h1>Alguns ruixats i el vent de ponent protagonitzaran el final del cap de setmana</h1>
      <h2>Els ruixats del matí deixaran pas a una tarda més assolellada amb un vent de ponent que bufarà fort</h2>
      <address>
        <time datetime="2019-11-03T08:13:24+00:00">03 Nov 2019, 08:13</time>
      </address>
      <p>Aquesta nit el pas d’una nova línia frontal ha deixat precipitacions moderades al Pirineu, fins a 22 litres/m2 al Port del Comte i quantitats més modestes a la resta de la serralada, en general, inferiors als 10 lires/m2. Tot i el pas del front, aquest matí de diumenge ens hem llevat altra cop amb valors molt atípics per l’època. Les temperatures els hi ha costat baixar dels 10ºC a l’interior a causa dels núvols i, a la costa, han quedat al voltant dels 16ºC una jornada més. Valors que semblen més de finals d’estiu que no pas d’avançada tardor.</p>
      <p>Al llarg del matí, els núvols encara seran compactes a molts indrets de la meitat nord del país on hi haurà ruixats fins al migdia a les comarques de Girona principalment. Al llarg de la tarda, el sol s’imposarà a tot el país i ho farà juntament amb un vent de ponent i mestral que s’enfortirà bruscament a partir del migdia. Compte en aquest sentit si heu de realitzar activitats a l’aire lliure. El Servei Meteorològic de Catalunya ja ha alertat de la possibilitat que se superin els 90 km/h a moltes comarques del nord de Tarragona i sud de Barcelona.</p>
      <figure>
        <a href="https://www.ara.cat/2019/11/03/imatges/Rafegues-previstes-GFS-Ara-Meteo_2337376389_67099603_630x486.png">
          <img src="https://www.ara.cat/2019/11/03/imatges/Rafegues-previstes-GFS-Ara-Meteo_2337376389_67099603_630x486.png"/>
        </a>
        <figcaption>Ràfegues màximes de vent previstes per aquest diumenge / GFS 0.25 / Ara Méteo</figcaption>
      </figure>
      <p>Les temperatures quedaran clarament més curtes aquest migdia de diumenge i en prou feines superaran els 20ºC als indrets més càlids del litoral sud. La propera nit ja serà clarament més freda que les anteriors. Dilluns el vent de ponent seguirà bufant amb ganes i això provocarà que l’ambient es torni a reescalfar en sectors litorals, on es podrien superar de nou els 20ºC amb certa facilitat.</p>
      <figure>
        <a href="https://www.ara.cat/2019/11/03/imatges/Diferencia-temperatures-GFS-Ara-Meteo_2337376390_67099681_630x486.png">
          <img src="https://www.ara.cat/2019/11/03/imatges/Diferencia-temperatures-GFS-Ara-Meteo_2337376390_67099681_630x486.png"/>
        </a>
        <figcaption>Diferència temperatures màximes d'aquest diumenge, respecte a dilluns / GFS 0.25 / Ara Méteo</figcaption>
      </figure>
      <p>De cara a la tarda, arribarà una nova línia frontal que deixarà xàfecs preferentment a la meitat nord de Catalunya i vindran acompanyats d’una forta davallada dels termòmetres. Una davallada que es farà definitiva. Dimarts ens llevarem amb un ambient molt més propi per les dates amb temperatures que podran ser fins a 10ºC inferiors a les d’aquest passat dissabte.</p>
      <figure>
        <a href="https://www.ara.cat/2019/11/03/imatges/Diiferencia-temperatures-GFS-Ara-Meteo_2337376391_67099759_630x486.png">
          <img src="https://www.ara.cat/2019/11/03/imatges/Diiferencia-temperatures-GFS-Ara-Meteo_2337376391_67099759_630x486.png"/>
        </a>
        <figcaption>Diiferència de temperatures màximes previstes per dimarts respecte aquest diumenge / GFS 0.25 / Ara Méteo</figcaption>
      </figure>
      <h3>Més fred a finals de setmana</h3>
      <p>A partir de dimecres i en dies posteriors, sembla que deixarem enrere definitivament l’ambient tan càlid que em tingut aquesta tardor fins al moment. Les temperatures baixaran d’una manera contundent i, les primeres glaçades, podrien arribar fins a sectors del prelitoral de forma tímida. L’ambient de tardor avançada s’imposarà definitivament però amb poques precipitacions fora del Pirineu, on la neu anirà baixant de cota a mesura que avanci la setmana.</p>
      <figure>
        <a href="https://www.ara.cat/2019/11/03/imatges/Temperatura-divendres-GFS-Ara-Meteo_2337376392_67099837_630x486.png">
          <img src="https://www.ara.cat/2019/11/03/imatges/Temperatura-divendres-GFS-Ara-Meteo_2337376392_67099837_630x486.png"/>
        </a>
        <figcaption>Temperatura màxima prevista per divendres / GFS 0.25 / Ara Méteo</figcaption>
      </figure>
      <figure>
        <a href="https://www.ara.cat/2019/11/03/imatges/Temperatura-divendres-GFS-Ara-Meteo_2337376393_67099915_630x486.png">
          <img src="https://www.ara.cat/2019/11/03/imatges/Temperatura-divendres-GFS-Ara-Meteo_2337376393_67099915_630x486.png"/>
        </a>
        <figcaption>Temperatura mínima prevista per divendres al matí / GFS 0.25 / Ara Méteo</figcaption>
      </figure>
    </article>
  </body>
</html>