<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=944736"/>
    <meta property="og:site_name" content="Andhrajyothy"/>
    <meta property="article:published_time" content="2019-11-03T01:13:25+00:00"/>
    <meta property="og:title" content="రిఫండ్‌ రాలేదా..?"/>
    <meta property="og:description" content="Ph: 88865 47666 ప్రవేశం ఉచితం ADVT"/>
  </head>
  <body>
    <article>
      <h1>రిఫండ్‌ రాలేదా..?</h1>
      <address>
        <time datetime="2019-11-03T01:13:25+00:00">03 Nov 2019, 01:13</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com</aside>
      <p><a href="http://www.annapurnamarriages.com/">Ph: 88865 47666<br/>ప్రవేశం ఉచితం</a> ADVT</p>
      <ul>
        <li>
          <b>బ్యాంక్‌ ఖాతాను ధ్రువీకరించారా? </b>
        </li>
        <li>
          <b>ఈ-ఫైలింగ్‌ అకౌంట్‌ను చెక్‌ చేశారా?</b>
        </li>
        <li>
          <b>డిపార్ట్‌మెంట్‌ సమాచారం అందిందా?</b>
        </li>
      </ul>
      <p>
        <b>ఆదాయ పన్ను (ఐటీ) రిటర్నుల సమర్పణ, పన్ను చెల్లింపు తంతు ముగిసి చాలా రోజులైంది. పన్ను రిఫండ్‌ చెల్లింపులూ జరుగుతున్నాయ్‌. ఒకవేళ మీకు ఇంకా రిఫండ్‌ అందలేదా ? అయితే, మీరు పలు అంశాలను పునః పరిశీలించుకోవాల్సి ఉంటుంది. అవేంటో తెలుసుకుందాం..</b>
      </p>
      <p> </p>
      <p>మీకింకా ఆదాయ పన్ను రిఫండ్‌ అందలేదా..? అయితే ఐటీ శాఖకు మీరింకా మీ బ్యాంక్‌ ఖాతాను ధ్రువీకరించి ఉండకపోవచ్చు. ఎందుకైనా మంచిది ఒకసారి పరిశీలించుకోండి. ఈ ఏడాది నుంచి కేవలం ఈ-రిఫండ్లను జారీ చేయనున్నట్లు పన్ను డిపార్ట్‌మెంట్‌ తెలిపింది. అది కూడా పన్ను చెల్లింపుదారు బ్యాంక్‌ ఖాతాలో నేరుగా జమ చేయడం జరుగుతుందని స్పష్టం చేసింది. ఇందుకోసం పన్ను మదింపుదారు తన బ్యాంక్‌ ఖాతాను పాన్‌ (శాశ్వత ఖాతా నంబరు)తో అనుసంధానించడంతోపాటు ధ్రువీకరించడం తప్పనిసరి చేసింది. రిఫండ్ల జారీకి అమలులోకి వచ్చిన కొత్త నిబంధన గురించి ఇంకా చాలా మంది పన్ను చెల్లింపుదారులకు అవగాహన ఉండకపోవచ్చని టాక్స్‌ కన్సల్టెంట్లు అంటున్నారు. కాబట్టి రిఫండ్‌ జాప్యమైనట్లైతే బ్యాంక్‌ అకౌంట్‌ వ్యాలిడేషన్‌(ధ్రువీకరణ) ప్రక్రియను పూర్తి చేశామా లేదాని ముందుగా చెక్‌ చేసుకోవాలని వారు సూచిస్తున్నారు.</p>
      <p> </p>
      <p>
        <b>రిటర్నులను ధ్రువీకరించారా?</b>
      </p>
      <p>మీరు రిటర్నులను ధ్రువీకరించకపోయినా.. పన్ను రిటర్నుల్లోని రిఫండ్‌ క్లెయిమ్‌కు, పొందుపర్చిన సమాచారానికి పొంతన లేకపోయినా ఐటీ డిపార్ట్‌మెంట్‌ రిఫండ్‌ను నిలిపివేస్తుందని టాక్స్‌ కన్సల్టెంట్లు చెబుతున్నారు.</p>
      <p> </p>
      <p>
        <b>బ్యాంక్‌ ఖాతా అనుసంధానమిలా..</b>
      </p>
      <ul>
        <li>ముందుగా మీ ఈ-ఫైలింగ్‌ అకౌంట్‌లోకి లాగిన్‌ కావాలి.</li>
        <li>ప్రొఫైల్‌ సెట్టింగ్స్‌లోకి వెళ్లి ‘ప్రీ-వ్యాలిడేట్‌ బ్యాంక్‌ అకౌంట్‌’ ఆప్షన్‌ను ఎంచుకోండి.</li>
        <li>మీ పేరు, పుట్టిన తేదీ, మొబైల్‌ నంబరు, బ్యాంక్‌ అకౌంట్‌ తదితర వివరాలను పొందుపర్చండి.</li>
        <li>పన్ను డిపార్ట్‌మెంట్‌కిచ్చిన, బ్యాంక్‌ వద్దనున్న వివరాలు సరిపోలితేనే అకౌంట్‌ ధ్రువీకరణ ప్రక్రియ పూర్తవుతుంది. లేదంటే పన్ను శాఖ, బ్యాంక్‌ వద్దనున్న వివరాల్లో ఏదో ఒకదాన్ని సవరించుకోవాల్సి ఉంటుంది.</li>
      </ul>
      <p>
        <b>రిటర్నులు సమర్పించిన తర్వాత..</b>
      </p>
      <ul>
        <li>పన్ను చెల్లింపుదారు ఐటీ రిటర్ను ఫైల్‌ చేశాక, డిపార్ట్‌మెంట్‌ దాని మదింపు జరుపుతుంది. మదింపు ఫలితాన్ని పన్ను చెల్లింపుదారుకు తెలియజేస్తుంది. రిటర్నుల మదింపులో అంకెల్లో తప్పులు, పన్ను లెక్కింపు, పన్ను చెల్లింపు ధ్రువీకరణ వంటి అంశాలను పరిశీలిస్తుంది. ఐటీ చట్టం సెక్షన్‌ 143 (1) ప్రకారంగా మదింపు ఫలితంపై సమాచారం అందజేస్తుంది.</li>
        <li>ఇంకా రిఫండ్‌ జారీ కాకపోతే సెక్షన్‌ 143 (1) ప్రకారంగా ఐటీ శాఖ నుంచి సమాచారం అందిందా లేదా చెక్‌ చేసుకోండి. ఇంకా సమాచారం అందకపోయినట్లయితే, ఇంకా మీ రిటర్నుల మదింపు జరగలేదని అర్థం.</li>
        <li>సెక్షన్‌ 143 (1) ప్రకారంగా డిపార్ట్‌మెంట్‌ పంపిన సమాచారంలో రిఫండ్‌ రావాల్సినట్లు కన్పిస్తున్నది. కానీ, ఇప్పటికీ జారీ కాకపోతే మీ బ్యాంక్‌ ప్రీ-వ్యాలిడేషన్‌ జరిగిందా లేదా పరిశీలించుకోవాలి. ఒకవేళ బ్యాంక్‌ ఖాతాను ధ్రువీకరించనట్లయితే, ముందుగా ఆ ప్రక్రియను పూర్తి చేయండి.</li>
        <li>ఒకవేళ మీరు సమర్పించిన రిటర్నుల్లో ఏవైనా తప్పులున్నా రిఫండ్‌ జారీ కాదు. సాధారణంగా ఐటీ డిపార్ట్‌మెంట్‌ రిటర్నుల్లో ఏమైనా సమస్యలుంటే ఈ-ఫైలింగ్‌ ఖాతాకు సమాచారం పంపుతుంది. కాబట్టి రిఫండ్‌ జాప్యమైతే ఈ-ఫైలింగ్‌ ఖాతానూ చెక్‌ చేసుకోవాలి. డిపార్ట్‌మెంట్‌ ఎత్తి చూపిన సమస్యను పరిష్కరించే వరకు మీ పన్ను రిఫండ్‌ ప్రాసెసింగ్‌ జరగదు.</li>
      </ul>
      <p> </p>
      <p>
        <b>రిటర్ను ప్రాసెస్‌ స్టేటస్‌ తెలుసుకోండిలా..</b>
      </p>
      <p>ఈ-ఫైలింగ్‌ హోమ్‌పేజ్‌లో క్విక్‌ లింక్స్‌లోని ‘ఐటీఆర్‌ స్టేటస్‌’ ఆప్షన్‌ను ఎంచుకోండి</p>
      <p>మీ పాన్‌ నంబరు, ఐటీ రిటర్నులు స్వీకరించినట్లు రుజువు కోసం ఇచ్చే రశీదు (అక్నాలెడ్జ్‌మెంట్‌) నంబరుతోపాటు కాప్చా కోడ్‌ ఎంటర్‌ చేయడం ద్వారా రిటర్ను ప్రాసెస్‌ స్టేటస్‌ తెలుసుకోవచ్చు.</p>
    </article>
  </body>
</html>