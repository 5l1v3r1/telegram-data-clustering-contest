<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739740"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T01:34:00+00:00"/>
    <meta property="og:title" content="คู่เจรจาลุ้นท่าทีอินเดียชี้ชะตาข้อตกลง &quot;อาร์เซ็ป&quot;"/>
    <meta property="og:description" content="ความตกลงการค้าเสรีขนาดใหญ่ที่สุด 'อาร์เซ็ป' ที่ริเริ่มโดยอาเซียน จะได้ไปต่อหรือไม่ ขึ้นอยู่กับท่าทีของอินเดียเพียงประเทศเดียวแล้วในตอนนี้"/>
  </head>
  <body>
    <article>
      <h1>คู่เจรจาลุ้นท่าทีอินเดียชี้ชะตาข้อตกลง "อาร์เซ็ป"</h1>
      <address>
        <time datetime="2019-11-03T01:34:00+00:00">03 Nov 2019, 01:34</time>
      </address>
      <p>
        <b>ความตกลงการค้าเสรีขนาดใหญ่ที่สุด "อาร์เซ็ป" ที่ริเริ่มโดยอาเซียน จะได้ไปต่อหรือไม่ ขึ้นอยู่กับท่าทีของอินเดียเพียงประเทศเดียวแล้วในตอนนี้</b>
      </p>
      <p>สำนักข่าวต่างประเทศรายงานจากกรุงเทพมหานคร เมื่อวันที่ 3 พ.ย. โดยอ้างจากแหล่งข่าวด้านการทูตของจีน ญี่ปุ่น และเกาหลีใต้ ตลอดจนสมาชิกสมาคมประชาชาติแห่งเอเชียตะวันออกเฉียงใต้ ( อาเซียน ) ว่าการเจรจาความตกลงหุ้นส่วนทางเศรษฐกิจระดับภูมิภาค ( อาร์เซ็ป ) "คืบหน้าไปมาก" โดยอาเซียนทั้ง 10 ประเทศ และคู่เจรจาอีก 5 ประเทศ ได้แก่จีน ญี่ปุ่น เกาหลีใต้ ออสเตรเลีย และนิวซีแลนด์ "เห็นชอบในหลักการพื้นฐาน" เรียบร้อยแล้ว หมายความว่าเหลืออีกเพียงประเทศเดียวคืออินเดีย  ซึ่งทุกฝ่ายเชื่อว่าหากรัฐบาลนิวเดลี "ประนีประนอม" การประการบรรลุข้อตกลงอาร์เซปจะเกิดขึ้นทันตามกำหนดคือในวันจันทร์ที่ 4 พ.ย. นี้<br/> </p>
      <figure>
        <iframe data-src="https://twitter.com/TimesNow/status/1190528977665851392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/CNNnews18/status/1190457904920313856?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่นายกรัฐมนตรีนเรนทรา โมดี กล่าวว่าอินเดียหวังให้คู่เจรจาทุกประเทศ "มีความมุ่งมั่นและจริงจังกว่านี้" เกี่ยวกับการยกระดับอุตสาหกรรมการบริการ แม้รัฐบาลนิวเดลีเชื่อมั่นใน "ผลลัพธ์ที่สมดุล" จากการหารืออาร์เซ็ป ผู้นำอินเดียกล่าวด้วยว่า ทุกข้อเสนอของรัฐบาลนิวเดลีนั้นตั้งอยู่บนพื้นฐานของความเป็นจริงและความจริงใจ อีกทั้งเป็นข้อเสนอที่ "สมเหตุสมผล" อินเดียจึงหวังเป็นอย่างยิ่งว่าการเจรจาอาร์เซ็ป "ในขั้นตอนสุดท้าย" จะสามารถสร้างผลประโยชน์ให้คู่เจรจาได้อย่างเท่าเทียมกัน<br/><br/>ทั้งนี้ ข้อเสนอที่อินเดียผลักดันมานานรวมถึงการเคลื่อนไหวอย่างเสรีของแรงงาน และการเปิดตลาดให้กับสินค้า "อย่างจำเพาะเจาะจง ที่มีการลดอัตราภาษีและอยู่ภายใต้การพิทักษ์ด้านทรัพย์สินทางปัญญา สื่ออย่างมีนัยว่า อินเดียกังวลกับ "การไหลทะลัก" ของสินค้าจากจีน สอดคล้องกับท่าทีซึ่งชัดเจนขึ้นตั้งแต่ปีที่แล้ว ว่าอินเดียต้องการให้อาร์เซ็ปบรรจุข้อกำหนดเกี่ยวกับเพิ่มความเข้มแข็งในมาตรการปกป้องการนำเข้าสินค้า</p>
      <figure>
        <img src="https://www.dailynews.co.th/admin/upload/20191103/news_nVxvaNSGmM084648_533.jpg?v=20191103094?v=5997"/>
      </figure>
      <p> <br/>อนึ่ง อาเซียนเป็นฝ่ายร่วมกันริเริ่มแนวคิดอาร์เซ็ป เมื่อปี 2555 และการเจรจาดำเนินเรื่อยมาตั้งแต่ปี 2556 หากประสบความสำเร็จโดยมีการลงนามในปีนี้ และการให้สัตยาบันของรัฐสภาแต่ละประเทศเพื่อให้ข้อตกลงมีผลบังคับใช้ภายในปี 2563 มูลค่าผลิตภัณฑ์มวลรวมในประเทศ ( จีดีพี ) ของสมาชิกอาร์เซ็ปทั้งหมดจะมีสัดส่วนรวมกันคิดเป็น 1 ใน 3 ของโลก ถือเป็นเขตการค้าเสรีขนาดใหญ่ที่สุด.<br/><br/><b>เครดิตภาพ : AFP, REUTERS</b></p>
    </article>
  </body>
</html>