<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739706"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T01:00:00+00:00"/>
    <meta property="og:title" content="กราบหัวใจ10ขวบทนทรมาน เป็นมะเร็งดูแลยายอัมพฤกษ์"/>
    <meta property="og:description" content="สัปดาห์นี้เปิดชีวิตเด็ก 10 ขวบ “น้องโอปอ” ผู้ป่วยมะเร็งเม็ดเลือดขาวหัวใจแกร่งดั่งหิน อดทนต่อสู้กับความเจ็บปวดจากการรักษา หวังรอดชีวิตอยู่กับตาและดูแลยายวัย 50 ปีป่วยอัมพฤกษ์"/>
  </head>
  <body>
    <article>
      <h1>กราบหัวใจ10ขวบทนทรมาน เป็นมะเร็งดูแลยายอัมพฤกษ์</h1>
      <address>
        <time datetime="2019-11-03T01:00:00+00:00">03 Nov 2019, 01:00</time>
      </address>
      <p>
        <b>สัปดาห์นี้เปิดชีวิตเด็ก 10 ขวบ “น้องโอปอ” ผู้ป่วยมะเร็งเม็ดเลือดขาวหัวใจแกร่งดั่งหิน อดทนต่อสู้กับความเจ็บปวดจากการรักษา หวังรอดชีวิตอยู่กับตาและดูแลยายวัย 50 ปีป่วยอัมพฤกษ์</b>
      </p>
      <p>ถ้าคุณจำได้ตอนที่คุณอายุ 10 ขวบ ในตอนนั้นกำลังทำอะไรอยู่ บางคนมีพ่อแม่พาไปเที่ยวห้างฯ ได้กินขนม ไอศกรีม ได้เล่นสวนสนุก วิ่งหยอกล้อกับเพื่อน หรือได้ไปเที่ยวเล่นตามสถานที่ต่าง ๆ แต่ยังมีเด็กผู้หญิงวัยเพียง 10 ขวบคนหนึ่ง ที่ชีวิตในช่วงเวลาแบบนั้นได้ขาดหายไปด้วยความจำเป็น<br/> <br/>เธอชื่อ <b>“น้องโอปอ”</b> ต้องแบกรับหน้าที่ดูแลคนป่วย คนพิการสมาชิกในครอบครัว แต่ที่ต้องชื่นชมหัวใจของเธอยิ่งไปกว่านั้น ในขณะที่เธอมีหน้าที่ดูแลคนในครอบครัว ตัวของเธอเองก็ป่วยเป็น…<b>โรคมะเร็งเม็ดเลือดขาว </b>ปัจจุบันเธอต้องรักษาตัวทำคีโม สู้กับความเจ็บปวดทรมานจาการฉีดยาเข้าที่ไขสันหลัง<br/> <br/>ภายในบ้านเลขที่ 3401 ม.1 ต.สำโรงเหนือ อ.เมือง จ.สมุทรปราการ บ้านไม้ใกล้ผุพัง ตั้งอยู่บนพื้นที่ที่รายล้อมไปด้วยน้ำครำ ไม่มีน้ำและไฟ ต้องอาศัยต่อจากเพื่อนบ้าน ซึ่งเป็นบ้านที่น้องโอปอ อาศัยอยู่กับคุณตาธงชัย พุทธบุตร อายุ 59 ปี ที่ป่วยโรคความดัน และข้อเท้าพิการผิดรูป เดินไม่สะดวกเท่าไรนัก แต่ก็ต้องออกไปรับจ้าง ได้ค่าแรงวันละ 300 บาท เพราะต้องหาเลี้ยงคนทั้งบ้าน วันไหนไปไม่ไหวก็ต้องยอมอด<br/> </p>
      <figure>
        <img src="https://www.dailynews.co.th/admin/upload/20191102/news_DocLNFfxZj225950_533.jpg?v=201911091711?v=2081"/>
      </figure>
      <p>ขณะที่คุณยายนพวรรณ สอนเครือ อายุ 50 ปี ไม่สามารถช่วยเหลือตัวเองได้ เนื่องด้วยไขกระดูกทับเส้นประสาท ป่วยเส้นเลือดสมองแตกมา 5 ปีแล้ว จึงกลายเป็นอัมพฤกษ์ในที่สุด และเคยจะฆ่าตัวตายเพราะความเครียดมาแล้ว แต่สามีมาเห็นและรีบมาช่วยเสียก่อน และด้วยกำลังใจจากสามี และหลาน จึงทำให้กลับมาสู้อีกครั้ง<br/><br/>ในทุกเช้าของทุกวัน น้องโอปอ จะตื่นมาดูแลคุณยาย หาข้าว หายา อาบน้ำ เปลี่ยนแพมเพิส ก่อนจะรีบเดินทางไปโรงเรียนให้ทันเคารพธงชาติ ซึ่งหลังจากนี้จะเป็นหน้าที่ของคุณตาที่เข้ามาดูแลจนถึงช่วงหลานเลิกเรียน เมื่อน้องโอปอกลับมาที่บ้านก็จะมาดูแลคุณยายแบบนี้ทุกวัน<br/><br/>ทั้งนี้ตากับยายของน้องโอปอ มีลูกด้วยกัน 2 คน ชายหญิงอย่างละคน  ตอนนี้ลูก ๆ ย้ายไปมีครอบครัวกันหมดแล้ว นาน ๆ ทีจะกลับมาบ้างก็คือแม่ของน้องโอปอ เพราะต้องทำงานเป็นลูกจ้างร้านโลงศพ</p>
      <figure>
        <img src="https://www.dailynews.co.th/admin/upload/20191102/news_vhFIYJioAQ225950_533.jpg?v=201911091711?v=2455"/>
      </figure>
      <p>น้องโอปอเธอป่วยเป็นโรคมะเร็งเม็ดเลือดขาว เหนื่อยแค่ไหนก็ไม่ท้อ แม้จะมีอุปสรรคชีวิต ด้วยความรักที่เด็กคนนี้มีให้กับตายายและแม่ของเธอ กลับทำให้หัวใจไม่ยอมแพ้ ไม่ขออ่อนแอ ลุกขึ้นสู้ อดทนกับความเจ็บปวดการการักษา<br/><br/>“หนูรู้ว่าตอนนี้หนูป่วยเป็นอะไร มันเจ็บปวด ทรมานมาก หนูไม่รู้ว่าหนูจะอยู่ได้อีกนานแค่ไหน หนูยังพอมีความหวังที่จะหาย หนูต้องอดทน หนูต้องไม่เป็นอะไร หนูต้องหาย หนูอยากให้ยายหาย หนูจะอดทนให้มากที่สุด ถึงแม้หนูอาจจะอยู่ได้อีกไม่นาน...”<br/> <br/>นี่แหละชีวิตของเด็กผู้หญิงตัวเล็ก ๆ วัย 10 ขวบที่ต้องต่อสู้กับทุกสิ่ง เธอไม่คิดจะยอมแพ้เลยสักนิด ตรงกันข้ามเธอพร้อมที่จะสู้เพื่อให้โอกาสตัวเองและเพื่อคนที่เธอรัก...ทำให้รับรู้เลยว่าหัวใจเธอแข็งแกร่งมากเพียงใด ขอชื่นชมจากใจและจอให้น้องมีอาการดีขึ้นในเร็ววัน.<br/>...............................................<br/>คอลัมน์ : <mark><b>นิยายชีวิตอาทิตย์สไตล์</b></mark><br/>โดย <mark><b>“ทวีลาภ บวกทอง”</b></mark><br/>ขอบคุณภาพ : <b>Poramet Misomphop (เมศ เจ้าชายน้อย)<br/></b><br/><a href="https://www.dailynews.co.th/article/%E0%B8%99%E0%B8%B4%E0%B8%A2%E0%B8%B2%E0%B8%A2%E0%B8%8A%E0%B8%B5%E0%B8%A7%E0%B8%B4%E0%B8%95"><b>คลิกติดตามอ่านคอลัมน์นิยายได้ทั้งหมดที่นี่</b></a></p>
    </article>
  </body>
</html>