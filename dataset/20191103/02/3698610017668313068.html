<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/bolgariya-takozh-oburilasya-slovami-makrona-pro-nelegalni-bolgarski-i-ukrayinski-bandi-328307_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T02:12:00+00:00"/>
    <meta property="og:title" content="Болгарія також обурилася словами Макрона про &quot;нелегальні болгарські і українські банди&quot;"/>
    <meta property="og:description" content="Посла Франції викликали до МЗС Болгарії"/>
  </head>
  <body>
    <article>
      <h1>Болгарія також обурилася словами Макрона про "нелегальні болгарські і українські банди"</h1>
      <h2>Посла Франції викликали до МЗС Болгарії</h2>
      <address>
        <time datetime="2019-11-03T02:12:00+00:00">03 Nov 2019, 02:12</time>
      </address>
      <p>Слідом за Україною посла Франції викликало МЗС Болгарії. Причина та ж: <a href="https://dt.ua/POLITICS/mzs-viklikalo-posla-franciyi-cherez-slova-makrona-328228_.html"><b>згадка президентом Макроном</b></a> в інтерв'ю правому журналу про міфічні "болгарські" (і "українські") банди.</p>
      <p>Болгарське МЗС викликає французького посла у Софії через заяву президента Франції Еммануеля Макрона щодо мігрантів. Як заявила у суботу, 2 листопада, міністр закордонних справ Болгарії Єкатерина Захарієва, у понеділок пані посол має пояснити, що саме мав на увазі Макрон, коли говорив про "нелегальні банди болгар та українців". Крім того, посла Болгарії у Франції попросили спрямувати ноту протесту до міністерства закордонних справ у Парижі, повідомляє <a href="https://www.dw.com/uk/%D0%B1%D0%BE%D0%BB%D0%B3%D0%B0%D1%80%D1%96%D1%8F-%D0%BF%D1%80%D0%BE%D1%82%D0%B5%D1%81%D1%82%D1%83%D1%94-%D1%87%D0%B5%D1%80%D0%B5%D0%B7-%D1%81%D0%BB%D0%BE%D0%B2%D0%B0-%D0%BC%D0%B0%D0%BA%D1%80%D0%BE%D0%BD%D0%B0-%D0%BF%D1%80%D0%BE-%D0%BC%D1%96%D0%B3%D1%80%D0%B0%D0%BD%D1%82%D1%96%D0%B2/a-51094219">DW</a>.</p>
      <p>Слова Макрона також викликали незадоволення віцепрем'єр-міністра Болгарії Красіміра Каракачанова. "Ніхто не має права ображати болгарський та український народ", - написав він на своїй сторінці у Facebook.</p>
      <p>Напередодні міністерство закордонних справ України викликало посла Франції, аби той пояснив слова Макрона. У відповідь посол зазначив, що до громадян України, які подорожують Францією, у французької сторони немає претензій. При цьому, за його словами, слова Макрона, які стосувалися проблематики міграції та законного працевлаштування, були висмикнуті з контексту.</p>
      <p>Як відомо,<b><a href="https://dt.ua/POLITICS/makron-anonsuvav-peregovori-franciyi-ta-rf-schodo-situaciyi-v-donbasi-321781_.html"> президент Франції Еммануель Макрон дав </a></b>інтерв'ю правому журналу Valeurs Actuelles, вживши під час розмови фразу "нелегальні українські або болгарські банди", повідомляє <a href="https://www.dw.com/uk/%D0%BC%D0%B0%D0%BA%D1%80%D0%BE%D0%BD-%D0%B2-%D1%96%D0%BD%D1%82%D0%B5%D1%80%D0%B2%D1%8E-%D0%BF%D1%80%D0%B0%D0%B2%D0%BE%D0%BC%D1%83-%D0%B6%D1%83%D1%80%D0%BD%D0%B0%D0%BB%D1%83-%D0%B7%D0%B3%D0%B0%D0%B4%D0%B0%D0%B2-%D0%BF%D1%80%D0%BE-%D0%BD%D0%B5%D0%BB%D0%B5%D0%B3%D0%B0%D0%BB%D1%8C%D0%BD%D1%96-%D1%83%D0%BA%D1%80%D0%B0%D1%97%D0%BD%D1%81%D1%8C%D0%BA%D1%96-%D0%B1%D0%B0%D0%BD%D0%B4%D0%B8/a-51077861?maca=uk-Facebook-sharing">DW</a>.</p>
      <p>Зокрема французький президент заявив про необхідність боротьби проти "паралельних суспільств та нелегальної імміграції у Франції". У цьому контексті він згадав українців, маючи на увазі нелегальних мігрантів.</p>
      <p>"Я віддаю перевагу легальним мігрантам з Гвінеї або Кот-д'івуару (...) замість нелегальних українських або болгарських банд", - сказав Макрон для Valeurs Actuelles.</p>
      <p>Противники Макрона вважають, що такими заявами президент намагається відібрати голоси у правопопулистки Марін Ле Пен на майбутніх президентських виборах у 2022 році".</p>
      <p>При цьому в уряді Франції не бачать проблем у таких висловлюваннях Макрона, заявляючи, що президент намагається звертатися "до всіх французів через всі засоби масової інформації".</p>
      <p> </p>
      <footer>За матеріалами: <a href="https://dt.ua/go/aHR0cDovL3d3dy5kdy5jb20v">dw.com</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>