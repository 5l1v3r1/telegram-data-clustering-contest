<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812005.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T02:30:00+00:00"/>
    <meta property="og:title" content="ایران چشمانش را روی ۳۰۰ میلیون دلار افغانستان بسته"/>
    <meta property="og:description" content=" وحید مجروح، مشاور امور بین‌الملل وزارت صحه عامه (بهداشت) افغانستان که تازگی به ریاست مرکز توسعه گردشگری سلامت کشورهای اسلامی انتخاب شده است، ارزش بازار توریسم سلامت افغانستان را حدود ۳۰۰ تا ۴۰۰ میلیون دلار دانست و در گفت‌وگو با ایسنا اظهار کرد: افغانستانی‌ها سالانه این حجم از سرمایه را به کشورهای همسایه از جمله هندوستان انتقال می‌دهند، درحالی‌که ایران به آن توجهی نشان نمی‌دهد."/>
  </head>
  <body>
    <article>
      <h1>ایران چشمانش را روی ۳۰۰ میلیون دلار افغانستان بسته</h1>
      <address>
        <time datetime="2019-11-03T02:30:00+00:00">03 Nov 2019, 02:30</time>
      </address>
      <p>یک مقام وزارت بهداشت افغانستان گفت: گردشگران افغانستانی سالانه حدود ۳۰۰ تا ۴۰۰ میلیون دلار در خارج از کشور خرج درمان می‌کنند اما ایران به ارزش این بازار توجهی نشان نمی‌دهد و افغان‌ها را همچنان در حد کارگران ساختمان می‌بیند.</p>
      <p> وحید مجروح، مشاور امور بین‌الملل وزارت صحه عامه (بهداشت) افغانستان که تازگی به ریاست مرکز توسعه گردشگری سلامت کشورهای اسلامی انتخاب شده است، ارزش بازار توریسم سلامت افغانستان را حدود ۳۰۰ تا ۴۰۰ میلیون دلار دانست و در گفت‌وگو با ایسنا اظهار کرد: افغانستانی‌ها سالانه این حجم از سرمایه را به کشورهای همسایه از جمله هندوستان انتقال می‌دهند، درحالی‌که ایران به آن توجهی نشان نمی‌دهد.</p>
      <p>او که بر ضرورت همکاری و نزدیکی بیشتر دو کشور ایران و افغانستان تاکید دارد، درباره دلایل سفر کمتر افغانستانی‌ها به ایران برای درمان، گفت: دلایل مختلفی وجود دارد؛ نخست ضعف در معرفی ظرفیت‌های درمانی ایران در افغانستان است. ایران تا کنون نتوانسته ظرفیت‌های خود را در بازار افغانستان درست معرفی و ارائه کند. مساله دیگر ذهنیت جامعه ایران و افغان نسبت به یکدیگر است، همچنان ملاحظات فرهنگی وجود دارد که باید به آن توجه کرد.</p>
      <p>وی تاکید کرد: باید نگاهی که بیست سال قبل به کارگر افغان وجود داشت با افغانستانی که حالا به قصد درمان به ایران سفر می‌کند، اصلاح شود.</p>
      <p>مجروح گفت: تاکید مکرر می‌کنیم که افغانستان کشور بیست سال قبل نیست و افغان‌ها اینک فرصت‌های زندگی بهتر و توان اقتصادی بالاتری دارند. حتی در گذشته هم افغان‌هایی که به ایران سفر می‌کردند نماینده قاطع کل جامعه این کشور نبودند.</p>
      <p>مشاور امور بین‌الملل وزارت بهداشت افغانستان با بیان این‌که دو ملت ایران و افغانستان باید همدیگر را واقع‌بینانه‌تر بشناسند، افزود: دو ملت تقریبا در یک سطح هستند، ‌در نتیجه می‌توانیم دوستان خوبی باشیم. از سویی فکر می‌کنم ارزش اقتصادی بازار توریسم سلامت افغانستان، فرصت بسیار خوبی برای همکاری‌های مشترک و انگیزه‌ای برای محکم‌تر شدن پیوند دو کشور است. در حقیقت توریسم سلامت نوعی دیپلماسی است که دو کشور را به یکدیگر نزدیک می‌کند.</p>
      <p>او درباره محدودیت احتمالی ویزا بر سر راه سفر گردشگران افغانستانی به ایران، ‌اظهار کرد: ویزا در گذشته چالشی برای سفر افغان‌ها به ایران بود اما در یک سال گذشته سفارت ایران در کابل تلاش‌های زیادی انجام داد تا صدور ویزا برای اتباع افغانستانی آسان شود. در مقابل صدور ویزای هند برای افغان‌ها مشکل شده؛ شرایطی که فرصتی را برای دوستان ایرانی فراهم کرده است.</p>
      <p>مجروح با اشاره به این‌که هزینه مقرون به صرفه سفر درمانی افغان‌ها به هندوستان باعث شده این کشور با وجود دشواری‌هایی که در صدور ویزا دارد اما در مقایسه با ایران بیشتر در اولویت سفر گردشگران افغانستان باشد، گفت: این دیدگاه دقیقا درست است و هر از چند گاهی هم با دوستان ایرانی مطرح می‌شود، هر چند آن‌ها این موضوع را قبول ندارند. اصلاح این ذهنیت حتی اگر خلاف باور باشد، به تلاش بیشتر جامعه ایرانی نیاز دارد.</p>
    </article>
  </body>
</html>