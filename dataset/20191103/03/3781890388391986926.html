<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739153"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T03:00:00+00:00"/>
    <meta property="og:title" content="พิษบาทแข็งครัวทีจีลุยธุรกิจภาคพื้นปั๊มรายได้เพิ่ม(คลิป)"/>
    <meta property="og:description" content="“วรางคณา” เผยพิษบาทแข็งนักท่องเที่ยวเดินทางมาไทยหด  ครัวทีจีจัดทัพใหม่เพิ่มสัดส่วนรายได้ภาคพื้นทดแทนรายได้สายการบินที่ลดลง   เน้นหาพันธมิตรขยายธุรกิจเบเกอรี่-น้ำแกงในตลาดยุโรป"/>
  </head>
  <body>
    <article>
      <h1>พิษบาทแข็งครัวทีจีลุยธุรกิจภาคพื้นปั๊มรายได้เพิ่ม(คลิป)</h1>
      <address>
        <time datetime="2019-11-03T03:00:00+00:00">03 Nov 2019, 03:00</time>
      </address>
      <p>
        <b>“วรางคณา” เผยพิษบาทแข็งนักท่องเที่ยวเดินทางมาไทยหด  ครัวทีจีจัดทัพใหม่เพิ่มสัดส่วนรายได้ภาคพื้นทดแทนรายได้สายการบินที่ลดลง   เน้นหาพันธมิตรขยายธุรกิจเบเกอรี่-น้ำแกงในตลาดยุโรป</b>
      </p>
      <p> <br/>นางวรางคณา ลือโรจน์วงศ์ กรรมการผู้จัดการฝ่ายครัวการบิน บมจ.  การบินไทย  เปิดเผยว่า  บริษัทฯ ได้รับผลกระทบจากค่าเงินบาทที่แข็งค่าทำให้นักท่องเที่ยวเดินทางมาไทยลดลงจึงได้ปรับแผนการบริหารงานใหม่ โดยเน้นหารายได้จากการบริการภาคพื้นเพิ่มขึ้นเป็น 20% จากปัจจุบันอยู่ที่ 10% และลดสัดส่วนรายได้จากลูกค้าสายการบินเหลือ 80% จากเดิมอยู่ที่ 90% จากทั้งปีคาดว่าจะโต 5 % และปีหน้าจะโตใกล้เคียงกับปีนี้  ซึ่งแผนธุรกิจภาคพื้นนั้น เน้นขยายการหาพันธมิตรขยายฐานธุรกิจเบเกอรี่ และมองขยายตลาดต่างประเทศ โดยเฉพาะในยุโรป เช่นน้ำแกง  ด้วยการรีแบรนด์ดิ้งจากเดิมใช้ชื่อน้ำแกงเอื้องหลวง เป็นน้ำแกงรอยัลออคิดเคอรี่ซอสของการบินไทย คาดว่าจะวางตลาดในยุโรปได้ประมาณไตรมาส 1 ปีหน้า  <br/> </p>
      <figure>
        <iframe src="https://www.youtube.com/embed/lAn79pxfhTk" width="640" height="360" data-service="Youtube" scrolling="no"/>
      </figure>
      <p>ทั้งนี้จากจากสำรวจตลาดพบว่า  ความต้องการผู้บริโภคนิยมอาหารไทย โดยเฉพาะน้ำแกงรสชาติไทยแท้กันมากและการบินไทยเปิดให้บริการมา  60 ปี รองรับผู้โดยสาร 20 ล้านคนต่อปี  ทำให้มีความเชี่ยวชาญด้านรสชาติอาหาร และลูกค้าจะได้รับ ประทานอาหารรสชาดไทยแท้ และมั่นใจว่าจะเป็นสินค้านำร่องในการทำตลาดยุโรปหากผลตอบรับดีจะขยายตลาดไปยังสหรัฐอเมริกา ส่วนน้ำแกงที่วางขายมี 6 รสชาติ ทั้ง แกงเขียวหวาน แกงพะแนง  แกงเผ็ด มัสมั่น  และน้ำแกง 2 รสชาดใหม่ คือน้ำผัดกระเพราและผัดไทย  วางแผนลงในซุปเปอร์มาเก็ต  เอาท์เล็ท หรือฟู้ดเชนยุโรป ปรุงสดและขายให้ลูกค้าเพื่อซื้อกลับไปรับประทานที่บ้าน<br/> <br/>ส่วนร้านเบเกอร์รี่พัพแอนด์พายนั้น   ที่ผ่านมาได้ร่วมกับพันธมิตร เช่น  อเมเซอนและซุปเปอร์มาร์เก็ตใหญ่ ๆ ในไทยในการทำตลาดสินค้า โดยในส่วนของอเมซอนปีนี้จะนำผลิตภัณฑ์วางขายทั้งหมด  71สาขา ปีหน้า 2,000 สาขาอเมซอนทั่วประเทศ พร้อมทั้งปูพรมทำตลาดในโรงพยาบาลรัฐทั้งในกรุงเทพฯและปริมณฑล ในไตรมาส 1 ปีหน้า  รวมถึงตลาดอตก. ซึ่งเป็นจุดที่ลูกค้าชาวต่างชาติและลูกค้าทั่วไปเข้าไปซื้อสินค้าเป็นจำนวนมาก ด้วยการเปิดพื้นที่ให้ลูกค้าสามารถชิมอาหารของครัวการบินไทยได้จะเริ่มไตรมาส  2  ปีหน้า   และปัจจุบันมีเอาท็เลทประเทศลาวและอินโดไชน่าต้องการให้นำสินเค้าไทยไปวางจำหน่ายเช่นกัน โดยจากการหารือเบื้องต้นจะนำคุ้กกี้ และขนมอบแห้งไปทำตลาดในปี 63  <br/> </p>
      <figure>
        <iframe src="https://www.youtube.com/embed/8KTS-r29-CM" width="640" height="360" data-service="Youtube" scrolling="no"/>
      </figure>
      <p>สำหรับการหารายได้จากลูกค้าสายการบินนั้น   เน้นรักษาฐานลูกค้าเดิมและขยายฐานลูกค้ารายใหม่ โดยปีหน้าจะเปิดครัวการบินที่เชียงใหม่แห่งที่ 3  สามารถผลิตอาหารได้  5,000  ชุดต่อวัน  และถ้าครัวเปิดให้บริการอย่างเป็นทางการก็จะเป็นช่องทางสนับสนุนให้สายการบินไทยสมายล์  เพื่อเป็นฮับออกสู่ประเทศจีน  ขณะที่สนามบินสุวรรณภูมิได้ขยายครัวฮาลาลสามารถผลิตอาหารได้เพิ่มขึ้นจาก   5,000 ชุดต่อวัน เป็น 10,000 ชุดต่อวัน และขยายครัวในประเทศและครัวญี่ปุ่นมากขึ้น เพื่อรองรับลูกค้าในอนาคต  ส่วนเมนูอาหารที่ขึ้นเครื่องการบินไทยยังเน้นอาหารรสชาดไทยแท้ เพราะผลสำรวจผู้โดยสารชื่นชอบเป็นพิเศษ โดย ปีหน้าจะเน้นอาหารทุกชาติ เนื่องจาก มีเชฟมาที่มีความเชี่ยวชาญอาหารนานาชาติ  อย่างไรก็ตามปีนี้คาดว่ารายได้จากครัวการบินไทยอยู่ที่  8,400 ล้านบาท และปีหน้าจะอยู่ที่ 9,000 กว่าล้านบาท และ 5 ปีข้างหน้าจะอยู่ที่ 12,000 ล้านบาท</p>
    </article>
  </body>
</html>