<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812007.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T03:30:00+00:00"/>
    <meta property="og:title" content="علی‌اکبری: فکر نمی‌کردم به خاطر تحریم UFC را از دست بدهم/ بحث جابجایی میلیون دلاری در میان بود"/>
    <meta property="og:description" content=" امیر علی‌اکبری در گفتگو با ایسنا، درباره قطع همکاری با سازمان UFC آمریکا بدلیل تحریم‌های این کشور علیه ایران و عدم امکان انتقال پول به ایران، اظهار کرد: 6 ماه بود که با UFC در حال کلنجار بودیم تا راه حلی را برای این موضوع پیدا کنیم و بتوانیم مشکل را حل کنیم اما فایده‌ای نداشت و در نهایت به این نتیجه رسیدیم که با توافق از این سازمان جدا شوم."/>
  </head>
  <body>
    <article>
      <h1>علی‌اکبری: فکر نمی‌کردم به خاطر تحریم UFC را از دست بدهم/ بحث جابجایی میلیون دلاری در میان بود</h1>
      <address>
        <time datetime="2019-11-03T03:30:00+00:00">03 Nov 2019, 03:30</time>
      </address>
      <p>مبارز ایرانی حاضر در رشته MMA با بیان اینکه قطع همکاری با UFC آمریکا باعث زیان رسیدن به او شده است، گفت: تحریم‌ها اجازه نداد بتوانم برای این سازمان مبارزه کنم و مجبور به قطع همکاری شدم.</p>
      <p> امیر علی‌اکبری در گفتگو با ایسنا، درباره قطع همکاری با سازمان UFC آمریکا بدلیل تحریم‌های این کشور علیه ایران و عدم امکان انتقال پول به ایران، اظهار کرد: 6 ماه بود که با UFC در حال کلنجار بودیم تا راه حلی را برای این موضوع پیدا کنیم و بتوانیم مشکل را حل کنیم اما فایده‌ای نداشت و در نهایت به این نتیجه رسیدیم که با توافق از این سازمان جدا شوم.</p>
      <p>فایتر ایرانی حاضر در رشته MMA در پاسخ به این سوال که آیا خسارتی هم از UFC برای قطع همکاری دریافت کرده یا خیر، گفت: نه متاسفانه نتوانستم خسارتی بگیرم، البته اقدامی هم برای گرفتن خسارت نکردم، چرا که بالاخره یک روز به UFC برمی‌گردم، به همین دلیل نخواستم که از ‌آن‌ها بد جدا شوم و درگیری ایجاد شود.</p>
      <p>وی درباره اینکه با کدام سازمان قصد همکاری دارد، گفت: تازه قراردادم فسخ شده و هنوز با هیچ جا صحبتی نکرده‌ام. احتمال دارد در هر سازمان در هر کجای دنیا که بیشتر به نفعم باشد مبارزه کنم. هنوز این موضوع مشخص نیست و از روز دوشنبه مذاکراتم را آغاز خواهم کرد.</p>
      <p>علی‌اکبری در ادامه گفتگو با ایسنا، با اشاره به زیانی که بابت قطع همکاری با UFC متحمل شده است، گفت: آن‌ها من را 7 ماه عقب انداختند، با اینکه خیلی سخت تمرین کرده بودم اما نتوانستم مبارزه‌ای داشته باشم. این رشته هم ورزش و هم شغل من است و من هفت ماه هیچ پولی درنیاوردم.</p>
      <p>مبارز ایرانی حاضر در MM افزود: من ورزشکار هستم و کاری با تحریم ندارم. من 6 سال جنگیدم که توانستم خودم را به این سطح برسانم. خیلی ها که سطحشان پایین‌تر از من است با سه چهار مبارزه به عضویت UFC در آمدند اما من که در بهترین سازمان‌های جهان با پیروزی‌هایی که داشتم رکورد جمع کردم باید از حضور در UFC به خاطر مسائل غیر ورزشی دوربمانم. به هر حال قسمت من این بوده و قطعا روزی مشکلات حل خواهد شد و به UFC خواهم رفت.</p>
      <p>وی درباره دادن تست دوپینگ نیز گفت: هر ورزشکاری که بخواهد وارد UFC شود باید سخت‌ترین آزمایش‌ها را بدهد. آنها از من هم آزمایش‌های سختی گرفتند که خدا را شکر پاک بودم و مشکلی نداشتم. همه برنامه من بر اساس شفافیت و صداقت صورت گرفته و مستندات آن را نیز منتشر کردم اما هیچوقت فکر نمی‌کردم به خاطر تحریم حضور در UFC را از دست بدهم.</p>
      <p>علی اکبری در پایان درباره مبلغ قراداد خود با سازمان UFC و اینکه آیا نمی‌شد با راهکارهایی برای انتقال پول اقدام می‌کرد وتحریم‌ها را دور می‌زد؟ گفت: مقدار پولی که قرار بود از UFC بگیرم میلیون دلاری بود و بحث 10 یا 20 هزار دلار نبود که به صورت دستی جابه جا کنم. وقتی قرار است پول عظیمی در این حد جابه جا شود قطعا مباحث مربوط به تحریم جلوی آن را می‌گیرد. هیچ ورزشکاری مبلغ قراردادش را اعلام نمی‌کند اما در همین حد بگویم که مبلغ قرارداد من میلیون دلاری و بالاتر از بسیاری از ورزشکاران حاضر در UFC بود.</p>
    </article>
  </body>
</html>