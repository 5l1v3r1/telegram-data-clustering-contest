<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739764"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T04:22:00+00:00"/>
    <meta property="og:title" content="เพื่อนๆให้กำลังใจ&quot;มะนาว&quot; แนะรีบชี้แจง&quot;ลูกข่าย-สังคม&quot;"/>
    <meta property="og:description" content="ลูกข่ายจี้ถาม “มะนาว” หลังหายจ้อยหยุดโพสต์เฟซบุ๊ก เพื่อนพ้องแห่ให้กำลังใจล้น แนะเจ้าตัวออกมาชี้แจงกับสื่อฯ จะได้หลุดพ้นคำครหา"/>
  </head>
  <body>
    <article>
      <h1>เพื่อนๆให้กำลังใจ"มะนาว" แนะรีบชี้แจง"ลูกข่าย-สังคม"</h1>
      <address>
        <time datetime="2019-11-03T04:22:00+00:00">03 Nov 2019, 04:22</time>
      </address>
      <p>
        <b>ลูกข่ายจี้ถาม “มะนาว” หลังหายจ้อยหยุดโพสต์เฟซบุ๊ก เพื่อนพ้องแห่ให้กำลังใจล้น แนะเจ้าตัวออกมาชี้แจงกับสื่อฯ จะได้หลุดพ้นคำครหา</b>
      </p>
      <p>กรณีตำรวจออกหมายจับ “แม่มณี” หรือ น.ส.วันทนีย์ ทิพย์ประเวช อายุ 28 ปี พร้อมนายเมธี ชิณภา แฟนหนุ่ม คดีโกงแชร์โดยถูกตั้งข้อหาหนัก 4 ข้อหา ขณะที่สังคมต่างจ้องจับผู้ที่อาจจะเป็นเครือข่ายอีกหลายคน ปรากฏชื่อของ น .ส.จุฑาทิพย์ นิ่มนวล หรือ “น้องมะนาว” เพราะในคดีดังกล่าวมียอดวงเงินสูงถึง 71 ล้านบาทเลยทีเดียว ทำให้ลูกข่ายจี้ไปยังสาวมะนาว แม้ก่อนหน้านี้เธอจะออกมาปฏิเสธว่าเป็นเพียงคนกลางเท่านั้น และได้หยุดการโพสต์เฟซบุ๊ก หลังแม่มณีถูกจับ</p>
      <figure>
        <img src="https://www.dailynews.co.th/admin/upload/20191103/news_ksaGnZuSnH113437_533.jpg?v=201911031310?v=1708"/>
      </figure>
      <p>เกี่ยวกับเรื่องนี้ วันที่ 3 พ.ย. เฟซบุ๊กของมะนาว “Manow Jutathip Nimnual” แม้จะยังไม่มีการเคลื่อนไหว แต่ชาวเน็ตได้เข้าไปคอมเมนต์ถามไถ่ถึงความคืบหน้า และอยากให้เจ้าตัวออกมาชี้แจงกับสังคมว่าเรื่องราวเป็นอย่างไร สังคมจะได้ไม่เข้าใจเธอผิด บางรายซึ่งเป็นลูกข่ายและเข้าใจว่าสาวมะนาวมีส่วนเกี่ยวข้องกับคดี ได้แสดงตัวพากันเข้ามาคอมเมนต์ทวงถามเงินอีกด้วย นอกจากนี้ยังมีแฟน ๆ คนใก้ลชิด และญาติพี่น้อง รวมถึงเพื่อนพ้อง ได้แห่เข้ามาให้กำลังใจในทำนองว่า ไม่มีใครไม่เคยล้ม ไม่มีใครที่ล้มแล้วลุกไม่ได้ สู้ ๆ อดทนเข้าไว้เดี๋ยวก็ผ่านไปได้ จะอยู่ข้าง ๆ เสมอ แม้ใครไม่ให้โอกาส แต่อย่าลืมให้โอกาสตัวเอง<br/><br/>อย่างไรก็ตาม เมื่อช่วงคืนของวันที่ 2 พ.ย.ที่ผ่านมา แม่มณีถูกคุมตัวอยู่ในห้องขัง สภ.เมืองอุดรฯ กินได้นอนหลับไม่เครียด ส่วนแฟนหนุ่มเครียดเดินไปมาทั้งคืน ซึ่งเจ้าแม่แชร์คนดังยังประกาศกร้าวกับสื่อฯ จะฟ้องกลับทุกคน นักข่าวอย่ามายุ่ง และไม่ขอพูดเรื่องคืนเงินให้กับผู้เสียหาย เพราะเป็นเรื่องของคดีความ.<br/><br/>ขอบคุณภาพ : @Manow Jutathip Nimnual<br/><br/><b>อ่านข่าวที่เกี่ยวข้อง...<br/></b><br/><br/><a href="https://www.dailynews.co.th/crime/739737">'มะนาว'หายหลัง'แม่มณี'ถูกจับ แนะล่าเอาเงินจาก'แม่ทีม'</a>  </p>
      <figure>
        <img src="https://www.dailynews.co.th/admin/upload/20191103/news_MBlQFcOKxj113438_533.jpg?v=201911031310?v=2398"/>
      </figure>
      <figure>
        <img src="https://www.dailynews.co.th/admin/upload/20191103/news_mfSjTarOSD113437_533.jpg?v=201911031310?v=4170"/>
      </figure>
    </article>
  </body>
</html>