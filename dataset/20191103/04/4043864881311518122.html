<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/3/7230841/"/>
    <meta property="og:site_name" content="Українська правда"/>
    <meta property="article:published_time" content="2019-11-03T04:18:53+00:00"/>
    <meta property="og:title" content="Трамп ненавидів Україну з перших днів на посаді – WP"/>
    <meta property="og:description" content="За словами нинішніх та колишніх чиновників адміністрації президента Дональда Трампа, він відчував “непереборну ненависть” до керівництва України, зокрема через начебто спроби втручання у президентську кампанію 2016 року."/>
  </head>
  <body>
    <article>
      <h1>Трамп ненавидів Україну з перших днів на посаді – WP</h1>
      <address>
        <time datetime="2019-11-03T04:18:53+00:00">03 Nov 2019, 04:18</time>
      </address>
      <p>За словами нинішніх та колишніх чиновників адміністрації президента Дональда Трампа, він відчував "непереборну ненависть" до керівництва України, зокрема через начебто спроби втручання у президентську кампанію 2016 року.</p>
      <p><b>Джерело:</b> <a href="https://www.washingtonpost.com/national-security/a-presidential-loathing-for-ukraine-is-at-the-heart-of-the-impeachment-inquiry/2019/11/02/8280ee60-fcc5-11e9-ac8c-8eced29ca6ef_story.html">The Washington Post</a></p>
      <p><b>Деталі:</b> Джерела видання посилались на травневу зустріч Трампа з радниками у Овальному кабінеті. На ній президента намагались переконати, що новий український лідер Володимир Зеленський заслуговує на підтримку США.</p>
      <p>Тоді очільник Білого дому вважав, що керівництво України перебувало у змові з демократами, щоб підірвати його президентську кампанію 2016 року.</p>
      <p>На цій же зустрічі Трамп сказав, що українські посадовці "жахливі, корумповані люди".</p>
      <p>За словами неназваного джерела, зрозуміти таку неприязнь до України вони не могли.</p>
      <p><b>Дослівно:</b> "Були звинувачення, що вони якось співпрацювали з кампанією Клінтон (екссуперниця Трампа на виборах – УП). Були звинувачення, що вони завдали йому шкоди. Він просто ненавидів Україну".</p>
      <p>
        <b>Нагадаємо:</b>
      </p>
      <ul>
        <li>У матеріалі The New York Times йшлося про те, що президент США Дональд Трамп і його особистий адвокат Руді Джуліані проводили стосовно України "<a href="https://www.pravda.com.ua/news/2019/09/29/7227610/">тіньову зовнішню політику</a>", намагаючись шукати докази втручання у вибори в США. </li>
      </ul>
      <p>
        <b>Передісторія:</b>
      </p>
      <ul>
        <li>На початку вересня видання "The Washington Post" повідомило, що президент США Дональд <a href="https://www.pravda.com.ua/news/2019/09/7/7225581/">Трамп схиляв</a> президента України Володимира Зеленського відкрити справу щодо сина свого конкурента на виборах-2020 Джо Байдена.</li>
        <li>Увагу до цього посилило рішення адміністрації Трампа видати <a href="https://www.eurointegration.com.ua/news/2019/09/12/7100679/">військову допомогу</a> Україні після <a href="https://www.eurointegration.com.ua/news/2019/08/29/7100180/">затримки</a>, яка засмутила членів Конгресу з обох партій.</li>
        <li>25 вересня Білий дім оприлюднив текст <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови випливає, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск.  "На мене ніхто не тиснув", - заявив він журналістам під час зустрічі з Трампом в Нью-Йорку.</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/3/7230838/"/>
        <a href="https://www.eurointegration.com.ua/articles/2019/11/2/7102530/"/>
        <a href="https://www.pravda.com.ua/news/2019/11/2/7230782/"/>
      </related>
    </article>
  </body>
</html>