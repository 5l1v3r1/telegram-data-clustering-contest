<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/cronaca/paolo-crepet-cristy-gomez-foto-sexy-1.4866487"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-03T04:00:42+00:00"/>
    <meta property="og:title" content="Niente lavoro per le foto sexy, Paolo Crepet: &quot;I dipendenti non si scelgono su Facebook&quot;"/>
    <meta property="og:description" content="Lo psichiatra e il caso di Cristy Gomez, la donna respinta dall'azienda. &quot;Libero l’imprenditore di scegliere, ma bisognerebbe valutare le capacità&quot;"/>
  </head>
  <body>
    <article>
      <h1>Niente lavoro per le foto sexy, Paolo Crepet: "I dipendenti non si scelgono su Facebook"</h1>
      <h2>Lo psichiatra e il caso di Cristy Gomez, la donna respinta dall'azienda. "Libero l’imprenditore di scegliere, ma bisognerebbe valutare le capacità"</h2>
      <address><time datetime="2019-11-03T04:00:42+00:00">03 Nov 2019, 04:00</time> by <a rel="author">PAOLO PATRIA</a></address>
      <p>Reggio Emilia, 3 novembre 2019 – «Credo che qualsiasi collaboratore in un’azienda debba essere preso in base alle proprie qualità e <b><a href="https://www.ilrestodelcarlino.it/reggio-emilia/cronaca/foto-sexy-lavoro-1.4865037">non per una fotografia</a></b> - dice il noto psichiatra <b>Paolo Crepet </b>-. Una persona va presa in base al curriculum, non per quello che c’è su Facebook».</p>
      <p><b>In questo caso una donna segnala di aver perso il lavoro, che doveva iniziare lunedì, perchè non sono piaciute le sue foto sui social.</b><br/>«Nessuno mette in dubbio la libertà dell’imprenditore di scegliere i collaboratori, ci mancherebbe. Non entro certo nel caso specifico che non conosco. Parlando in generale, occorre però capire cosa vuole fare un’azienda».</p>
      <p>
        <b>Leggi anche <a href="https://www.ilrestodelcarlino.it/reggio-emilia/cronaca/foto-sexy-lavoro-1.4865037">Reggio Emilia, foto troppo sexy sui social. Niente lavoro</a></b>
      </p>
      <p><b>Doveva assumere una centralinista per uno stage di quattro mesi.</b><br/>«Credo che si possa scegliere sulla base della capacità di rispondere al telefono in maniera educata e gentile, di ricordarsi i nomi dei clienti ricorrenti... Il resto sono fatti suoi, importante è che sia una brava persona. Un’azienda deve guardare al proprio bene, capire se una persona è adatta, ci vuole un certo talento per fare la centralinista, non va bene una voce monocorde, deve avere empatia col prossimo...».</p>
      <p><b>Sarebbero state decisive le foto sui social.</b><br/>«Francamente mi pare un eccesso di zelo... Spesso gli imprenditori oggi tendono a non guardare alla sostanza, a chi sei veramente al di là del curriculum. Io farei quattro chiacchiere per capire se una persona è rassicurante, se ha la capacità di fare».</p>
      <p><b>L’importanza data ai social sta diventando eccessiva?</b><br/>«C’è questa mania di esposizione di sè che è l’altra faccia della medaglia di questa storia, sulla quale ogni tanto dovremmo ragionare. È diventato assolutamente normale esporsi in rete, ovvio come il caffè che beviamo la mattina».</p>
      <p><b>Qual è il problema di questo successo della rete?</b><br/>«Noi esistiamo se ci esponiamo sulla rete. C’è questa ricerca di consenso, non sai neppure verso chi. A tutti mandi una cosa che è tua, si tende a perdere una dimensione di dignità e intimità su cui forse occorrerebbe fare una riflessione. Capisco che siamo nel pieno della sbornia dei social per cui è difficile parlare a un ubriaco, però ...».</p>
      <p><b>Si sta dando troppa importanza ai social?</b><br/>«Mi pare che siamo ormai un po’ tutti asserviti. Sul caso di questa signora non voglio fare alcuna questione morale, non ne conosco i termini particolari. Parlo in generale e mi chiedo se non sarebbe il caso di fare una domanda: ‘Cui prodest?’. Mi metto in bella vista e poi? Non lo dico da parroco della parrocchia, piuttosto è una domanda da pensiero laico. Insomma, metti in mostra una cosa che è tua, capisco se la indirizzi a una persona che ami, a cui vuoi bene, con cui hai una relazione anche di amicizia, di complicità di qualche tipo. Ma l’idea, ad esempio, che sei al mare in bikini e metti su Facebook... Ma perchè?»</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/reggio-emilia/cronaca/foto-sexy-lavoro-1.4865037"/>
      </related>
    </article>
  </body>
</html>