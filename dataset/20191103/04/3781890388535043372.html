<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739763"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T04:30:00+00:00"/>
    <meta property="og:title" content="นิวเดลีประกาศภาวะฉุกเฉินมลพิษทางอากาศ"/>
    <meta property="og:description" content="ทางการกรุงนิวเดลีซึ่งเป็นเมืองหลวงของอินเดีย ประกาศ 'สถานการณ์ฉุกเฉินด้านสุขภาพ' เมื่อปลายสัปดาห์ที่แล้ว เนื่องจากค่ามลพิษทางอากาศสูงเกินมาตรฐานองค์การอนามัยโลกถึง 20 เท่า และเป็นช่วงเทศกาลดีวาลี ที่มีการจุดตะเกียงและดอกไม้ไฟกันเป็นวงกว้าง"/>
  </head>
  <body>
    <article>
      <h1>นิวเดลีประกาศภาวะฉุกเฉินมลพิษทางอากาศ</h1>
      <address>
        <time datetime="2019-11-03T04:30:00+00:00">03 Nov 2019, 04:30</time>
      </address>
      <p>
        <b>ทางการกรุงนิวเดลีซึ่งเป็นเมืองหลวงของอินเดีย ประกาศ "สถานการณ์ฉุกเฉินด้านสุขภาพ" เมื่อปลายสัปดาห์ที่แล้ว เนื่องจากค่ามลพิษทางอากาศสูงเกินมาตรฐานองค์การอนามัยโลกถึง 20 เท่า และเป็นช่วงเทศกาลดีวาลี ที่มีการจุดตะเกียงและดอกไม้ไฟกันเป็นวงกว้าง</b>
      </p>
      <p>สำนักข่าวต่างประเทศรายงานจากกรุงนิวเดลี ประเทศอินเดีย เมื่อวันที่ 3 พ.ย. ว่าสำนักงานเทศบาลกรุงนิวเดลีประกาศสถานการณ์ฉุกเฉินด้านสุขภาพเมื่อวันศุกร์ที่ผ่านมา หลังตรวจพบค่าเอคิวไอ ซึ่งเป็นดัชนีวัดความเป็นมลพิษทางอากาศตามมาตรฐานขององค์การอนามัยโลก ( ดับเบิลยูเอชโอ ) สูงถึง 484 ในพื้นที่ ซึ่งค่าเอคิวไอระหว่าง 401 ถึง 500 เกินกว่าเกณฑ์ปลอดภัยของดับเบิลยูเอชโอถึง 20 เท่า และยังถือว่าอยู่ในระดับแย่ที่สุดและเป็นอันตรายที่สุดต่อสุขภาพ ตามการจัดระดับดัชนีวัดคุณภาพอากาศของอินเดียเองด้วย  <br/> </p>
      <figure>
        <iframe data-src="https://twitter.com/NOAASatellites/status/1190303388073807872?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191103/news_OoSaIyCfxU113428_533.jpg?v=20191103189?v=4589"/>
      </figure>
      <p> <br/> </p>
      <figure>
        <iframe data-src="https://twitter.com/AFP/status/1190573010824024064?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191103/news_gClByKKbqd113327_533.jpg?v=20191103189?v=2509"/>
      </figure>
      <p> <br/>ด้านโรงเรียนในกรุงนิวเดลีปิดการเรียนการสอนตั้งแต่วันอังคารที่ผ่านมา เช่นเดียวกับโครงการก่อสร้างทุกแห่งที่ได้รับคำสั่งให้ระงับไว้ก่อนจนกว่าจะมีการเปลี่ยนแปลง ขณะที่ทางการเริ่มใช้มาตรการให้ยานพาหนะสลับวันกันวิ่ง ระหว่างรถยนต์ทะเบียนเลขคู่กับเลขคี่ จนถึงวันที่ 15 พ.ย. นี้เป็นอย่างน้อย แม้มีรายงานวิจัยออกมาหลายชิ้นแล้วว่า มาตรการดังกล่าวไม่อาจช่วยลดระดับมลพิษทางอากาศได้จริง อย่างไรก็ตาม สำนักงานอุตุนิยมวิทยาแห่งชาติของอินเดียพยากรณ์ว่า สถานการณ์น่าจะมีแนวโน้มดีขึ้นเป็นลำดับในสัปดาห์นี้ นอกจากนั้นทางการยังแจกหน้ากากอนามัยที่มีคุณสมบัติในการกรองฝุ่นละอองขนาดเล็กหรือพีเอ็ม 2.5 ไปแล้วมากกว่า 5 ล้านชิ้น</p>
      <figure>
        <img src="https://www.dailynews.co.th/admin/upload/20191103/news_TcmPQjmeYr113338_533.jpg?v=20191103189?v=5306"/>
      </figure>
      <p>ทั้งนี้ อินเดียเผชิญกับวิกฤติมลพิษทางอากาศหลายครั้งในแต่ละปี หนึ่งในนั้นคือช่วงเทศกาล "ดิวาลี" หรือ "ดีปาวลี" ซึ่งมีขึ้นระหว่างปลายเดือนต.ค.ถึงต้นพ.ย. โดยเป็น "เทศกาลแห่งแสงสว่าง" แปลความหมายตรงตามชื่อซึ่งดิวาลีเป็นภาษาฮินดู ส่วนดีปาวลีเป็นภาษาสันสกฤต แม้เทศกาลดังกล่าวมีระยะเวลาเฉลิมฉลองประมาณ 1 สัปดาห์ แต่จะมีอยู่ 1 วันเป็น "วันฉลองใหญ่" ที่จะมีการจุดทั้งตะเกียง เทียน ประทัดและดอกไม้ไฟเป็นจำนวนมาก อนึ่ง เทศกาลดิวาลีหรือดีปาวลีมีความสำคัญสำหรับชาวฮินดูซึ่งถือว่าแสงสว่างเป็น "ชัยชนะ" เหนือความชั่วร้าย และเป็นการรำลึกการเดินทางกลับสู่เมืองอโยธยาของพระรามด้วย.<br/><br/><b>เครดิตภาพ : AP, REUTERS</b></p>
    </article>
  </body>
</html>