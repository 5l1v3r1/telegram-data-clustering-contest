<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2017664/simploki-me-pirovolismous-ke-enan-sovara-travmatia-sti-lefkosia.html"/>
    <meta property="og:site_name" content="News.gr"/>
    <meta property="article:published_time" content="2019-11-03T14:33:28+00:00"/>
    <meta property="og:title" content="Συμπλοκή με πυροβολισμούς και έναν σοβαρά τραυματία στη Λευκωσία"/>
    <meta property="og:description" content="Η Αστυνομία κλήθηκε πριν το περιστατικό για φασαρία μεταξύ δραστών και θυμάτων, αλλά έφυγε"/>
  </head>
  <body>
    <article>
      <h1>Συμπλοκή με πυροβολισμούς και έναν σοβαρά τραυματία στη Λευκωσία</h1>
      <address>
        <time datetime="2019-11-03T14:33:28+00:00">03 Nov 2019, 14:33</time>
      </address>
      <h3>Η Αστυνομία κλήθηκε πριν το περιστατικό για φασαρία μεταξύ δραστών και θυμάτων, αλλά έφυγε</h3>
      <p>Συμπλοκή με πυροβολισμούς σημειώθηκε τις πρωινές ώρες της Κυριακής έξω από νυκτερινό κέντρο στη <a href="https://www.news.gr/tag/lefkosia">Λευκωσία</a>, με αποτέλεσμα τον τραυματισμό δύο ατόμων, εκ των οποίων το ένα σε κρίσιμη κατάσταση.</p>
      <p>Όπως μεταδίδει η ιστοσελίδα <a href="https://www.sigmalive.com/news/local/595533/apopeira-fonou-egkomi-sto-simeio-apo-prin-i-astynomia-epesan-3-pyrovolismoi">sigmalive.gr</a>, για την υπόθεση καταζητούνται συνολικά τρία άτομα, ενώ σε σχέση με τα αίτια της συμπλοκής, η Αστυνομία λέει, ότι διερευνώνται όλα τα ενδεχόμενα. Σε δηλώσεις του το μεσημέρι στο ΤΑΕ Λευκωσίας, ο Εκπρόσωπος Τύπου και Υπεύθυνος ΤΑΕ Λευκωσίας, Νεόφυτος Σιάηλος, είπε ότι στις 5:45 σήμερα τα ξημερώματα μετά από πληροφορία για συμπλοκή στην οδό Αντρέα Δημητρίου στη Λευκωσία έξω από νυκτερινό κέντρο, μετέβησαν στη σκηνή μέλη της Αστυνομίας, όπου διαπιστώθηκε ότι δύο άτομα δέχθηκαν <a href="https://www.news.gr/tag/pirovolismi">πυροβολισμούς</a> με πιστόλι και μεταφέρθηκαν στο Γενικό Νοσοκομείο Λευκωσίας.</p>
      <p>Από την εξέταση που έγινε στους τραυματίες, συνέχισε ο κ. Σιάηλος, διαπιστώθηκε ότι ο ένας φέρει τραύμα στο κεφάλι και είναι πολύ σοβαρά, με την κατάσταση να είναι κρίσιμη, ενώ ο δεύτερος είναι εκτός κινδύνου και απολύθηκε. «Από τις εξετάσεις της Αστυνομίας, διαπιστώθηκε ότι συνεπλάκησαν πέντε πρόσωπα, από τους οποίους οι τρεις καταζητούνται με δικαστικά εντάλματα σύλληψης» πρόσθεσε.</p>
      <p>Ερωτηθείς για τις ηλικίες, ο κ. Σιάηλος είπε, ότι οι καταζητούμενοι είναι ηλικίας 44, 42 και 37 ετών, ενώ από τα θύματα, ο τραυματισμένος σοβαρά είναι 30 ετών και το δεύτερο άτομο που είναι ελαφρύτερα τραυματισμένο, είναι 42 ετών. Όσον αφορά τα αίτια της συμπλοκής, ο κ. Σιάηλος είπε, ότι είναι υπό διερεύνηση και όλα τα ενδεχόμενα διερευνώνται. Σε ερώτηση για τα άλλα δύο άτομα που καταζητούνται, ο κ. Σιάηλος είπε, ότι ήταν μαζί με τον δράστη την ώρα του επεισοδίου.</p>
      <p>Απαντώντας σε ερώτηση αν είχαν διαφορές στο παρελθόν, ο κ. Σιάηλος είπε, ότι δεν το ξέρουν αυτό. «Είναι αντιλαμβάνεστε μέσα στα πλαίσια της διερεύνησης», πρόσθεσε. Ερωτηθείς αν ισχύει η αναφορά του ιδιοκτήτη του νυχτερινού κέντρου, ότι κλήθηκε η Αστυνομία νωρίτερα το βράδυ, όταν ξεκίνησε η ένταση, ο κ. Σιάηλος είπε, ότι η Αστυνομία κλήθηκε γύρω στις 2:40 τα ξημερώματα. «Μετέβησαν εκεί τρία μέλη του ΟΠΕ και διαπίστωσαν, ότι δεν υπήρχε καμία φασαρία. Έκαναν κάποια ώρα εκεί, έκαναν κάποιες εξετάσεις, δεν υπήρχε οτιδήποτε και αποχώρησαν», συμπλήρωσε.</p>
      <p>Σε ερώτηση κατά πόσο ισχύει, ότι συνεχίστηκαν οι κλήσεις του ιδιοκτήτη, για να μεταβεί η Αστυνομία στο σημείο, ο κ. Σιάηλος είπε, ότι θα ληφθεί σχετική κατάθεση, διαβεβαίωσε όμως ότι «στη σκηνή μετέβηκαν μέλη της Αστυνομίας». Απαντώντας σε ερώτηση αν ο δράστης έριξε ένα πυροβολισμό και τραυματίστηκε τυχαία ο δεύτερος ή ήταν δύο πυροβολισμοί προς τα δύο θύματα, ο κ. Σιάηλος είπε, ότι από τις πρώτες εξετάσεις που έγιναν, φαίνεται ότι ο δράστης έριξε τρεις πυροβολισμούς.</p>
      <p>«Ο ένας πυροβολισμός χτύπησε το θύμα, το οποίο είναι σοβαρά, ο δεύτερος πυροβολισμός το δεύτερο θύμα, το οποίο είναι πολύ ελαφρύτερα και ο τρίτος πυροβολισμός ήταν στον αέρα», κατέληξε.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2014267/pirovolisan-zevgari-mesa-sto-amaxi-tous-sta-megara.html"/>
        <a href="https://www.news.gr/kosmos/article/2001086/nekro-apo-pira-koritsaki-2-eton-charopalevi-agoraki-11-minon.html"/>
        <a href="https://www.news.gr/ellada/article/1995709/pirovolise-ke-travmatise-ton-aderfo-tou.html"/>
      </related>
    </article>
  </body>
</html>