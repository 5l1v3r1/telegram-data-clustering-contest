<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637800/%D9%85%D8%AE%D8%A7%D9%84%D9%81%D8%AA-%D8%AC%D8%B1%DB%8C%D8%A7%D9%86-%D8%B5%D8%AF%D8%B1-%D8%A8%D8%A7-%D9%86%D8%B8%D8%A7%D9%85-%D8%B1%DB%8C%D8%A7%D8%B3%D8%AA%E2%80%8C-%D8%AC%D9%85%D9%87%D9%88%D8%B1%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T14:35:00+00:00"/>
    <meta property="og:title" content="مخالفت جریان صدر با نظام ریاست‌ جمهوری"/>
    <meta property="og:description" content="ائتلاف «سائرون» عراق با پافشاری بر جمع کردن امضاهای بیش‌تر برای برکناری نخست‌وزیر، از مخالفت با پیشنهاد برقراری نظام ریاست‌ جمهوری در عراق خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/637800/%D9%85%D8%AE%D8%A7%D9%84%D9%81%D8%AA-%D8%AC%D8%B1%DB%8C%D8%A7%D9%86-%D8%B5%D8%AF%D8%B1-%D8%A8%D8%A7-%D9%86%D8%B8%D8%A7%D9%85-%D8%B1%DB%8C%D8%A7%D8%B3%D8%AA%E2%80%8C-%D8%AC%D9%85%D9%87%D9%88%D8%B1%DB%8C">مخالفت جریان صدر با نظام ریاست‌ جمهوری</a>
      </h1>
      <h2>ائتلاف «سائرون» عراق با پافشاری بر جمع کردن امضاهای بیش‌تر برای برکناری نخست‌وزیر، از مخالفت با پیشنهاد برقراری نظام ریاست‌ جمهوری در عراق خبر داد.</h2>
      <address><time datetime="2019-11-03T14:35:00+00:00">03 Nov 2019, 14:35</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، همزمان با تداوم ت<b>ظاهرات‌های مردمی</b> در بغداد و نزدیک به ۱۰ استان دیگر عراق، در اعتراض به وضعیت خدمات‌رسانی و فساد در کشور، برخی طرف‌های سیاسی و حزبی این کشور به جای تلاش برای حل مشکل، همچنان بر خواسته قبلی یعنی لزوم تغییر دولت تأکید می‌کنند.</p>
      <p>در این میان گفته می‌شود که شماری از نمایندگان پارلمان همچنان بر ضرورت استیضاح و برکناری دولت کنونی عراق و تشکیل دولت انتقالی اصرار می‌ورزند.</p>
      <p>مخالفت صدر با برقراری نظام ریاست‌جمهوری در عراق</p>
      <p>«قصی الیاسری» نماینده ائتلاف سائرون به ریاست «مقتدی الصدر»، درباره موضع این ائتلاف در قبال پیشنهاد ائتلاف «الفتح» به رهبری «هادی العامری» مبنی بر برقراری نظام ریاست‌جمهوری در کشور به جای نظام پارلمانی کنونی توضیح داد و گفت: ائتلاف سائرون با مطالبات تظاهرات‌کنندگان همراه است که مطالباتی قانونی است. مشکل کشور، شکل نظام پارلمانی یا ریاستی نیست. مشکل در نظام سهم‌بندی و فساد موجود در نهادهای دولت عراق است. این مشکل عراق را به اینجا رسانده است.</p>
      <p>به نوشته پایگاه خبری «المسلة»، وی گفت که ائتلاف صدر همچنان خواستار برکناری «عادل عبدالمهدی» نخست‌وزیر است.</p>
      <p>«هادی العامری»، رئیس ائتلاف الفتح در عراق جمعه شب (دهم آبان) طی بیانیه‌ای، راه حل برون‌رفت از بحران کنونی عراق را اصلاح فرآیند سیاسی زیر نظر قانون اساسی این کشور دانست و گفت که نظام پارلمانی در این کشور شکست خورده و باید به دنبال نظام دیگری بود.</p>
      <p>نظام سیاسی در عراق نظام پارلمانی است و نخست‌وزیر در این کشور بالاترین مقام اجرایی است و منصب ریاست‌جمهوری فاقد قدرت اجرایی است.</p>
      <p>پیشنهاد رئیس ائتلاف الفتح عراق، برقراری نظام ریاست‌ جمهوری در این کشور است و بر خلاف مخالفت جریان صدر‌، با استقبال ائتلاف النصر به رهبری «حیدر العبادی»، نخست وزیر سابق عراق همراه شد. این ائتلاف توضیح داد که ملت عراق خواهان تغییر اساسی سیستم حکومتی هستند و رویکردهایی برای تغییر به سمت نظام ریاست جمهوری وجود دارد.</p>
      <p>اما حزب دموکرات کردستان عراق نیز همچون ائتلاف سائرون با این مسئله مخالفت کرده است. (جزئیات بیشتر)</p>
      <p>تشکیل کمیته حقیقت‌یاب</p>
      <p>دفتر فرماندهی کل نیروهای مسلح عراق، اعلام کرد که یک کمیته حقیقت‌یاب برای تحقیق درباره ادعای موجود مبنی بر استفاده از گاز کشنده علیه تظاهرات‌کنندگان تشکیل می‌شود.</p>
      <p>بر اساس بیانیه این دفتر، این کمیته به ریاست وزارت بهداشت تشکیل شده تا این مسئله را بررسی کند.</p>
      <p>نمایندگان جدیدی درخواست برکناری عبدالمهدی را امضا کردند</p>
      <p>«سلام الشمری» نماینده ائتلاف سائرون، از پیوستن شمار جدیدی از نمایندگان پارلمانی وابسته به سایر احزاب سیاسی به موافقان استیضاح نخست‌وزیر خبر داد.</p>
      <p>وی در گفت‌وگو با «المعلومه» اظهار داشت که تلاشها در پارلمان عراق برای استیضاح عادل عبدالمهدی افزایش یافته است و شمار جدیدی از نمایندگان، درخواست استیضاح او را امضاء کرده‌اند. پس از استیضاح نیز، دولت او برکنار خواهد شد تا دولت جدیدی تشکیل شود.</p>
      <p>این نماینده وابسته به ائتلاف صدر توضیح داد که تاکنون ائتلاف سائرون، شخصیت جایگزینی برای عبدالمهدی پس از برکناری، معرفی نکرده است و تمامی اسامی که از جانب این ائتلاف در رسانه‌ها مطرح می شود را تکذیب می‌کند.</p>
      <p> </p>
      <p> </p>
      <p>سید مقتدی الصدر رئیس جریان صدر عراق دوشنبه پیش (۶ آبان) از عادل عبدالمهدی درخواست کرد که برای اعلام انتخابات زودهنگام به پارلمان برود. «حیدر العبادی» نخست‌وزیر سابق عراق و رئیس ائتلاف «النصر» طرحی برای حل بحران این کشور ارائه داده که به بر اساس آن، ‌باید دولت موقت تشکیل و انتخابات زودهنگام تحت نظارت سازمان ملل برگزار شود. اما این نشست پارلمان به دلیل عدم رسیدن حد نصاب تشکیل نشد.</p>
      <p>در پی اعتراضات کنونی عراق به مسایل اقتصادی و شرایط نابسامان آن، درخواست‌هایی در خصوص استیضاح نخست‌وزیر و کابینه وی تحویل ریاست پارلمان عراق داده شده است و «محمد الحلبوسی» رئیس پارلمان نیز این خبر را تایید کرد و گفت «برای استیضاح نخست‌وزیر و چهار وزیر، در خواست‌هایی را دریافت کردیم و این درخواست‌ها تحویل ریاست پارلمان شده است»(جزئیات بیشتر).</p>
      <p>سفر مقتدی الصدر به ایران <br/>منابع رسانه‌ای عراقی به نقل یک منبع آگاه سیاسی از بازگشت مقتدی الصدر به ایران خبر دادند.</p>
      <p> </p>
      <p> </p>
      <p>وی افزود که رهبر جریان صدر که سه‌شنبه پیش (29 اکتبر) خود را به نجف اشرف رسانده و در میان تظاهرات‌کنندگان دیده شده بود، عصر شنبه (دیروز دوم نوامبر) از طریق فرودگاه نجف به ایران بازگشت.</p>
      <p>انحلال پارلمان به درخواست نخست‌وزیر غیرممکن است</p>
      <p>«عالیه نصیف» نماینده ائتلاف «البناء»، امروز اعلام کرد که استیضاح نخست‌وزیر در پارلمان مانند استیضاح هر وزیر دیگری صورت می‌گیرد و نیازمند 25 امضاء است و تاکنون، نمایندگان 50 امضاء جمع کرده‌اند.</p>
      <p> </p>
      <p> </p>
      <p>به نوشته پایگاه خبری «العهد نیوز»، وی افزود: تغییر سیاسی در کشور از دو طریق صورت می‌گیرد: ۱- استعفای دولت که پس از آن، رئیس‌جمهور فراکسیون بزرگتر را مسئول تشکیل دولت جدید خواهد کرد یا اینکه توافقی بر سر تعیین مامور تشکیل کابینه جدید صورت گیرد. ۲- انحلال پارلمان: پارلمان می‌تواند در صورت موافقت دو سوم اعضاء، خود را منحل کند یا نخست‌وزیر درخواستی را به رئیس‌جمهور دهد تا بر اساس ماده ۶۴ قانون اساسی، پارلمان منحل شود.</p>
      <p>نصیف گفت: اما عبدالمهدی اکنون نمی‌تواند پارلمان را منحل کند زیرا خود با امضای 50 نماینده، به دلیل حوادثی که از اول اکتبر گذشته در عراق شاهد آن بودیم، مشمول استیضاح شده است.</p>
      <p>تکذیب صدور حکم بازداشت برای «حیدر العبادی»</p>
      <p>شورای عالی قضاء در عراق، صدور حکم بازداشت برای «حیدر العبادی» رئیس ائتلاف «النصر» و نخست‌وزیر سابق این کشور را تکذیب کرد.</p>
      <p>مرکز اطلاع رسانی این شورا در بیانیه‌ای اعلام کرد که از بیانیه ائتلاف النصر درباره تلاش برای محاصره منزل العبادی و پیگیری این ائتلاف درباره صدور حکم بازداشت برای شخص او اطلاع یافته است. اما هیچ حکم بازداشتی در خصوص بازداشت العبادی صادر نشده است.</p>
      <p>در این بیانیه آمده است: در صورت صدور حکم بازداشت در حق هر فردی، طرف‌های رسمی مانند وزارت کشور مامور اجرای آن خواهد بود که بر اساس قوانین کاملا مشخص و شفاف عمل خواهد کرد.</p>
      <p>نشست مجدد «عبدالمهدی» با سران نظامی و امنیتی عراق</p>
      <p>عادل عبدالمهدی نخست‌وزیر عراق شب گذشته نیز برای بررسی وضعیت امنیتی و هماهنگی اقدامات لازم برای حفظ ثبات در این کشور، با سران نظامی و امنیتی عراق جلسه برگزار کرده است.</p>
      <p>در بیانیه دفتر نخست‌وزیری عراق در مورد این نشست آمده است: «عادل عبدالمهدی نخست‌وزیر و فرمانده کل قوا شنبه شب در نشستی با حضور وزیر کشور با سران امنیتی گفت‌وگو کرد.»</p>
      <p>این بیانیه می‌افزاید: «آن‌ها در این نشست آخرین تحولات را مورد بررسی قرار داده و بر لزوم اقدام نیروهای امنیتی برای حفظ امنیت و ثبات و اجرای وظایفشان در راستای دستور حفاظت از اعتراضات مسالمت‌آمیز و اموال عمومی و خصوصی و تأسیسات حساس در سرتاسر کشور، تأکید کردند.»</p>
      <p>این دومین جلسه عبدالمهدی با سران امنیتی و نظامی عراق در یک هفته گذشته است.</p>
    </article>
  </body>
</html>