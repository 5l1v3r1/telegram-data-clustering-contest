<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/3/7230864/"/>
    <meta property="og:site_name" content="Українська правда"/>
    <meta property="article:published_time" content="2019-11-03T14:47:43+00:00"/>
    <meta property="og:title" content="У Нідерландах відреагували на заяви Цемаха російським пропагандистам"/>
    <meta property="og:description" content="У прокуратурі Нідерландів відмовилися коментувати заяву бойовика “ДНР” Володимира Цемаха про те, що йому пропонували громадянство і будинок в Нідерландах в обмін на свідчення у справі МН17."/>
  </head>
  <body>
    <article>
      <h1>У Нідерландах відреагували на заяви Цемаха російським пропагандистам</h1>
      <address>
        <time datetime="2019-11-03T14:47:43+00:00">03 Nov 2019, 14:47</time>
      </address>
      <p>У прокуратурі Нідерландів відмовилися коментувати заяву бойовика "ДНР" Володимира Цемаха про те, що йому пропонували громадянство і будинок в Нідерландах в обмін на свідчення у справі МН17.</p>
      <p><b>Джерело:</b> прессекретар прокуратури Нідерландів Брехт ван де Мосдейк у коментарі "<a href="https://www.ukrinform.ua/rubric-society/2810979-prokuratura-niderlandiv-vidmovilasa-komentuvati-pokazi-cemaha-u-spravi-mn17.html?fbclid=IwAR1NSeT5ntbD-E-F-sRF0WJjHNUMrG0q1xvhrkqMIrVS0J8SJdfzl1g7hrY">Укрінформу</a>" </p>
      <p><b>Дослівно: </b>"Я дивилася інтерв'ю. Це правда, що Цемаха допитала Міжнародна спільна слідча група (JIT) ... Ці розмови завжди конфіденційні, тому я не можу оприлюднити, що він сказав", - заявила прессекретар прокуратури.</p>
      <p>При цьому вона зазначила, що Цемах є людиною, яка "становить інтерес для Міжнародної спільної слідчої групи".</p>
      <p>Також у прокуратурі Нідерландів нагадали, що надіслали запит на тимчасовий арешт Цемаха до компетентних російських органів 7 вересня 2019 року з метою екстрадиції до Нідерландів.  </p>
      <p>
        <b>Що передувало: </b>
      </p>
      <ul>
        <li>Раніше підозрюваний у причетності до катастрофи малайзійського Boeing Володимир Цемах, який був <a href="https://www.pravda.com.ua/articles/2019/09/5/7225416/">відпущений</a> Україною в рамках обміну, стверджує, що представники Нідерландів <a href="https://www.pravda.com.ua/news/2019/11/2/7230794/">пропонували йому громадянство</a> в обмін на свідчення у справі про катастрофу.</li>
        <li>За словами Цемаха, участь у його допиті в Києві брали представники поліції Австралії і поліції Нідерландів та пропонували програму захисту свідка, громадянство і "будиночок у Голландії". </li>
      </ul>
      <p>
        <b>Знати більше:</b>
      </p>
      <p>
        <b>
          <i><a href="https://www.pravda.com.ua/articles/2019/09/9/7225706/">Помічник президента Андрій Єрмак: Прізвище Цемаха на обмін в розмовах Зеленського і Путіна було з самого початку</a> </i>
        </b>
      </p>
      <p>
        <b>
          <i>
            <a href="https://www.pravda.com.ua/articles/2019/09/5/7225416/">Цемаха відпустили. Реакція соцмереж</a>
          </i>
        </b>
      </p>
      <p>
        <i>
          <b>
            <a href="https://www.pravda.com.ua/articles/2019/09/4/7225327/">Справа Цемаха і обмін полоненими. Коли українці зможуть повернутися додому</a>
          </b>
        </i>
      </p>
      <p>
        <b>Нагадаємо, </b>
      </p>
      <ul>
        <li>7 вересня Україна передала Росії фігуранта справи про збитий над Донбасом малайзійський "Боїнг" рейса MH17 <b>Володимира Цемаха</b> згідно з умовами<a href="https://www.pravda.com.ua/articles/2019/09/7/7225631/"> обміну полоненими.</a></li>
        <li>Того ж дня з’явилася інформація, що прокуратура Нідерландів <a href="https://www.pravda.com.ua/news/2019/09/7/7225637/">попросила </a>РФ видати Цемаха. Росіяни це заперечили.</li>
        <li>9 вересня російський адвокат Микола Полозов припустив, що Росія <a href="https://www.pravda.com.ua/news/2019/09/9/7225799/">може видати</a> Цемаха Нідерландам.</li>
        <li>Адвокат зазначив, що Цемаху немає сенсу відмовлятися від свідчень, оскільки в такому разі буде два види доказів – отримані в Україні та отримані в Росії. Останні сприйматимуться більш критично.</li>
        <li>11 вересня Нідерланди перекваліфікували Цемаха з ключового свідка у справі MH17 на <a href="https://www.pravda.com.ua/news/2019/09/11/7226000/">підозрюваного</a>.</li>
        <li>Колишнього "командира ППО" міста Сніжне Володимира Цемаха у червні 2019 року <a href="https://www.pravda.com.ua/news/2019/07/4/7220043/">затримали українські спецслужби</a>. Офіційна версія – на лінії розмежування, за даними родичів Цемаха – внаслідок спецоперації на території "ДНР".</li>
        <li>Є архівне відео, на якому Цемах, схоже, <a href="https://www.pravda.com.ua/news/2019/07/7/7220229/">зізнається в причетності</a> до трагедії з "Боїнгом", а саме, що він ховав ракетну установку, з якої його збили бойовики.</li>
      </ul>
      <related>
        <a href="https://www.eurointegration.com.ua/news/2019/10/10/7101748/"/>
        <a href="https://www.pravda.com.ua/news/2019/10/9/7228615/"/>
        <a href="https://www.eurointegration.com.ua/news/2019/10/9/7101706/"/>
      </related>
    </article>
  </body>
</html>