<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637799/%DA%A9%D8%A7%D9%87%D8%B4-%D8%AF%D8%B1%D8%AE%D9%88%D8%A7%D8%B3%D8%AA%E2%80%8C%D9%87%D8%A7%DB%8C-%D9%BE%D9%86%D8%A7%D9%87%D9%86%D8%AF%DA%AF%DB%8C-%D8%A8%D8%B1%D8%A7%DB%8C-%D8%A2%D9%84%D9%85%D8%A7%D9%86-%D8%AF%D8%B1-%D8%B3%D8%A7%D9%84-2019"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T14:34:00+00:00"/>
    <meta property="og:title" content="کاهش درخواست‌های پناهندگی برای آلمان در سال 2019"/>
    <meta property="og:description" content="با تشدید سیاست‌های سختگیرانه آلمان در پذیرش پناهجویان، گزارشی منتشر شده است که نشان می‌دهد درخواست‌های پناهندگی در ..."/>
  </head>
  <body>
    <article>
      <h1>
        <a href="https://www.bultannews.com/fa/news/637799/%DA%A9%D8%A7%D9%87%D8%B4-%D8%AF%D8%B1%D8%AE%D9%88%D8%A7%D8%B3%D8%AA%E2%80%8C%D9%87%D8%A7%DB%8C-%D9%BE%D9%86%D8%A7%D9%87%D9%86%D8%AF%DA%AF%DB%8C-%D8%A8%D8%B1%D8%A7%DB%8C-%D8%A2%D9%84%D9%85%D8%A7%D9%86-%D8%AF%D8%B1-%D8%B3%D8%A7%D9%84-2019">کاهش درخواست‌های پناهندگی برای آلمان در سال 2019</a>
      </h1>
      <h2>با تشدید سیاست‌های سختگیرانه آلمان در پذیرش پناهجویان، گزارشی منتشر شده است که نشان می‌دهد درخواست‌های پناهندگی در ...</h2>
      <address><time datetime="2019-11-03T14:34:00+00:00">03 Nov 2019, 14:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، طبق گزارشی که امروز (یکشنبه) در روزنامه «بیلد آم زونتاگ» منتشر شده است، شمار افرادی که در سال جاری میلادی در آلمان درخواست پناهندگی داده‌اند در مقایسه با سال گذشته میلادی کاهش داشته است که با اینحال از این میان نیز تعداد اندکی از درخواست‌های ارائه شده از سوی اداره مهاجرت آلمان تأیید می‌شود.</p>
      <p>طبق این گزارش، مقامات آلمانی انتظار دارند که درخواست‌های پناهندگی سال 2019 برای این کشور در مقایسه با سال گذشته کمتر باشد.</p>
      <p>«هانس اکارد سامر» رئیس اداره مهاجرت و پناهندگی فدرال آلمان (BAMF) به این روزنامه آلمانی گفت که این اداره تاکنون 110 هزار درخواست جدید پناهندگی دریافت کرده است.</p>
      <p>وی توضیح داد: «احتمال می‌دهد تا پایان سال جاری میلادی، درخواست‌های پناهندگی با 140 تا 145 هزار مورد بسته شود که کمتر از سال 2018 است».</p>
      <p>بر اساس این گزارش، در سال 2018، آلمان حدود 160 هزار درخواست جدید پناهندگی دریافت کرد.</p>
      <p>بنا به گزارش خبرگزاری آلمانی «دویچه وله»، در سالهای اخیر، تعداد افرادی که به دنبال پناهندگی در آلمان بودند به تدریج کاهش داشته است و این در حالی است که در سال 2015، بعد از تصمیم «آنگلا مرکل» صدراعظم آلمان برای پذیرش حدود یک میلیون پناهجو و مهاجر از کشورهای غرب آسیا، درخواست‌ها برای پناهندگی در آلمان به نقطه اوج خود رسیده بود.</p>
      <p>با اینحال، از آن زمان به بعد، آلمان قوانین مهاجرتی خود را تشدید کرده تا زمینه اخراج سریع‌تر پناهجویان را از این کشور فراهم آورد و در همین راستا، قدرت و اختیارات مقامات مهاجرتی و پلیس آلمان را افزایش داده است.</p>
      <p>طبق این گزارش، علیرغم آنکه میزان درخواست‌های پناهندگی برای آلمان کاهش یافته است، تعداد افرادی که درخواست‌های آنها مورد تأیید مقامات مهاجرتی آلمان قرار می‌گیرد نیز با کاهش مواجه بوده است.</p>
      <p>بنا به گفته سامر، تنها 35 تا 38 درصد از درخواست‌های پناهندگی برای آلمان در نهایت تأیید می‌شود و ادامه داد: «این به مفهوم آن است که دو سوم افرادی که به آلمان می آیند، شرایط و زمینه پناهندگی را ندارند».</p>
      <p>در سال 2017، طبق قوانین جدید برای تسریع فرایند اخراج پناهجویان، اداره مهاجرت آلمان مجوز تفتیش تلفن‌های همراه، تبلت و دیگر ابزالات ذخیره اطلاعات پناهجویان را دریافت کرده بود.</p>
      <p>بنا به گزارش دویچه‌وله، اواخر اردیبهشت ماه، «گروه رسانه‌ای فونکه» با انتشار گزارشی اعلام کرد که وزارت کشور آلمان از آغاز سال جاری میلادی تا پایان ماه مارس، پنج هزار و 600 پناهجو را اخراج کرده است.</p>
    </article>
  </body>
</html>