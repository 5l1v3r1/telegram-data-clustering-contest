<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118827-ssp-usvojila-predlog-zakona-za-borbu-protiv-korupcije-javnih-funkcionera?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-03T14:05:03+00:00"/>
    <meta property="og:title" content="SSP usvojila Predlog zakona za borbu protiv korupcije javnih funkcionera"/>
    <meta property="og:description" content="Glavni odbor Stranke slobode i pravde (SSP) jednoglasno je danas usvojio predlog Antikorupcijskog zakona za borbu protiv korupcije javnih funkcionera.Predstavljajući predlog zakona na sednici Glavnog odbora SSP održanoj u Zrenjaninu, potpredsednica stranke Marinika Tepić je kazala da je nastao po uzoru na rumunski, po kom je doskorašanja antikorupcijska tužiteljka u toj zemlji Laura Kodruca Keveši, tužila a sudovi su osudili više od 1.250 funkcionera za srednju i visoku korupciju, medju njima i premijera. &quot;Osudjeno je i petoro ministara, 16 poslanika, petoro senatora, 97 gradonačelnika, 32 direktora javnih preduzeća i 497 javnih funkcionera, a poslednji koji je osudjen na više od tri godine zatvora je lider najveće političke organizacije i predsednik donjeg doma rumunskog parlamenta Liviu Dragnea&quot;, navela je Tepić. Ocenila je da je u odnosu na Krivični zakonik, koji ima odredbe za krivična dela korupcije, predloženi zakon specifičan u tome što se odnosi isključivo na javne funkcionere. &quot;Ključno je to da se ukoliko…"/>
  </head>
  <body>
    <article>
      <h1>SSP usvojila Predlog zakona za borbu protiv korupcije javnih funkcionera</h1>
      <address>
        <time datetime="2019-11-03T14:05:03+00:00">03 Nov 2019, 14:05</time>
      </address>
      <slideshow>
        <figure>
          <img src="https://static.beta.rs/thumbs/ssp-go-marinika_1572790651.557x371.JPG"/>
        </figure>
        <figure>
          <img src="https://static.beta.rs/thumbs/Beta-cs5w7mhp31.371x371.jpg"/>
        </figure>
      </slideshow>
      <p><b>Glavni odbor Stranke slobode i pravde (SSP) jednoglasno je danas usvojio predlog Antikorupcijskog zakona za borbu protiv korupcije javnih funkcionera.</b><br/><br/>Predstavljajući predlog zakona na sednici Glavnog odbora SSP održanoj u Zrenjaninu, potpredsednica stranke Marinika Tepić je kazala da je nastao po uzoru na rumunski, po kom je doskorašanja antikorupcijska tužiteljka u toj zemlji Laura Kodruca Keveši, tužila a sudovi su osudili više od 1.250 funkcionera za srednju i visoku korupciju, medju njima i premijera. <br/><br/>"Osudjeno je i petoro ministara, 16 poslanika, petoro senatora, 97 gradonačelnika, 32 direktora javnih preduzeća i 497 javnih funkcionera, a poslednji koji je osudjen na više od tri godine zatvora je lider najveće političke organizacije i predsednik donjeg doma rumunskog parlamenta Liviu Dragnea", navela je Tepić. <br/><br/>Ocenila je da je u odnosu na Krivični zakonik, koji ima odredbe za krivična dela korupcije, predloženi zakon specifičan u tome što se odnosi isključivo na javne funkcionere. <br/><br/>"Ključno je to da se ukoliko se dokažu krivična dela, javni funkcioneri osudjuju na kazne predvidjene Krivičnim zakonikom, ali, uvećane za trećinu ili čak za polovinu", navela je potpredsednica SSP.<br/><br/>Ocenila je da je ključni instrument za dokazivanje korupcije to što se predloženim zakonom uspostavlja posebna policija koja je direktno odgovorna antikorupcijskom tužiocu , a ne ministru unutrašnjih poslova.<br/><br/>"Reč je o sistemu kompilacije, jer u Srbiji postoji Odeljenje za suzbijanje korupcije pri republičkom tužilaštvu i Agencija za borbu korupcije, ali je na njenom čelu direktor a ne tužilac kao što je slučaj u Rumuniji. Ovo bi trebalo da bude dobitna kombinacija i da pravda bude ona koja se oseća u vazduhu, a ne da nepravda bude ona koja se oseća na svakom koraku", rekla je Tepić.<br/><br/>Predsednik Stranke slobode i pravde Dragan Djilas rekao je da je to predlog zakona ne samo SSP, već celog Saveza za Srbiju i dodao da će to biti jedan od prvih zakona kojim će se baviti "nova Skupština Srbije".<br/><br/>Djilas je najavio i da će uskoro biti predstavljen Predlog zakona o poreklu imovine, koji se neće odnositi samo na političare.</p>
    </article>
  </body>
</html>