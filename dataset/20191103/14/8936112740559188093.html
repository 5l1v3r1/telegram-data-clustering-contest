<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/kolarstwo,129/matteo-trentin-o-wspolpracy-z-gregiem-van-avermaetem-grupa-ccc-mocniejsza-w-klasykach-kolarstwo,982568.html"/>
    <meta property="og:site_name" content="TVN24"/>
    <meta property="article:published_time" content="2019-11-03T14:07:00+00:00"/>
    <meta property="og:title" content="Grupa CCC mocniejsza w klasykach. Liderzy będą się uzupełniać"/>
    <meta property="og:description" content="Matteo Trentin jest przekonany, że w przyszłym sezonie będzie w stanie udanie współpracować z Gregiem Van Avermaetem i przyczynić się do sukcesów grupy CCC. W ostatnich dwóch latach Włoch nie mógł ..."/>
  </head>
  <body>
    <article>
      <h1>Grupa CCC mocniejsza w klasykach. Liderzy będą się uzupełniać</h1>
      <address>
        <time datetime="2019-11-03T14:07:00+00:00">03 Nov 2019, 14:07</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/da6c5329-f901-4937-8a14-61d87947e585.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/153e5431-93fd-487e-9257-d0e7fad1b640-480p.mp4" autoplay="" loop=""/>
          <figcaption>Trentin przed Criterium Saitama</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/11108a3dbfe4636cb40b84b803b2fff6/3f91369c-4c11-484d-85d3-325ae51648ab-480p.mp4" autoplay="" loop=""/>
          <figcaption>Meta to nie koniec pracy dla ekipy CCC Team</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/52d2752b150f9c35ccb6869cbf074e48/2932940b-8833-4e83-aa82-536dc7f54fe3-480p.mp4" autoplay="" loop=""/>
          <figcaption>Poznaj tajniki przerzutek elektrycznych w rowerach CCC Team</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/29530de21430b7540ec3f65135f7323c/26356e0e-122d-4728-9536-85d4858d2aea-480p.mp4" autoplay="" loop=""/>
          <figcaption>Autobus, minivany, samochody. Oto cała flota CCC Team</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/139f0874f2ded2e41b0393c4ac5644f7/4a30fc2f-62bf-430c-a586-540c65f79b79-480p.mp4" autoplay="" loop=""/>
          <figcaption>Poznaj tajemnice cieżarówki CCC Team</figcaption>
        </figure>
        <figcaption>Trentin w 2020 roku będzie kolarzem CCC Foto: Getty Images | Video: Eurosport</figcaption>
      </slideshow>
      <h3>Matteo Trentin jest przekonany, że w przyszłym sezonie będzie w stanie udanie współpracować z Gregiem Van Avermaetem i przyczynić się do sukcesów grupy CCC. W ostatnich dwóch latach Włoch nie mógł liczyć na wsparcie kolegów z Mitchelton-Scott w wyścigach jednodniowych. W polskiej ekipie ma być pod tym względem inaczej.</h3>
      <related>
        <a href="https://eurosport.tvn24.pl/kolarstwo,129/nowy-kolarski-wyscig-na-polwyspie-arabskim-inicjatywa-odpowiada-ambicjom-arabii-saudyjskiej,981589.html"/>
      </related>
      <p>Do australijskiego zespołu Trentin przechodził z Quick-Step Floors w glorii triumfatora etapów wszystkich wyścigów trzytygodniowych. W Mitchelton-Scott miał być liderem na klasyki. Tymczasem w latach 2018-2019 Włoch zdołał zanotować tylko dwa zwycięstwa w jednodniowych startach (mistrzostwa Europy 2018 i Trofeo Matteotti 2019).</p>
      <h3>Wsparcie dla Van Avermaeta</h3>
      <p>- W ostatnich sezonach ja i Greg byliśmy w końcówkach wyścigów zdani wyłącznie na siebie. Obecność w tej samej grupie sprawi, że będziemy w stanie się uzupełniać. Ja jestem szybszy od niego podczas sprintu z 5-10-osobowej czołówki. On z kolei może rozstrzygnąć wyścig na własną korzyść wcześniej, a ja mogę być dla niego opcją zapasową. Być może ze mną na plecach inni kolarze nie będą chcieli gonić Grega za wszelką cenę – powiedział Trentin.</p>
      <p>- Taką taktykę stosowaliśmy w Quick-Stepie. Tak właśnie Zdenek Stybar wygrał E3 BinckBank Classic. Po tym jak Bob Jungels zaatakował 7 km przed metą, Czech popracował na czele dopiero podczas finałowego sprintu – zauważył.</p>
      <h3>Celem więcej zwycięstw</h3>
      <p>W 2019 roku Trentin odniósł sześć zwycięstw. To tyle samo, co cała grupa CCC. 30-latek nie obawia się jednak o siłę ekipy, do której wraz z nim z nowym rokiem przeniosą się m.in. Ilnur Zakarin, Jan Hirt i Fausto Masnada.</p>
      <p>- Warto też zobaczyć, kto w grupie CCC będzie jeździł w przyszłym roku. Zostali m.in. Greg, Michael Schar, Fran Ventoso. Dużo czasu potrzebowałem, by zdecydować o tym, czy podpisać kontrakt z CCC. Miałem też inne propozycje. Ostatecznie podjąłem decyzję o zmianie barw. Moim celem na nowy rok pozostaje większa liczba zwycięstw – podkreślił.</p>
      <p>Autor: br / Źródło: Eurosport; Cyclingnews</p>
    </article>
  </body>
</html>