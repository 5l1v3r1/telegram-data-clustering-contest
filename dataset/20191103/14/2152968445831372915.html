<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/03/otkriha-kosti-na-pliozavyr-v-carevichna-niva-v-polsha.428387"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T14:08:00+00:00"/>
    <meta property="og:title" content="Откриха кости на плиозавър в царевична нива в Полша"/>
    <meta property="og:description" content="Динозаврите от този вид достигали до 9 метра дължина | Dnes.bg"/>
  </head>
  <body>
    <article>
      <h1>Откриха кости на плиозавър в царевична нива в Полша</h1>
      <h2>Динозаврите от този вид достигали до 9 метра дължина</h2>
      <address><time datetime="2019-11-03T14:08:00+00:00">03 Nov 2019, 14:08</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Костите на едър морски хищник, живял преди 150 милиона години, бяха открити в царевични ниви в Полша, съобщи в. "Мейл он сънди", цитирана от БТА.</p>
      <p>Костите са от плиозавър, всяващо ужас създание, живяло през юрския период. Плиозаврите достигали дължина над 9 метра и тежали по няколко тона. Тези морски хищници били сред най-едрите създания по онова време. Срещали са се в моретата в Европа и Южна Америка и са се хранили с всичко живо, което се изпречвало на пътя им. За това свидетелстват откритите на обекта кости от гигантски костенурки и едри 6-метрови прародители на крокодила.</p>
      <p>През юрския период въпросният район на днешната територия на Югоизточна Полша е бил архипелаг от тропически острови, заобиколени от плитко море.</p>
      <p>"В такава среда са живели морските влечуги, на чиито фосили се натъкнахме - заяви палеонтологът Даниел Тиборовски от Музея за Земята на Полската академия на науките. - Те имали големи черепи и масивни челюсти с едри остри зъби. Крайниците им били с форма на перки."</p>
      <p>Учените отбелязаха, че костите са сходни с откритите в глинената формация Кимеридж във Великобритания и на архипелага Шпицберген в Северния ледовит океан.</p>
      <p>Освен костите от плиозавър, палеонтолозите попаднали също на кости от други животински видове от същата епоха, включително от плезиозаври - "братовчеди" на плиозаврите, гигантски костенурки и предтечи на днешните крокодили.</p>
      <related>
        <h4>Още по темата</h4>
        <a href="https://www.dnes.bg/akoshtete-vqrvaite/2019/07/26/tova-e-nahodka-dete-otkri-11-dinozavyrski-iaica-v-iujen-kitai.417652"/>
        <a href="https://www.dnes.bg/science/2019/05/09/evoliuciiata-eksperimentira-otkriha-dinozavyr-s-krile-na-prilep.409834"/>
      </related>
    </article>
  </body>
</html>