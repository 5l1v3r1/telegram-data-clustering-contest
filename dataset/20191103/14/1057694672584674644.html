<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2017649/sto-edolio-gia-apoplanisi-tessaron-pedion-69chronos-stin-ko.html"/>
    <meta property="og:site_name" content="News.gr"/>
    <meta property="article:published_time" content="2019-11-03T14:20:00+00:00"/>
    <meta property="og:title" content="Στο εδώλιο για αποπλάνηση τεσσάρων παιδιών 69χρονος στην Κω"/>
    <meta property="og:description" content="Κατηγορείται για ασελγείς πράξεις που φέρεται να διέπραξε από το 1999 εως το 2014"/>
  </head>
  <body>
    <article>
      <h1>Στο εδώλιο για αποπλάνηση τεσσάρων παιδιών 69χρονος στην Κω</h1>
      <address>
        <time datetime="2019-11-03T14:20:00+00:00">03 Nov 2019, 14:20</time>
      </address>
      <h3>Κατηγορείται για ασελγείς πράξεις που φέρεται να διέπραξε από το 1999 εως το 2014</h3>
      <p>Με την κατηγορία της <a href="https://www.news.gr/tag/apoplanisi-anilikon">αποπλάνησης</a> τεσσάρων παιδιών που δεν έχουν συμπληρώσει το 15ο έτος της ηλικίας τους, κατά συρροή και κατ’ εξακολούθηση, θα καθίσει αύριο Δευτέρα 69χρονος στο εδώλιο του Μικτού Ορκωτού Δικαστηρίου <a href="https://www.news.gr/tag/ko">Κω</a>.</p>
      <p>Όπως αναφέρει η εφημερίδα «Ροδιακή», ο κατηγορούμενος παραπέμφθηκε σε δίκη με βούλευμα του Συμβουλίου Πλημμελειοδικών <a href="https://www.news.gr/tag/rodos">Ρόδου</a>, το οποίο παράλληλα αποφάσισε να παύσει οριστικά λόγω παραγραφής, η ποινική δίωξη που είχε ασκηθεί στον 69χρονο για προσβολή της γενετήσιας αξιοπρέπειας και η οποία φέρεται να είχε τελεστεί το 2001. Η υπόθεση πήρε το δρόμο της δικαιοσύνης, όταν το απόγευμα της 24ης Ιανουαρίου 2014 έγινε καταγγελία στην αστυνομία σε βάρος του 69χρονου από τη μητέρα των δύο εκ των τεσσάρων κοριτσιών.</p>
      <p>Σύμφωνα με το κατηγορητήριο, ο 69χρονος φέρεται να διέπραξε το αδίκημα που τον βαραίνει, το χρονικό διάστημα από το 1999 έως το 2014. Πιο συγκεκριμένα, κατηγορείται ότι το χρονικό διάστημα από το 2008 έως το 2014 ενήργησε ασελγείς πράξεις, που προσβάλλουν την γενετήσια αξιοπρέπεια με ανήλικη, η οποία τότε ήταν ηλικίας από 5 έως 11 ετών. Ο ίδιος το χρονικό διάστημα από το 2010 έως το 2014 κατηγορείται ότι έπραξε το ίδιο με ανήλικη, η οποία τότε είχε ηλικία από 4 έως 8 ετών.</p>
      <p>Επίσης, κατά το χρονικό διάστημα από τον 1999 έως το 2005, ο 69χρονος φέρεται να ενήργησε ασελγείς πράξεις, που προσβάλλουν τη γενετήσια αξιοπρέπεια, με ανήλικη κοπέλα η οποία ήταν σε ηλικία από 4 έως 10 ετών. Τέλος, κατηγορείται ότι το 2012 έκανε ασελγείς πράξεις, που προσβάλλουν τη γενετήσια αξιοπρέπεια σε ανήλικη ηλικίας τότε 8 ετών.</p>
      <p>Ο 69χρονος απολογούμενος ενώπιον της ανακρίτριας Ρόδου, αρνήθηκε τις κατηγορίες που του αποδίδονται και μετά την ολοκλήρωση της διαδικασίας αφέθηκε ελεύθερος, με τους όρους της απαγόρευσης εξόδου από τη χώρα, της εμφάνισής του μία φορά το μήνα στο αστυνομικό τμήμα της περιοχής του και της απαγόρευσης επίσκεψης και παραμονής του στη δημοτική ενότητα όπου διέμενε και διέμεναν και τα ανήλικα κορίτσια, έως την εκδίκαση της υπόθεσης από το αρμόδιο δικαστήριο.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2014120/dolofonia-topaloudi-o-tafos-ine-to-spiti-mas-echoume-ton-isovio-thanato-stin-psichi-mas.html"/>
        <a href="https://www.news.gr/ellada/article/2012299/dolofonia-topaloudi-stin-athina-i-diki-gia-logous-asfalias.html"/>
        <a href="https://www.news.gr/media/article/2011904/premiera-gia-to-pikantiko-vretaniko-tilerialiti-pou-giristike-sti-rodo.html"/>
      </related>
    </article>
  </body>
</html>