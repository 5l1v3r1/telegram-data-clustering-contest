<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/tapu-harcinda-yeni-donem-214025h.htm"/>
    <meta property="og:site_name" content="OLAY"/>
    <meta property="article:published_time" content="2019-11-03T14:46:31+00:00"/>
    <meta property="og:title" content="Tapu harcında yeni dönem"/>
    <meta property="og:description" content="Konut alım satımında yeni bir dönem başlıyor. Gayrimenkul satışlarında öncelikle ekspertiz raporu alınacak. Harç bedeli, ekspertizin belirleyeceği değer üzerinden hesaplanacak."/>
  </head>
  <body>
    <article>
      <h1>Tapu harcında yeni dönem</h1>
      <h2>Konut alım satımında yeni bir dönem başlıyor. Gayrimenkul satışlarında öncelikle ekspertiz raporu alınacak. Harç bedeli, ekspertizin belirleyeceği değer üzerinden hesaplanacak.</h2>
      <address>
        <time datetime="2019-11-03T14:46:31+00:00">03 Nov 2019, 14:46</time>
      </address>
      <p>Çevre ve Şehircilik Bakanı Murat Kurum, yeni vergi düzenlemesiyle ilgili değerlendirmelerde bulunarak, konut alım satımındaki bedelin Tapu ve Kadastro Genel Müdürlüğü tarafından belirleneceği yönündeki iddialara yanıt verdi. Konut alım satımında tapu kadastronun fiyat belirleyemeyeceğini belirten Kurum, şunları kaydetti: ‘'Düzenleme için meclisimiz çalışılıyor, bizim de bakanlık olarak önerilerimiz oldu. Gerçek değer üzerinden tapu devrinin yapılması sağlanacak. Bugün piyasada vatandaşımız konutu kaç liradan alıp satıyorsa, aynı değerden de tapuda bedelini göstersin. Şu an haksız bir rekabet söz konusu. Konutunu 300 bin liraya satan vatandaşımız, emlak rayiç değeri, beyan değeri ne ise onu gösterebiliyor. Tabii göstermeyen vatandaşlarımız da var. Burada hakkaniyet, adalet olması adına gerçek satış fiyatı neyse buna ilişkin tapu harcının da o değer üzerinden alınmasına ilişkin bir düzenlemedir.''</p>
      <p>
        <b>GERÇEĞİ BEYAN ETMEK ZORUNDA</b>
      </p>
      <p>Fiyat belirleme işlemini özel eksperlerin yapacağı ve bunun da bir ücrete tabi olacağına ilişkin eleştirilerin sorulması üzerine de Kurum, Türkiye'de yaklaşık 20 milyon bina olduğunu hatırlattı. Her yıl 600 bini yeni 600 bini ikinci el olmak üzere yaklaşık 1 milyon 200 bin konut satışı gerçekleştiğini ifade eden Kurum, gayrimenkul firmalarının sattığı değerin gerçeğini beyan etmek zorunda olduğuna dikkati çekti. Bakan Kurum, ‘'Buna ilişkin birçok firma zaten bu çerçevede çalışmaktadır. Değerlemeler Tapu Kadastro Genel Müdürlüğümüz bünyesinde de, Sermaye Piyasası Kurulu'nca onaylı ekspertiz firmalarınca da yapılacak. Bir binada birkaç değerleme olduktan sonra da üç boyutlu yaptığımız haritalarla yine o değerlemeleri katına ve şerefiyesine göre genel müdürlüğümüz dağıtacak. Tabii bu bir süreç alacak'' dedi.</p>
    </article>
  </body>
</html>