<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/03/i-nasi-igraci-su-propali-u-fmp-opleo-po-partizanu-i-ostoji-rezirana-predstava-mnogi-nasi-igraci-su-propali-u-samozvanoj-instituciji-srpske-kosarke/"/>
    <meta property="og:site_name" content="Sportska centrala"/>
    <meta property="article:published_time" content="2019-11-03T14:02:39+00:00"/>
    <meta property="og:title" content="FMP opleo po Partizanu i Ostoji: Režirana predstava, mnogi naši igrači su propali u samozvanoj „instituciji“ srpske košarke"/>
    <meta property="og:description" content="Košarkaški klub FMP iz Železnika izdao je saopštenje u kojem kritikuje atmosferu na utakmici sa Partizanom. Iz Železnika su stigle mnoge oštre reči prema Partizanu i predsedniku crno-belih Ostoji Mijailoviću. Navodi se potencirana mržnja prema FMP-u. Saopštenje prenosimo u celosti: – KK FMP ponovo je, u subotu 02.11.2019. godine, umesto deo važne utakmice ABA lige, […]"/>
  </head>
  <body>
    <article>
      <h1>FMP opleo po Partizanu i Ostoji: Režirana predstava, mnogi naši igrači su propali u samozvanoj „instituciji“ srpske košarke</h1>
      <address><time datetime="2019-11-03T14:02:39+00:00">03 Nov 2019, 14:02</time> by <a rel="author">Milos</a></address>
      <p>Košarkaški klub FMP iz Železnika izdao je saopštenje u kojem kritikuje atmosferu na utakmici sa Partizanom.</p>
      <p>Iz Železnika su stigle mnoge oštre reči prema Partizanu i predsedniku crno-belih Ostoji Mijailoviću. Navodi se potencirana mržnja prema FMP-u.</p>
      <p>Saopštenje prenosimo u celosti:</p>
      <p>– <b>KK FMP ponovo je, u subotu 02.11.2019. godine, umesto deo važne utakmice ABA lige, koja je bila i derbi kola (pa valjda i svojevrsna promocija srpske košarke u regionu), bio deo režirane predstave i „tako normalne“ revije prostakluka koja godinama gledamo kada je domaćin našem klubu – <a href="https://www.sportskacentrala.com/tag/kk-partizan/">KK Partizan</a>.</b></p>
      <p>KK FMP, kao dvostruki osvajač ABA lige, klub sa istorijom, rasadnik reprezentativaca i talenata, od kojih su mnogi propali upravo u samozvanoj „instituciji“ srpske košarke, već godinama je meta najgorih uvreda, i slobodno možemo reći mržnje kada gostuje ekipi Partizana. Čime je ta ogromna netrpeljivost i opsednutost KK FMP zaslužena (osim što smo ih sportski pobeđivali na terenu), ne znamo, ali smo u više navrata skretali pažnju, zarad dobrobiti ABA lige i srpske košarke, da nećemo tolerisati ovakav pir divljaka kojima su košarka i sport na poslednjem mestu.</p>
      <p>Nismo napuštali parket i pored činjenice da smo imali mnogo razloga za to, i u prošlosti, pa i u subotu 02.11.2019.godine. Na najgore uvrede upućivane u subotu sa tribina u 8 navrata, zvanični spiker oglasio se samo jednom? Sadržaj ovih uvreda nećemo iznositi u javnost iz osnovne pristojnosti. Ali, ako je to u skladu sa propisima ABA lige i načelima sporta, onda ova liga i košarka u Srbiji nemaju nikakvu budućnost!</p>
      <p>Pošto smo od čoveka koji je trenutno na mestu predsednika KK Partizan više puta čuli u javnim istupima da je „dobar srpski domaćin“ nije nam jasno da li tako u svojoj kući u Prislonici kod Čačka dočekuje goste psovkama, uvredama na račun njihovih porodica, i najprimitivnijim izlivima mržnje?</p>
      <p>Zato dotičnog, koji se očigledno kroz svoje javne nastupe bavi svima, osim svojim klubom (što donekle i razumemo jer je u košarku ušao tek pre 3 godine) smatramo najodgovornijim za organizaciju utakmice 5.kola ABA lige, a skandiranja sa tribina i napade grupe divljaka iza klupe KK FMP organizovanim i režiranim.</p>
      <p>KK FMP zato obaveštava ambicioznog čelnika KK Partizan, da za razliku od njega, klub iz Železnika nije od juče u srpskoj košarci, i da će svaki sledeći duel, a organizuje ga KK Partizan – prekidati utakmicu i na najmanji povik i vređanje bilo koga iz delegacije KK FMP!</p>
      <p>A srpsku košarkašku javnost kojoj je ovo postalo „normalan“ model ponašanja i „vruća atmosfera na tribinama“ upozoravamo da se zapitaju zašto nam je košarka, počev od Košarkaškog Saveza Srbije i njihovih čelnika (koji su uz to i vrlo jasno navijački opredeljeni uz svu nesposobnost koju pokazuju), tu gde jeste, i zašto je meta uvreda tim i klub u kome se nalazi 10 domaćih igrača od kojih su mnogi, a neki će sutra sigurno biti reprezentativci Srbije?</p>
      <p>Ako je cilj bio da neko po svaku cenu „mora“ da pobedi u subotu, trebalo je da o tome bude informisan i KK FMP – da ne dolazi na utakmicu! A ne da se za to angažuju nekadašnji bliski prijatelji iz vremena SFRJ, „čuveni operativac i bivši sudija specijalac“ a da zadatak izvršava treći sudija koji je navodno „zalutao“ na utakmicu!</p>
      <p>KK FMP će u skladu sa srpskom tradicijom uzvratiti gostoprimstvo KK Partizan NIS u drugom delu sezone, a srpsku javnost obaveštavamo da je disciplinski sudija ABA lige kroz dopunski izveštaj detaljno informisan o dešavanjima na utakmici u organizaciji „dobrog srpskog domaćina“ i njegovog kluba.</p>
      <p>KK FMP nikome ne preti, ali nakon subote neće ni mirno posmatrati scenario u kome jedan klub, bez obzira na cenu, ponajmanje na terenu želi da dođe do cilja. Ako KK FMP sa 10 srpskih igrača i reprezentativaca naše zemlje, treba da bude deo te „igre“, mi u njoj nećemo učestvovati – ali nećemo ni ćutati!</p>
      <p>Nadamo se da neće ćutati ni javnost i mediji, i objaviti ovo saopštenje KK FMP, koje je i pokušaju da sačuvamo srpsku košarku, jer njeni temelji nisu pravljeni na događajima i „utakmicama“ poput one koja je odigrana u subotu, stoji u saopštenju kluba iz Železnika.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/03/partizanu-cilj-evroliga-roster-i-dalje-nije-zatvoren/"/>
        <a href="https://www.sportskacentrala.com/2019/11/02/trinkijeri-izuzetno-vazna-pobeda/"/>
        <a href="https://www.sportskacentrala.com/2019/11/02/partizanu-derbi-kola-prvi-poraz-pantera/"/>
        <a href="https://www.sportskacentrala.com/2019/11/02/live-partizan-fmp-6/"/>
        <a href="https://www.sportskacentrala.com/2019/11/01/jovanovic-pred-duel-sa-partizanom-cvrsto-u-svaki-duel-i-da-uzivamo/"/>
        <a href="https://www.sportskacentrala.com/2019/11/01/gotovo-partizan-ima-novog-amerikanca/"/>
        <a href="https://www.sportskacentrala.com/2019/11/01/stize-veliko-pojacanje-partizan-u-zavrsnim-pregovorima-sa-amerikancem/"/>
        <a href="https://www.sportskacentrala.com/2019/11/01/partizan-protiv-neporazenog-fmp-a-teska-utakmica/"/>
        <a href="https://www.sportskacentrala.com/2019/10/30/trinkijeri-dva-kljucna-momenta-u-pobedi-nad-limozom/"/>
      </related>
    </article>
  </body>
</html>