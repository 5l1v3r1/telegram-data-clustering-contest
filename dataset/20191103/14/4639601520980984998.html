<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/society/pos-efthase-i-47xroni-apo-tin-folegandro-sto-irakleio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T14:17:17+00:00"/>
    <meta property="og:title" content="Πώς έφθασε η 47χρονη από την Φολέγανδρο στο Ηράκλειο"/>
    <meta property="og:description" content="Η νεοζηλανδή αγνοούνταν τις τελευταίες ημέρες"/>
  </head>
  <body>
    <article>
      <h1>Πώς έφθασε η 47χρονη από την Φολέγανδρο στο Ηράκλειο</h1>
      <h2>Η νεοζηλανδή αγνοούνταν τις τελευταίες ημέρες</h2>
      <address><time datetime="2019-11-03T14:17:17+00:00">03 Nov 2019, 14:17</time> by <a rel="author">ΤοΒΗΜΑ Team</a></address>
      <p>Λίγα λεπτά μετά τις δύο έφτασε στο λιμάνι του Ηρακλείου η 47χρονη από τη Νέα Ζηλανδία που αγνοούνταν τις τελευταίες ημέρες. Η 47χρονη κατέβηκε από το σκάφος του Λιμενικού με τα πόδια σε πολύ καλή κατάσταση, μετά την περιπέτεια που έζησε μέσα στο μικρό φουσκωτό σκάφος χωρίς μηχανή, με το οποίο είχε πάει για να ψωνίσει κάποιες προμήθειες από κόλπο στη Φολέγανδρο, πλην όμως τα ρεύματα όπως όλα δείχνουν την παρέσυραν και βρέθηκε μεσοπέλαγα επί ώρες.</p>
      <p>Όπως δήλωσε ο λιμενάρχης Ηρακλείου Ευθύμης Δουβής, από την πρώτη στιγμή της εξαφάνισης στις έρευνες υπό τον συντονισμό του Ενιαίου Κέντρου Συντονισμού Έρευνας και Διάσωσης του Αρχηγείου του Λιμενικού Σώματος- Ελληνικής Ακτοφυλακής, συμμετείχαν τέσσερα περιπολικά σκάφη του Λιμενικού Σώματος και χερσαίες δυνάμεις από την Θήρα, την Ίο, τη Νάξο, τη Φολέγανδρο και τη Μήλο, τρία ιδιωτικά σκάφη καθώς και ελικόπτερο του Πολεμικού Ναυτικού, ενώ με το πρώτο φως της ημέρας, σήμερα η τεράστια επιχείρηση εντάθηκε περαιτέρω με την συμμετοχή και σκαφών από τα Χανιά, το Ρέθυμνο και το Ηράκλειο.</p>
      <p>
        <a href="https://www.in.gr/2019/11/03/politics/sxedio-tis-kyvernisis-gia-tis-poreies-sto-kentro-ta-metra-gia-na-min-paralyei-athina/">Διαβάστε ακόμη : Το σχέδιο της κυβέρνησης για τις πορείες στο κέντρο – Τα μέτρα για να μην «παραλύει» η Αθήνα</a>
      </p>
      <p>«Τα σκάφη έσπευσαν σε συγκεκριμένες περιοχές έρευνας σύμφωνα με τη συστηματικότητα και τη μεθοδολογία που ακολουθείται από τα έμπειρα στελέχη του Κέντρου Επιχειρήσεων του Λιμενικού Σώματος και μετά από ώρες ερευνών εντοπίστηκε από το πλωτό του Λ.Σ 119 του Κεντρικού Λιμεναρχείου Ηρακλείου η αγνοούμενη η οποία επέβαινε στο μικρό φουσκωτό, σε απόσταση 55 ναυτικά μίλα βορειοδυτικά του Ηρακλείου, μια τεράστια απόσταση που δείχνει την ένταση της επιχείρησης έρευνας. Υπάρχει αίσια έκβαση στην επιχείρηση και αυτό δείχνει και την κατάρτιση και την εμπειρία που διαθέτουν τα πληρώματα του Λιμενικού Σώματος στα σκάφη, τα πλωτά και τα εναέρια. Ελπίζουμε πάντα όλες οι επιχειρήσεις να έχουν το ίδιο αίσιο τέλος» είπε ο κ. Δουβής.</p>
      <p>Η γυναίκα λόγω της διαδικασίας που πρέπει να τηρηθεί, διακομίστηκε με ασθενοφόρο του ΕΚΑΒ στο Βενιζέλειο Νοσοκομείου Ηρακλείου για αξιολόγηση της κατάστασής της και τυχόν παροχή πρώτων βοηθειών, ενώ όπως δήλωσε ο λιμενάρχης Ηρακλείου, όταν την εντόπισε το πλωτό σκάφος, η ίδια πολύ συγκινημένη ευχαρίστησε τον κυβερνήτη και το υπόλοιπο πλήρωμα.</p>
      <p>«Σε τέτοιες στιγμές, είναι αρκετή η συγκίνηση. Η γυναίκα μετά από τόσες ώρες ταλαιπωρίας, μετέφερε τις ευχαριστίες της στο πλήρωμα και τον κυβερνήτη. Αυτές είναι οι στιγμές ηθικής ικανοποίησης που μας γεμίζουν με θάρρος και φορτίζουν τις μπαταρίες μας, για την επόμενη επιχείρηση» συμπλήρωσε ο κ. Δουβής.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/03/society/vrethike-soa-i-45xroni-apo-ti-nea-zilandia/"/>
        <a href="https://www.tovima.gr/2019/11/03/society/folegandros-synexizontai-oi-ereynes-gia-ton-entopismo-tis-45xronis-apo-ti-nea-zilandia/"/>
        <a href="https://www.tovima.gr/2019/11/02/society/thriler-me-eksafanisi-touristrias-sti-folegandro/"/>
      </related>
    </article>
  </body>
</html>