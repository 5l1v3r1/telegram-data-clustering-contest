<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739846"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T14:04:00+00:00"/>
    <meta property="og:title" content="แฉรุ่นพี่สุดแมนรุมต่อยด้านหลัง น้องเจ็บอ่วมไม่รู้ใครทำ?"/>
    <meta property="og:description" content="ตำรวจ'สภ.แม่โจ้' ยันคดีไม่ซับซ้อน จ่อเรียกรุ่นพี่รับผิดชอบกิจกรรมรับน้องนอกสถานที่เข้าให้ปากคำภายในสัปดาห์หน้า ด้านแหล่งข่าวแฉพฤติกรรมรับน้อง ทำกันอย่างลับ ๆ อาศัยความมืด ต่อยน้องปี 1 จากด้านหลัง เพื่อไม่ให้รู้ว่าเป็นฝีมือใคร หากน้องๆทนได้ถือว่าผ่าน"/>
  </head>
  <body>
    <article>
      <h1>แฉรุ่นพี่สุดแมนรุมต่อยด้านหลัง น้องเจ็บอ่วมไม่รู้ใครทำ?</h1>
      <address>
        <time datetime="2019-11-03T14:04:00+00:00">03 Nov 2019, 14:04</time>
      </address>
      <figure>
        <img src="https://www.dailynews.co.th/admin/upload/20191103/news_EARcliNVFB222115_533.jpg?v=20191104087"/>
      </figure>
      <p>
        <b>ตำรวจ"สภ.แม่โจ้" ยันคดีไม่ซับซ้อน จ่อเรียกรุ่นพี่รับผิดชอบกิจกรรมรับน้องนอกสถานที่เข้าให้ปากคำภายในสัปดาห์หน้า ด้านแหล่งข่าวแฉพฤติกรรมรับน้อง ทำกันอย่างลับ ๆ อาศัยความมืด ต่อยน้องปี 1 จากด้านหลัง เพื่อไม่ให้รู้ว่าเป็นฝีมือใคร หากน้องๆทนได้ถือว่าผ่าน</b>
      </p>
      <p>จากกรณีมหาวิทยาลัยแม่โจ้โพสต์เฟซบุ๊ก ชี้แจงเรื่องการรับน้องนอกสถานที่ของรุ่นพี่คณะหนึ่ง ว่าทางมหาวิทยาลัยไม่มีนโยบายให้จัดกิจกรรมรับน้องนอกเหนือจากที่มหาวิทยาลัยกำกับดูแล หากมีการกระทำนอกเหนือจากที่มหาวิทยาลัยกำหนด ถือว่ามีโทษทางวินัยนักศึกษา ผู้กระทำผิดจะถูกตัดคะแนนความประพฤติ พักการศึกษา หรือไล่ออก ซึ่งการรับน้องของรุ่นพี่ดังกล่าวปรากฏว่า อยู่นอกเหนือจากที่มหาวิทยาลัยกำกับดูแลจริง ซ้ำยังมีน้องนักศึกษาบาดเจ็บ จนผู้ปกครองได้แจ้งความเอาผิดกับรุ่นพี่เพื่อให้ออกมารับผิดชอบเรื่องที่เกิดขึ้น ตามที่ได้เสนอข่าวไปแล้วนั้น<br/><br/>เกี่ยวกับเรื่องนี้ เมื่อวันที่ 3 พ.ย. แหล่งข่าวฝ่ายสอบสวน สภ.แม่โจ้ จ.เชียงใหม่ เปิดเผยว่า ได้สอบปากคำผู้เสียหายไว้หมดแล้ว โดยเรื่องนี้เกิดขึ้นตั้งแต่วันที่ 4 ตุลาคมที่ผ่านมา โดย นายเอ (นามสมมุติ) นักศึกษาปี 1 ได้สมัครใจไปร่วมกิจกรรมรับน้องของรุ่นพี่ปี 2-3 ที่ทำกันอย่างลับ ๆ ริมบ่อน้ำหลังมหาวิทยาลัยในช่วงค่ำ (ประมาณ 18.00 น.- 20.00 น.) โดยก่อนจะเริ่มกิจกรรม น้องปี 1 แต่ละคนจะต้องสาบานว่า จะไม่แพร่งพรายเรื่องการรับน้องของรุ่นพี่เหล่านี้ออกไปเด็ดขาด หลังจากนั้นนายเอและนักศึกษารายปี 1 รายอื่น ๆ จะต้องยอมให้รุ่นพี่ชกต่อยโดยไม่โต้ตอบเอาคืน มีการหันหน้าไปยังบ่อน้ำ แล้วยื่นมือออกไปด้านหน้า ก่อนที่รุ่นพี่จะทำร้ายร่างกายด้วยการชกต่อยหรือใช้ไม้ฟาดจากด้านหลัง ซึ่งในช่วงนี้เองที่ทำให้ นายเอ ไม่ทราบว่าใครเป็นผู้ลงมือทำบ้าง บางรายทนไม่ไหวล้มลงกับพื้น ก็ต้องยอมทนนอนคว่ำหน้าเพื่อให้รุ่นพี่ชกต่อยด้านหลังอีกด้วย ซึ่งกิจกรรมลักษณะนี้หากใครทนได้ก็ถือว่าผ่าน แต่กรณีที่เกิดขึ้น นายเอ มีอาการบาดเจ็บฟกช้ำหนักจนทนไม่ไหว ถ่ายรูปบาดแผลเพื่อร้องขอให้ผู้ปกครองมารับไปพบแพทย์เพื่อรักษาอาการ จึงทำให้เรื่องรับน้องนอกสถานที่แดงขึ้นมานั่นเอง<br/><br/>หลังเกิดเหตุทางผู้ปกครองได้พา นายเอ เข้าไปรักษาอาการบาดเจ็บและแจ้งความกับพนักงานสอบสวน สภ.แม่โจ้เมื่อวันที่ 5 ต.ค.ที่ผ่านมา จากนั้นทางตำรวจได้ประสานให้มหาวิทยาลัยสอบข้อเท็จจริง จนกระทั่งเวลาผ่านไปจะครบกำหนด 30 วัน ฝ่ายผู้ปกครองเห็นว่าเรื่องไม่คืบหน้าและกำลังหายเงียบไป จึงพานายเอ ไปลาออกแล้วก็โพสต์ภาพและข้อมูลในเฟซบุ๊ก จนทำให้โลกออนไลน์รับรู้เรื่องราวที่เกิดขึ้น ส่งผลให้เกิดกระแสวิพากษ์จารณ์เป็นวงกว้าง โดยเฉพาะการทำงานของทางมหาวิทยาลัย เพราะผู้ก่อเหตุล้วนเป็นนักศึกษาในสังกัด แต่เรื่องกลับเงียบหายไปทั้งที่เวลาผ่านมาเกือบเดือน <br/><br/>อย่างไรก็ตามผู้สื่อข่าวได้รับการยืนยันจากทาง พนักงานสอบสวน สภ.แม่โจ้ว่า คดีนี้ไม่ได้มีอะไรซับซ้อน เชื่อว่าจะสามารถนำคนผิดมาลงโทษตามกฎหมายได้ไม่ยาก ซึ่งภายในสัปดาห์หน้าจะได้เรียกรุ่นพี่ที่เกี่ยวข้องในการรับน้องนอกสถานที่ มาให้ปากคำกับตำรวจตามขั้นตอนกฎหมาย และเมื่อสอบสวนแล้วพบว่าเข้าข่ายในการกระทำผิดก็ต้องแจ้งข้อหาดำเนินคดีต่อไป.</p>
    </article>
  </body>
</html>