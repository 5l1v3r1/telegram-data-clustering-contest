<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/3/7230863/"/>
    <meta property="og:site_name" content="Українська правда"/>
    <meta property="article:published_time" content="2019-11-03T14:06:14+00:00"/>
    <meta property="og:title" content="Манафорт ще 2016 року звинувачував Україну у зламі сервера Демпартії – документи"/>
    <meta property="og:description" content="Колишній голова передвиборної кампанії президента США Дональда Трампа Пол Манафорт ще влітку 2016 року висунув ідею про відповідальність України, а не Росії, за злам сервера керівного органу Демократичної партії."/>
  </head>
  <body>
    <article>
      <h1>Манафорт ще 2016 року звинувачував Україну у зламі сервера Демпартії – документи</h1>
      <address>
        <time datetime="2019-11-03T14:06:14+00:00">03 Nov 2019, 14:06</time>
      </address>
      <p>Колишній голова передвиборної кампанії президента США Дональда Трампа Пол Манафорт ще влітку 2016 року висунув ідею про відповідальність України, а не Росії, за злам сервера керівного органу Демократичної партії.</p>
      <p><b>Джерело</b>: документи, оприлюднені Міністерством юстиції США 2 листопада, пише <a href="https://www.radiosvoboda.org/a/news-komanda-trampa-vidpovidalnist-ukrajiny/30250657.html">Радіо Свобода</a></p>
      <p><b>Деталі</b>: Міністерство юстиції опублікувало 500 сторінок витягів із інтерв'ю, електронних листів та інших документів, пов'язаних із доповіддю колишнього спецпрокурора Роберта Мюллера щодо втручання Росії в президентську кампанію 2016 року.</p>
      <p>Це сталося після рішення суду за позовами, поданими американськими засобами інформації – BuzzFeed News та CNN.</p>
      <p>Документи, оприлюднені 2 листопада, показують, що заступник керівника кампанії Трампа Рік Ґейтс розповів ФБР про цю теорію Пола Манафорта під час інтерв'ю, проведеного в межах розслідування Мюллера.</p>
      <p><b>Дослівно</b> Радіо Свобода: "Нова інформація свідчить, що люди в команді Трампа і навколо неї наполягали на хибній теорії про роль України у витоку документів Демократичної партії набагато раніше, ніж вважалося раніше.</p>
      <p>Також, схоже, існує зв'язок між уже завершеним розслідуванням Мюллера та розслідуванням щодо імпічменту Трампа, одним із центральних моментів якого є ймовірний тиск американського президента на українського".</p>
      <p><b>Що було раніше</b>: У звіті, опублікованому в квітні, Мюллер дійшов висновку, що Росія проводила "широкі та систематичні" зусилля щодо втручання у вибори 2016 року, використовуючи електронні листи, викрадені у чиновників Демократичної партії. Також, як вважає слідство, Росія причетна до кампанії в соціальних медіа для поширення дезінформації.</p>
      <p>Москва незмінно заперечує своє втручання у будь-які вибори за кордоном, а Трамп заперечує будь-яку змову з росіянами.</p>
      <footer>Українська правда</footer>
      <related>
        <a href="https://www.pravda.com.ua/articles/2019/09/26/7227327/"/>
        <a href="https://www.pravda.com.ua/news/2019/09/22/7226996/"/>
        <a href="https://www.pravda.com.ua/news/2019/08/22/7224214/"/>
      </related>
    </article>
  </body>
</html>