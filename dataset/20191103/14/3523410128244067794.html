<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637785/%D8%A7%D9%81%D8%B4%D8%A7%DB%8C-%D9%86%D9%82%D8%B4-%D8%AE%D8%B7%D8%B1%D9%86%D8%A7%DA%A9-%D8%A8%D8%B9%D8%AB%DB%8C%E2%80%8C%D9%87%D8%A7-%D9%88-%D8%B5%D8%B1%D8%AE%DB%8C%E2%80%8C%D9%87%D8%A7-%D8%AF%D8%B1-%D8%AA%D8%B8%D8%A7%D9%87%D8%B1%D8%A7%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T14:04:00+00:00"/>
    <meta property="og:title" content="افشای نقش خطرناک بعثی‌ها و صرخی‌ها در تظاهرات"/>
    <meta property="og:description" content="مانع‌تراشی گروه‌های مسلح در برابر فعالیت کارکنان دولت، تعطیلی نیروگاه برق و افشای نقش بعثی‌ها در به خشونت کشاندن تظاهرات از جمله خبرهای عراق است."/>
  </head>
  <body>
    <article>
      <h1>
        <a href="https://www.bultannews.com/fa/news/637785/%D8%A7%D9%81%D8%B4%D8%A7%DB%8C-%D9%86%D9%82%D8%B4-%D8%AE%D8%B7%D8%B1%D9%86%D8%A7%DA%A9-%D8%A8%D8%B9%D8%AB%DB%8C%E2%80%8C%D9%87%D8%A7-%D9%88-%D8%B5%D8%B1%D8%AE%DB%8C%E2%80%8C%D9%87%D8%A7-%D8%AF%D8%B1-%D8%AA%D8%B8%D8%A7%D9%87%D8%B1%D8%A7%D8%AA">افشای نقش خطرناک بعثی‌ها و صرخی‌ها در تظاهرات</a>
      </h1>
      <h2>مانع‌تراشی گروه‌های مسلح در برابر فعالیت کارکنان دولت، تعطیلی نیروگاه برق و افشای نقش بعثی‌ها در به خشونت کشاندن تظاهرات از جمله خبرهای عراق است.</h2>
      <address><time datetime="2019-11-03T14:04:00+00:00">03 Nov 2019, 14:04</time> by <a rel="author">بولتن نیوز | bultannews.com</a></address>
      <p>به گزارش بولتن نیوز،<b> برهم صالح</b> رئیس جمهوری عراق و <b>نوری المالکی</b> رئیس ائتلاف دولت قانون در دیدار با یکدیگر به بررسی آخرین اوضاع سیاسی و امنیتی این کشور پرداختند. صالح و مالکی در این دیدار همچنین تدابیری را که می‌تواند به تحقق خواسته‌های تظاهرات کنندگان کمک کند، بررسی کردند.</p>
      <p> </p>
      <p>بر اساس بیانیه دفتر مالکی، دو طرف همچنین بر ضرورت حفظ مسالمت‌آمیز بودن <b>تظاهرات</b> و خلل وارد نشدن به امنیت و نهادهای دولتی و مدارس و دانشگاه‌ها و شرکت‌های نفتی و بنادر و تسریع در اجرای بسته اصلاحاتی که دولت اعلام کرد و اعتماد نمایندگان ملت در پارلمان را به دست آورد، تأکید کردند.</p>
      <p> </p>
      <p>این بیانیه آورده است دو طرف همچنین تمام طرف‌ها و گروه‌های سیاسی و مردمی را به حمایت از این برنامه اصلاحاتی دعوت و تأکید کردند همه باید هوشیاری خود را حفظ کرده و فرصت را از دشمنان گرفته و فتنه را مهار کنند.</p>
      <p> </p>
      <p>
        <b>افشای نقش بعثی‌ها و صرخی‌ها در به‌خشونت‌کشاندن تظاهرات عراق</b>
      </p>
      <p> </p>
      <p>جاسم  البیاتی وزیر اسبق عراقی گفت تظاهرات حقی است که قانون اساسی برای بیان نیازها و خواسته‌های شهروندان تضمین کرده است.</p>
      <p> </p>
      <p>البیاتی به العهد نیوز گفت تظاهرات حق مشروع همه شهروندان است، ولی در این زمان به یک پیچ خطرناک تبدیل شده و آن تشدید فشارها بر اقتصاد عراق در جنوب از طریق بستن بنادر و چاه‌های نفتی یا عدم حضور کارکنان در ادارات خود است که معنایش فروپاشی اقتصاد عراق در صورت ادامه این شیوه است.</p>
      <p> </p>
      <p>وی افزود تظاهرات از حالت طبیعی خود خارج شده و همه باید طبقه فقیر موجود در  عراق را در نظر بگیرند و اگر این وضعیت ادامه یابد، مواد ضروری برای زندگی انسان به‌تدریج کاهش می‌یابد و بیشترین ضرر را فقیران متحمل خواهند شد.</p>
      <p> </p>
      <p>البیاتی اظهار داشت سخنان مرجعیت  عالی نقشه راه و هر شکلی از اشکال تغییر را مشخص کرد، ساختار یا نظام اگر قرار است متحول شود باید از طریق همه‌پرسی بر اساس رهنمودهای مرجعیت صورت گیرد.</p>
      <p> </p>
      <p>وی افزود انحلال کابینه به این شکل، معنایش وارد شدن عراق در وضعیت خطرناک است.</p>
      <p> </p>
      <p>این وزیر اسبق دولت عراق تصریح کرد نمی‌توان وجود بعثی‌ها و صرخی‌ها (طیف انحرافی به‌سرکردگی الصرخی که مورد حمایت گسترده انگلیس و دستگاه‌های اطلاعاتی دشمنان عراق است) و پایگاه‌های ارتباط اجتماعی و همچنین نقش سعودی و دیگران در تحریک گروه‌های وابسته به خود را انکار کرد.</p>
      <p> </p>
      <p>وی افزود برخی به‌دنبال وارد کردن کشور در بحران واقعی و فروپاشی دولت و کشور عراق هستند.</p>
      <p> </p>
      <p>
        <b>هشدارها درباره بروز خلأ سیاسی در صورت برکناری عبدالمهدی</b>
      </p>
      <p> </p>
      <p>یک تحلیلگر سیاسی درباره بروز خلأ سیاسی در صورت برکناری عادل عبدالمهدی از نخست وزیری و عدم انتخاب شخصیت جایگزین وی هشدار داد.</p>
      <p> </p>
      <p>حافظ آل‌بشاره امروز یکشنبه با بیان این مطلب افزود آمریکا نظامیانش را در عراق مستقر خواهد کرد، همان کاری که در سال 2003 انجام داد و در انتخاب نخست وزیر جدید دخالت خواهد کرد.</p>
      <p> </p>
      <p>بشاره تصریح کرد عادل عبدالمهدی پس از توافقات دشوار و درگیری و کشمکش میان گروه‌های سیاسی به مقام صدارت رسید و در صورت استعفای عبدالمهدی، انتخاب شخصیت جایگزین وی بسیار دشوار خواهد بود و ممکن است منجر به بروز خلأ سیاسی شود.</p>
      <p> </p>
      <p>وی افزود استعفای عبدالمهدی و بروز خلأ سیاسی سبب می‌شود که فتنه‌افکنان که بر موج تظاهرات سوار می‌شوند، از آن سوء‌استفاده کنند، بنابراین، تصمیم برکناری یا استعفای عبدالمهدی، هوشمندانه و حکیمانه نیست.</p>
      <p> </p>
      <p>آل‌بشاره درباره دخالت آمریکا برای تعیین شخصیت جدید به‌عنوان نخست وزیر در صورت ورود کشور به خلأ سیاسی پس از استعفای عبدالمهدی هشدار داد و گفت گروه‌های سیاسی قطعاً بار دیگر درباره انتخاب شخصیت جایگزین عبدالمهدی با هم اختلاف پیدا خواهند کرد.</p>
      <p> </p>
      <p>وی تأکید کرد خلأ سیاسی به‌نفع آمریکاست و سبب افزایش حضور نظامی این کشور در عراق می‌شود که در حال حاضر هم نظامیانی دارد، ولی آنها حضور نظامی خود را در بغداد و استان‌های دیگر گسترش خواهند داد که خطراتش کمتر از حضورشان در کشور در سال 2003 نخواهد بود.</p>
      <p> </p>
      <p>این کارشناس خاطرنشان کرد: یک توطئه بین‌المللی علیه عراق در حال طراحی است به‌ویژه با توجه به اینکه شاهد موج‌سواری برخی گروه‌های شناخته‌شده و خرابکار بر تظاهرات هستیم، که در این زمینه نیروهای امنیتی جاسوسانی وابسته به برخی کشورهای منطقه را دستگیر کرده‌اند که این افراد در راستای متشنج کردن اوضاع و ایجاد مشکلات امنیتی و سوق دادن تظاهرات کنندگان به‌سمت حمله به مقرها و اموال دولتی تلاش می‌کردند.</p>
      <p> </p>
      <p>
        <b>اقدام مشکوک افراد ناشناس در بیرون‌کردن کارکنان نیروگاه برق در شرق بغداد</b>
      </p>
      <p> </p>
      <p>الفرات گزارش داد گروه‌هایی امروز کارکنان نیروگاه برق الفارابی در منطقه البلدیات در شرق پایتخت را از این مکان به‌زور اخراج کردند.</p>
      <p> </p>
      <p>این رسانه پیشتر هم گزارش داده بود که برخی مناطق پایتخت شاهد بسته شدن راه‌ها و مدارس همزمان با اعلام نافرمانی مدنی از سوی تظاهرات کنندگان بوده است.</p>
      <p> </p>
      <p>
        <b>عقب‌نشینی گروه‌های مسلح و بازگشایی راه‌ها در بغداد</b>
      </p>
      <p> </p>
      <p>الفرات گزارش داد گروه‌های مسلحی که راه‌ها را در برخی مناطق بغداد بسته بودند، عقب‌نشینی کرده و راه‌ها بازگشایی شد.</p>
      <p> </p>
      <p>این گروه‌ها از صبح امروز مانع رسیدن کارکنان به ادارات و محل کار خود شده بودند.</p>
      <p> </p>
      <p>این رسانه گزارش داده بود شهرک الصدر بغداد و مناطق دیگر پایتخت شاهد اعتصاب اجباری است که گروه‌های مسلح آن را اجرا می‌کنند، این گروه‌ها در راستای اجرای اعتصاب، مانع رفتن کارکنان به ادارات شده و راه‌های اصلی را در پایتخت بسته‌ بودند.</p>
      <p> </p>
      <p>انتهای پیام/#</p>
    </article>
  </body>
</html>