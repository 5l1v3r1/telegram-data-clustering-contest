<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637789/%D8%A8%D8%A7%DB%8C%D8%AF%D9%86-%D8%AA%D8%B1%D8%A7%D9%85%D9%BE-%D8%A8%D8%A7%D8%B9%D8%AB-%D9%82%D8%AF%D8%B1%D8%AA-%DA%AF%D8%B1%D9%81%D8%AA%D9%86-%D8%B1%D9%88%D8%B3%DB%8C%D9%87-%D9%88-%D8%A8%D8%B4%D8%A7%D8%B1-%D8%A7%D8%B3%D8%AF-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T14:15:00+00:00"/>
    <meta property="og:title" content="بایدن: ترامپ باعث قدرت گرفتن روسیه و بشار اسد شد"/>
    <meta property="og:description" content="نامزد دموکرات انتخابات ۲۰۲۰ آمریکا از سیاست خارجی ترامپ در منطقه غرب آسیا انتقاد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637789/%D8%A8%D8%A7%DB%8C%D8%AF%D9%86-%D8%AA%D8%B1%D8%A7%D9%85%D9%BE-%D8%A8%D8%A7%D8%B9%D8%AB-%D9%82%D8%AF%D8%B1%D8%AA-%DA%AF%D8%B1%D9%81%D8%AA%D9%86-%D8%B1%D9%88%D8%B3%DB%8C%D9%87-%D9%88-%D8%A8%D8%B4%D8%A7%D8%B1-%D8%A7%D8%B3%D8%AF-%D8%B4%D8%AF">بایدن: ترامپ باعث قدرت گرفتن روسیه و بشار اسد شد</a>
      </h1>
      <h2>نامزد دموکرات انتخابات ۲۰۲۰ آمریکا از سیاست خارجی ترامپ در منطقه غرب آسیا انتقاد کرد.</h2>
      <address><time datetime="2019-11-03T14:15:00+00:00">03 Nov 2019, 14:15</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از پایگاه اینترنتی نشریه وال استریت ژورنال، جو بایدن، معاون رئیس جمهور پیشین آمریکا و نامزد دموکرات‌ها در انتخابات ریاست جمهوری سال ۲۰۲۰ گفت تقویت مواضع روسیه و بشار اسد، رئیس جمهور سوریه نتیجه سیاست‌های غلط دونالد ترامپ، رئیس جمهور آمریکاست.</p>
      <p>بایدن در مصاحبه با وال استریت ژورنال گفت: من فکر نمی‌کنم که او [ترامپ] سیاست خارجی داشته باشد. ببینید، موقعیت روسیه در منطقه تقویت شده و بشار اسد نیز قدرت گرفته است. ایران یک مسیر مستقیم به سوریه دارد. همه چیز وارونه شده و ما اکنون تنها در آنجا هستیم.</p>
      <p>معاون رئیس جمهور پیشین آمریکا، بازگشت ترامپ از تصمیمش و فرستادن تعدادی از سربازان آمریکایی به میادین نفتی سوریه را یک «پوستر بزرگ استخدام» برای گروه تروریستی داعش توصیف کرد و گفت: ترامپ می‌گوید ما چاه‌های نفت را می‌گیریم و آن‌ها را تصاحب می‌کنیم. این شبیه یک پوستر غول پیکر ۶ متری برای استخدام داعش است.</p>
      <p>در روز ۶ اکتبر ۲۰۱۹، دونالد ترامپ دستور داد تا نیرو‌های نظامی آمریکایی که در شمال شرقی سوریه و برای حمایت از کُرد‌ها حضور داشتند، از این کشور خارج شوند. چند روز بعد، آنکارا عملیات موسوم به «چشمه صلح» را در شمال سوریه با هدف آنچه «ایمن کردن مرز‌های کشور بوسیله پاکسازی عناصر تروریستی، تضمین بازگشت امن پناهجویان و حفظ تمامیت ارضی سوریه» می‌خواند، آغاز کرد.</p>
      <p>پس از توافق سران ترکیه و روسیه درباره شمال سوریه آتش‌بسی با میانجیگری آمریکا صورت گرفت. در چارچوب توافق بین ولادیمیر پوتین، رئیس جمهور روسیه، و رجب طیب اردوغان، رئیس جمهور ترکیه، این دو کشور اعلام کردند پلیس نظامی روسیه و مرزبانان سوریه روند خارج کردن ی‌پ‌گ را از مناطق مرزی سوریه با ترکیه تسهیل می‌کنند.</p>
    </article>
  </body>
</html>