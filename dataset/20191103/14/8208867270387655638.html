<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/03/news/atalanta_cagliari_partita-240136206/"/>
    <meta property="og:site_name" content="Repubblica.it"/>
    <meta property="article:published_time" content="2019-11-03T14:18:00+00:00"/>
    <meta property="og:title" content="Atalanta-Cagliari 0-2: autogol di Pasalic e Oliva, sardi al quarto posto"/>
    <meta property="og:description" content="La squadra di Maran allunga a nove la striscia positiva e aggancia la zona Champions. Nerazzurri in dieci dal 39' del primo tempo per l'espulsione di"/>
  </head>
  <body>
    <article>
      <h1>Atalanta-Cagliari 0-2: autogol di Pasalic e Oliva, sardi al quarto posto</h1>
      <h2>La squadra di Maran allunga a nove la striscia positiva e aggancia la zona Champions. Nerazzurri in dieci dal 39' del primo tempo per l'espulsione di Ilicic</h2>
      <address><time datetime="2019-11-03T14:18:00+00:00">03 Nov 2019, 14:18</time> by <a rel="author">FRANCO VANNI</a></address>
      <p><b>BERGAMO -</b> Il Cagliari di Maran, solido e bravo nel non sprecare occasioni, battendo l'Atalanta a Bergamo si è portato al pari dei bergamaschi al quarto posto, a 21 punti. Con la vittoria per 0-2 dei sardi - al terzo successo di fila a Bergamo - si interrompe il record della banda Gasperini, che nelle prime 10 giornate di campionato aveva segnato almeno 2 gol in ogni partita. Si allunga invece a nove partite l'imbattibilità del Cagliari (6 vittorie e 3 pareggi), che non perde dalla seconda giornata, alla Sardegna Arena contro l'Inter. Nella vittoria cagliaritana, sotto la pioggia battente, pesano anche l'espulsione di Ilicic - rosso diretto al 39' del primo tempo per una pedata a gioco fermo rifilata a Lykogiannis - e la poca lucidità dell'Atalanta in attacco, che non è riuscita a chiudere nessuna delle tante occasioni create.<br/><br/>Il primo tempo era cominciato con una situazione di equilibrio fra le due squadre, in costante lotta sulle fasce, impegnate a costruire il gioco a turni alterni. Dopo 25 minuti Maran ha arretrato i suoi, per fare giocare l'Atalanta con campo libero alle spalle e tentare di partire in contropiede. E ha rinfoltito il centrocampo, creando superiorità numerica. Ma più della strategia, nel vantaggio cagliaritano ha pesato la sfortuna atalantina: al 32' Lykogiannis ha calciato una punizione dalla fascia destra, Cacciatore ha deviato la palla, Pasalic la ha cacciata nella propria rete. L'Atalanta non si è data per vinta, ma non era giornata: 5 minuti dopo l'autogol, Gomez ha stampato sulla traversa un bel tiro da fuori, la palla è carambolata sulla schiena di Olsen ed è finita incredibilmente fuori. Anche in dieci, dopo l'espulsione di Ilicic sul finire del primo tempo, l'Atalanta ha provato invano a dare l'assalto alla porta di Olsen.<br/><br/>Nella ripresa, senza più Ilicic, Gasperini ha tolto anche l'altro trequartista, Gomez. E ha cercato qualità inserendo Malinovskyi. Dentro anche Hateboer per Gosens. Ma il Cagliari, oeganizzato e roccioso, non ha smesso di pressare su ogni pallone ed è stato velocissimo a ripartire appena l'Atalanta inevitabilmente ha dovuto concedere spazio. E così al 13' è arrivato lo 0-2 cagliaritano, con Simeone sceso in fascia destra che ha passato indietro per il gol di Oliva. L'assedio ininterrotto dell'Atalanta non ha prodotto occasioni davvero pericolose, complice Muriel a cui è sempre mancata l'ultima zampata. E il Cagliari è potuto partire in contropiede con Nandez e Joao Pedro, offeso all'inizio della ripresa dai soliti buu razzisti. A ululare sono stati in pochi, ma si sono sentiti.<br/><br/><b>Atalanta-Cagliari 0-2 (0-1)</b><br/><b>Atalanta </b>(3-4-1-2): Gollini; Toloi, Djimsiti, Palomino; Castagne, Freuler, Pasalic, Gosens (1' st Hateboer); Gomez (1' st Malinovskyi); Ilicic, Muriel (33' st Barrow). (31 Rossi, 57 Sportiello, 4 Kjaer, 5 Masiello, 41 Ibañez, 13 Arana, 79 Traore). All.: Gasperini.<br/><b>Cagliari </b>(4-3-1-2): Olsen; Cacciatore, Pisacane, Klavan, Lykogiannis; Castro (43' st Ionita), Oliva, Rog (26' st Nandez); Nainggolan; João Pedro, Simeone (39' st Cerri). (1 Rafael, 20 Aresti, 40 Walukiewicz, 2 Pinna, 3 Mattiello, 24 Faragò, 8 Cigarini, 27 Deiola, 26 Ragatzu). All.: Maran.<br/><b>Arbitro</b>: Abisso di Palermo.<br/><b>Reti</b>: nel pt 32' Pasalic (autogol); nel st 13' Oliva.<br/><b>Angoli</b>: 13-2 per l'Atalanta.<br/><b>Recupero</b>: 1' e  3'.<br/><b>Espulso</b>: Ilicic al 39' pt per fallo di reazione.<br/><b>Ammoniti</b>: Rog, Lykogiannis, Oliva, Malinovskyi per gioco falloso, Toloi per comportamento non regolamentare.<br/><b>Var</b>: 3.<br/><b>Spettatori</b>: 18.617 di cui 2.069 paganti (incasso 58.090 euro) e 16.548 abbonati (quota partita 343.987,95 euro).</p>
    </article>
  </body>
</html>