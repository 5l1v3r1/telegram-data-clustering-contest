<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739842"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T14:34:00+00:00"/>
    <meta property="og:title" content="6พ.ย.นัดถกคดี&quot;แชร์แม่มณี&quot; ดีเอสไอวางแผนล่าแม่ข่าย"/>
    <meta property="og:description" content="'ดีเอสไอ' นัดถกคดีแชร์แม่มณี 6 พ.ย.นี้ เรียกผู้เสียหายให้ปากคำ ขยายผลหาตัวแม่ข่าย-เร่งติดตามเงินคืน"/>
  </head>
  <body>
    <article>
      <h1>6พ.ย.นัดถกคดี"แชร์แม่มณี" ดีเอสไอวางแผนล่าแม่ข่าย</h1>
      <address>
        <time datetime="2019-11-03T14:34:00+00:00">03 Nov 2019, 14:34</time>
      </address>
      <figure>
        <img src="https://www.dailynews.co.th/admin/upload/20191103/news_KPBTqzqIOZ204524_533.jpg?v=201911041010"/>
      </figure>
      <p>
        <b>"ดีเอสไอ" นัดถกคดีแชร์แม่มณี 6 พ.ย.นี้ เรียกผู้เสียหายให้ปากคำ ขยายผลหาตัวแม่ข่าย-เร่งติดตามเงินคืน</b>
      </p>
      <p>เมื่อวันที่ 3 พ.ย. นายปิยะศิริ วัฒนวรางกูร ผอ.กองคดีธุรกิจการเงินนอกระบบ เปิดเผยถึงกรณีเจ้าหน้าที่ตำรวจกองบังคับการสืบสวนสอบสวนภูธรภาค 4 จับกุมตัวน.ส.วันทนีย์ ทิพย์ประเวช หรือ แม่มณี และนายเมธี ชิณภา ได้ที่อ.สัตหีบ ชลบุรีว่า พนักงานสอบสวนดีเอสไอ ได้นัดประชุมวางแผนการสอบปากคำผู้เสียหายที่กระจายอยู่ทั่วประเทศในวันที่ 6 พ.ย.นี้ หลังจากนั้นจะประชาสัมพันธ์ให้ผู้เสียหายเข้าให้ปากคำอย่างละเอียดกับพนักงานสอบสวนในแต่ละพื้นที่ เพื่อขยายผลติดตามตัวแม่ข่าย ซึ่งผู้ที่เข้าให้ปากคำเมื่อศาลมีคำสั่งให้คืนทรัพย์สินที่อายัดไว้ก็ได้เฉลี่ยทรัพย์คืน โดยดีเอสไอก็จะประสานกับสำนักงานป้องกันและปราบปรามการฟอกเงิน (ปปง.) สอบเส้นทางการเงินว่าจ่ายหรือโอนไปที่ใดบ้าง เพื่อดำเนินการอายัดทรัพย์ต่อไป ส่วนผู้ต้องหา 2 รายที่เจ้าหน้าที่ตร.จับกุมได้นั้นเจ้าหน้าที่ตำรวจจะทำการสอบสวน จากนั้นจะรวบรวมหลักฐานส่งให้ดีเอสไอวันที่ 15 พ.ย.นี้ อย่างไรก็ตาม ยืนยันว่าดีเอสไอจะเร่งสอบสวนติดตามเงินคืนให้ผู้เสียหายโดยเร็ว.</p>
    </article>
  </body>
</html>