<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/prvni-usek-d1-u-humpolce-je-uz-prujezdny-20191103.html"/>
    <meta property="og:site_name" content="Deník.cz"/>
    <meta property="article:published_time" content="2019-11-03T14:17:00+00:00"/>
    <meta property="og:title" content="Konec oprav. První úsek D1 u Humpolce je už průjezdný"/>
    <meta property="og:description" content="Jízda po dálnici D1 je od tohoto víkendu opět o něco plynulejší. Zaměstnanci firmy Skanska urychlili rekonstrukci úseku u Humpolce a v neděli otevřeli dálnici mezi kilometry 98 až 94 ve směru na Prahu v plné šíři, v pondělí odpoledne pak mají úplně otevřít tento úsek i ve směru na Brno.  "/>
  </head>
  <body>
    <article>
      <h1>Konec oprav. První úsek D1 u Humpolce je už průjezdný</h1>
      <address><time datetime="2019-11-03T14:17:00+00:00">03 Nov 2019, 14:17</time> by <a rel="author">Marcel Moržol</a></address>
      <p>„I když se množství prací na celém projektu oproti původnímu předpokladu zvětšilo, nakonec se nám díky vysokému nasazení techniky i lidí podařilo některé činnosti urychlit a vyjít tak vstříc požadavkům investora,“ uvedl projektový manažer Michal Vozdecký ze Skanska.</p>
      <p>V úseku mezi kilometry 94 až 98 byly dosud uzavřeny rychlé pruhy v obou směrech a řidiči jezdili pouze ve dvou zúžených vedených v pomalém pruhu a po zpevněné krajnici. Od pondělního odpoledne už by v obou směrech měli projet zcela bez omezení.</p>
      <figure>
        <img src="https://g.denik.cz/27/00/svobodu-a-demokracii-oslavi-spolecnym-rekordem-01_denik-150-3x2.jpg"/>
      </figure>
      <aside>
        <a href="https://pelhrimovsky.denik.cz/zpravy_region/svobodu-a-demokracii-oslavi-spolecnym-rekordem-20191103.html">Svobodu a demokracii oslaví společným rekordem Přečíst článek ›</a>
      </aside>
      <p>„Jednou z našich priorit je bezpečnost a jsme rádi, že zkrácením dopravního omezení můžeme přispět k plynulejší jízdě ve stále se zhoršujícím počasí,“ dodává prezident Skanska Central Europe Michal Jurka.</p>
      <p>Na zbývajícím vysočinském úseku stavby mezi kilometry 98 až 104 je již hotový cementobetonový kryt vozovky a na jednom z mostů jsou položené i živičné vrstvy. Aktuálně se dokončují krajnice a protihlukové stěny a montují se ocelová svodidla. „Nejkomplikovanější je samozřejmě zvládnutí velkého množství práce v krátkém časovém termínu a vysoké nasazení na malém prostoru,“ uvedl Michal Vozdecký.</p>
      <p>Denně na projektu pracuje 150 až 170 dělníků a strojníků. Tento úsek by měl být plně průjezdný do poloviny listopadu.</p>
      <figure>
        <img src="https://g.denik.cz/36/8e/silnicari-udrzba-vysocina-03_denik-150-3x2.jpg"/>
      </figure>
      <aside>
        <a href="https://pelhrimovsky.denik.cz/zpravy_region/rsd-zahajuje-zimni-udrzbu-u-humpolce-20191101.html">ŘSD zahajuje zimní údržbu u Humpolce Přečíst článek ›</a>
      </aside>
      <p>Společnost Skanska letos v tomto úseku provedla práce za 640 milion korun. Oprava nejvýše položeného úseku dálnice D1 začala už loni na jaře. Tehdy ji prováděla firma Geosan v konsorciu s italskou a kazašskou firmou. Práce však nabraly velké zpoždění a nakonec původní stavebník dálnici opustil.</p>
    </article>
  </body>
</html>