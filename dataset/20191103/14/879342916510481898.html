<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/03/karta/karta-oos-sytuacziya-sxodi-ukrayiny-3-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-03T14:56:00+00:00"/>
    <meta property="og:title" content="Карта ООС: ситуація на сході України на 3 листопада"/>
    <meta property="og:description" content="Ситуація на сході країни станом на 3 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 3 листопада</h1>
      <address>
        <time datetime="2019-11-03T14:56:00+00:00">03 Nov 2019, 14:56</time>
      </address>
      <p>
        <b>Ситуація на сході країни станом на 3 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/98314/karta-ato-snbo-2019-11-03-ru_origin.jpg"/>
      </figure>
      <p>
        <b>Обстріли:</b>
      </p>
      <p>Минулої доби в районі відсічі та стримування російської збройної агресії в Донецькій та Луганській областях, кількість обстрілів, вчинених російсько-окупаційними військами проти підрозділів Об’єднаних сил залишилася на тому ж рівні, що і позаминулої доби. Всього вчора по всій ліній бойового зіткнення зафіксовано 15 прицільних обстрілів з боку противника, тоді як попередньої доби таких обстрілів було 13.</p>
      <p>Вчора ворог вкотре застосовував зброю, яка заборонена Мінськими домовленостями, цього разу це були міномети калібру 120 мм.</p>
      <h3>Луганський напрямок</h3>
      <p>Дев’ять разів упродовж вчорашньої доби російсько-окупаційні війська відкривали вогонь на цьому напрямку. Переважно вогонь противником вівся з піхотної зброї, зокрема гранатометів усіх типів, а також зі стрілецької зброї. Найчастіше ворог застосовував зброю в районі н.п. Новолуганське. Вогонь там вівся тричі, в усіх випадках – з напрямку с. Доломітне. Двічі фіксувалися порушення режиму перемир’я з боку противника поблизу н.п. Хутір Вільний, де російсько-окупаційні війська цілили зі стрілецької зброї. Неподалік с. Шуми ворог застосовував станкові протитанкові гранатомети, а біля Зайцевого і Луганського – гранатомети РПГ та кулемети крупного калібру.</p>
      <p>Вогонь у відповідь наші захисники відкривали чотири рази, виключно тоді, коли ворожі обстріли несли безпосередню загрозу нашим оборонцям. При цьому застосовувалося аналогічне озброєння.</p>
      <h3>Донецький напрямок</h3>
      <p>Там за добу зафіксовано шість ворожих вогневих провокацій, в одному випадку російсько-окупаційні війська використали мінометну систему забороненого калібру.</p>
      <p>Сталося це вчора о 09:45 поблизу н.п. Новогригор’івка. Противник випустив три міни 120-го калібру зі сторони с. Біла Кам’янка. Вогонь у відповідь військовослужбовці зі складу Об’єднаних сил не відкривали, аби не наразити на небезпеку мирних людей.</p>
      <p>Іншими місцями, де противник підступно обстрілював позиції українських захисників були Талаківка, Водяне, Авдіївка, Павлопіль та Водяне. В усіх згаданих випадках окупанти вели вогонь з ручних і автоматичних гранатометів, а також зі стрілецької зброї, включно з кулеметами великих калібрів.</p>
      <p>Наші захисники вели активні оборонні дії, ведучи вогонь у відповідь з піхотної зброї.</p>
      <p>Загалом минулої доби на лінії протистояння зафіксовано 15 випадків порушення режиму припинення вогню з боку окупанта, усі обстріли визначені як прицільні. Підрозділи Об’єднаних сил відкривали вогонь у відповідь вісім разів, без застосування забороненої зброї.</p>
      <p>Вчора внаслідок бойових дій жоден український військовий не загинув.</p>
      <p>Двоє військовослужбовців Збройних Сил України дістали поранення, зараз їм надається медична допомога у військових госпіталях.</p>
      <p><b>Обстановка на сьогодні</b>, 03 листопада</p>
      <p>Від початку поточної доби, станом на 12:00, в районі відсічі та стримування російської агресії у Донецькій та Луганській областях зафіксовано три ворожі збройні провокації на Луганському напрямку.</p>
      <p>Так, від початку доби під ворожим вогнем з піхотної зброї перебували наші оборонні позиції біля Новолуганського, н.п. Хутір Вільний, а також в районі с. Луганське.</p>
      <p>Російсько-окупаційні війська вели обстріли з автоматичних та ручних гранатометів та стрілецької зброї.</p>
      <p>Двічі наші захисники вимушено відкривали вогонь у відповідь, аби змусити противника припинити обстріли.</p>
      <p>Станом на цю мить ситуація повністю контрольована українськими підрозділами зі складу Об’єднаних сил.</p>
      <p>Втрат від початку цієї доби немає.</p>
    </article>
  </body>
</html>