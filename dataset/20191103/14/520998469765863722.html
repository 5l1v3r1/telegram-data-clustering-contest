<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/mamayivska-otg-gromadi-rozvivayutsya-tam-de-lyudi-nebayduzhi-379752"/>
    <meta property="og:site_name" content="Погляд"/>
    <meta property="article:published_time" content="2019-11-03T14:58:00+00:00"/>
    <meta property="og:title" content="Мамаївська ОТГ: громади розвиваються там, де люди небайдужі"/>
    <meta property="og:description" content="Мамаївську об’єднану територіальну громаду (ОТГ) створено 29 жовтня 2017 року."/>
  </head>
  <body>
    <article>
      <h1>Мамаївська ОТГ: громади розвиваються там, де люди небайдужі</h1>
      <h2>Мамаївську об’єднану територіальну громаду (ОТГ) створено 29 жовтня 2017 року. Вона об’єднала Лужани, Мамаївці та Новий Киселів</h2>
      <address>
        <time datetime="2019-11-03T14:58:00+00:00">03 Nov 2019, 14:58</time>
      </address>
      <p>На території громади мешкають 10,5 тисячі громадян. Очолює Мамаївську ОТГ досвідчена <b>Наталія Катрюк </b>(<b>на фото</b>).</p>
      <p>Фізик за фахом Наталія Миколаївна Катрюк звикла діяти раціонально. Тому до вирішення кожної проблеми підходить по-діловому, обгрунтовано. Перемагати на виборах для неї нескладно – 2006-го вона змагалася аж із сімома конкурентами-чоловіками за можливість очолити Лужанську селищну раду. І перемогла. Набутий досвід і авторитет допомогли очолити громаду, сформовану із конкуруючих населених пунктів. Населення кожного з них вважало за гонор вибороти першість для свого села. Пані Наталія своєю жіночою мудрістю запропонувала компроміс, який влаштував майже всіх. З такою ж послідовністю і поміркованістю вона веде всі справи.</p>
      <h3>Люди прагнуть змін уже</h3>
      <p>З самого ранку в приймальні Наталії Катрюк зібралося кілька односельців зі своїми проблемами. Вони поодинці й групами заходили до її кабінету і вже через кілька хвилин задоволені виходили з нього. Скоро дійшла і наша черга…</p>
      <p>– Наталіє Миколаївно, вашу громаду справедливо називають однією із найміцніших у краї. Відкрийте секрет. Чи вистачає коштів на розвиток?  </p>
      <p>– Доки не запрацює нормально економіка, поки не з’явиться можливість вільно розпоряджатися заробленими коштами для розвитку громад, доти ми не зможемо повноцінно трудитися і задовольняти попит населення. Наповнюваність бюджету – справа нелегка. Тому є занепалі, депресивні села, де поміняне вікно чи перекритий дах вважається подією. А є громади, подібні до нашої, яких дахом чи вікном не здивуєш. Вони хочуть добротних доріг, комунальну техніку, соціальні проєкти.</p>
      <p>–У вашій громаді живуть люди, котрі вміють працювати й заробляти.</p>
      <p>– Зареєстровано в громаді майже 800 підприємців, які мають заправки, готелі, ресторани, крамниці, виробництва. Вони, звісно, наповнюють бюджет ОТГ, але недостатньо. А психологія у людей така, що вони прагнуть позитивних зрушень уже, а не через рік. Якщо дорога потрібна, то вона має бути нині. А на реалізацію не вистачає грошей. Навіть у такої гонорової громади, як наша.</p>
      <p>– Не прибіднюйтеся. У Мамаївцях та Лужанах вже тротуари плиткою вимощують, а у деяких буковинських селах досі нормальних доріг немає.</p>
      <p>– Про це я й кажу. Комусь треба 10 вікон, а нам – 5 кілометрів асфальтованої дороги. Тому є різне бачення розвитку громад.</p>
      <p>– Ви вже же два роки на посаді. Якими були перші дії?</p>
      <p>– Вибори – тільки старт до утворення громади. Але на самому початку ми визначили напрямок, куди рухатися, призначили «диригентів», виконавців. Почали з капітального ремонту адмінприміщення, щоб розмістити служби. Дійшли згоди, що центральна садиба буде в Мамаївцях, а в Лужанах – центр надання адміністративних послуг. Тому за рік і 10 місяців, відколи почалося спільне фінансування, вдалося створити шикарний Центр адміністративних послуг. Там є все, за винятком послуг МРЕО, але ми працюємо над цим.</p>
      <p>Через кілька днів відкриємо Центр безпеки, де під одним дахом поєднаємо центр екстреної медичної допомоги, поліцейську дільницю та службу МНС з диспетчерською службою, що працюватиме цілодобово. Але це не просто проєкт, а частинка гранту, який ми виграли. Його вартість – один мільйон триста тисяч гривень. А це – «розумні» зупинки, транспортна розв’язка, велопарковка. Одне без другого не може існувати. А мощення тротуарів плиткою – частина цього проєкту. Бо не можна нині пропонувати людям пересуватися велосипедами, не створивши безпечних умов для цього.</p>
      <h3>Гранти виручать, якщо акциз заберуть</h3>
      <p>Об’єднані громади досі створювали за принципом «На території якого села є АЗС – те й головне». Та поширюють чутки, що заправки вже не сплачуватимуть акциз до ОТГ. А це було подекуди 50 відсотків доходів громад. Як тут бути?</p>
      <p>– Наталіє Миколаївно, скільки проєктів реалізуєте за допомогою грантів?</p>
      <p>– Не можу похвалитися, але значну частину коштів ми таки залучили і ще плануємо продовжувати. Не перераховуватиму всі, але, до прикладу, на облаштування ЦНАПу одержали 12,5 тисячі євро. Є малі проєкти. Приміром, основи робототехніки і участь у проєкті дітей. Написано багато проєктів. Десь уже відбулися прийняття рішень, на інші чекаємо.</p>
      <blockquote>Мамаївська ОТГ своїм прикладом доводить, що кожна громада може стати самодостатньою</blockquote>
      <p>Рятує ситуацію інфраструктурна субвенція. Торік громада одержала 1,7 мільйона гривень субвенції, стільки ж і нинішнього року. Але в ОТГ входять Новий Киселів, Мамаївці й селище Лужани, кожне з сіл прагне розвиватися. Приміром, на момент об’єднання у Новому Киселеві не було соціальних об’єктів, а зараз там готують до здачі в експлуатацію громадську будівлю.</p>
      <p>– А якщо ще підприємців, які працюють у «тіні», змусити працювати чесно?</p>
      <p>– Справді, якби вдалося вивести з «тіні» підприємців, які приховують свої прибутки, тоді можна було б говорити про самодостатність громади. Нині ж, скоріше, говоримо про бюджет проїдання, ніж розвитку. Крім того, з першого січня розпочнеться оптимізація райадміністрацій. Питання соціального захисту перекинуть на територіальні громади. А це не просто делегування повноважень, вони мають бути підкріплені фінансово. </p>
      <p>Незважаючи на це, з 1 січня акциз із пального у нас забирають, на що, власне, і розраховували ОТГ. АЗС – це було 50 відсотків власних надходжень.</p>
      <p>Торік 150 осіб, які займалися торгівлею, наданням послуг, виробництвом, вийшли з «тіні». Допомагає те, що на території Мамаївської ОТГ запрацював м’ясопереробний завод.. Власник заводу був зареєстрований у Коломиї, але перереєструвався тут. Там 200 осіб офіційно працевлаштовано.</p>
      <h3>Підприємці піднімають соціальну сферу</h3>
      <p>Плюси роботи керівника ОТГ визначаються рівнем соціального забезпечення мешканців населеного пункту. Голів, які не здатні поліпшити соціальну сферу, переобирають на наступних же виборах. Гадаю, Наталії Катрюк це не загрожує.</p>
      <p>– Які пріоритети на цій посаді визначили для себе, Наталіє Миколаївно?</p>
      <p>– Кажуть, не дай Боже, жити в період реформ. Але час ми не обираємо. З перших днів життя в об’єднаній ОТГ ми прийняли рішення про перебирання на себе фінансування музичної, художньої та спортивної школи. Єдине, не взяли на свої плечі – первинну медицину. На те є певні норми, законодавчі акти. До прикладу, торік на первинну медицину нашої громади виділили субвенцію розміром вісім мільйонів. Ми її транзитом відправили на районний центр первинної медичної допомоги. Згодом подумали, а чому ми віддаємо ці гроші? І прийняли кардинальне рішення – з 1 січня 2019 року забираємо первинну медицину собі. Із приватним підприємцем Андрієм Маковеєм домовилися про створення приватної медичної структури, передали йому в оренду амбулаторію. І ось уже вона готується до здачі в експлуатацію. В Лужанах придбали автомобіль для обслуговування сімейних лікарів. Інша людина, котра 20 років в Італії трудиться, за свої кошти придбала нам автомобіль «швидкої допомоги». Крім того, екстрену медичну допомогу відремонтували і перевели в окреме приміщення, створили медикам прекрасні умови роботи.</p>
      <p>– Вакансії повністю заповнені сімейними лікарями і вузькими спеціалістами?</p>
      <p>– Знаємо, що з 1 січня 2020 року розпочнеться реформа «вторинки». Оскільки відкриваємо нову амбулаторію, то вивільняється приміщення, де розмістимо вузьких спеціалістів та платні послуги. Ті пацієнти, котрі йдуть за платними послугами до обласного центру, можуть їх одержувати у нас. Одне слово, у медичному плані про наших людей ми подбали. Гірше не стало. Задоволена, що процес пішов.</p>
      <p>– Для того щоб люди менше хворіли, вони мають більше часу проводити на спортивних майданчиках, чи не так?</p>
      <p>– Розвиток спорту в нашій громаді у центрі уваги. Маємо спортивну щколу, підготовлених інструкторів, викладачів. Є п’ять підліткових футбольних команд. Якщо погода дозволяє, то займаються надворі. Облаштували мініфутбольне поле у Лужанах біля школи, капітально облаштували таке ж футбольне поле у Мамаївцях біля школи №2, виграли проєкт на облаштування мультимедійного футбольного поля вартістю понад два мільйони гривень... Чекаємо на його реалізацію. Є два спортзали у Лужанах, стільки ж у Мамаївцях. Вони постійно переповнені. І не тільки дітьми. Заняття там розписано погодинно.</p>
      <p>– Є люди, котрі потребують допомоги суспільства. Скільки у вас таких?</p>
      <p>– У громаді 48 людей, які потребують сторонньої допомоги. Вони охоплені опікою територіального центру обслуговування самотніх громадян. Працюють п’ятеро соціальних працівників. Ми не брали цю структуру в громаду, передаємо субвенцію районним службам. Не слід ламати того, де вже все нормально налагоджено. Там перебувають двоє наших односельців на повному пансіоні. Але життя щоразу підкидає нам сюрпризи і можна припустити, що якийсь приватний підприємець організує пансіонат для самотніх.</p>
      <related>
        <h4>Схожі записи</h4>
        <a href="https://pogliad.ua/news/bukovina/proyshla-chergova-simulyaciyna-gra-svit-gromad-v-chagorskiy-otg-377996"/>
        <a href="https://pogliad.ua/news/bukovina/rozpochavsya-osinniy-sezon-simulyaciyno-navchalnih-igor-svit-gromad-dlya-molodi-z-otg-377517"/>
        <a href="https://pogliad.ua/news/interview/za-kilkistyu-200-balnikiv-chernivecka-oblast-vhodit-u-top-10-regioniv-ukrayini-376706"/>
        <a href="https://pogliad.ua/news/bukovina/u-mamayivskiy-gromadi-vidkriyut-suchasniy-cnap-376031"/>
      </related>
    </article>
  </body>
</html>