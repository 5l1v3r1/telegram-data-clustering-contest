<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637680/%D9%85%D8%AF%D8%B1%D8%B3%D9%87-%D8%A7%DB%8C%D8%B1%D8%A7%D9%86-%D8%A8%D8%B1%D9%86%D8%A7%D9%85%D9%87-%D8%AC%D8%AF%DB%8C%D8%AF-%D8%B4%D8%A8%DA%A9%D9%87-%DA%86%D9%87%D8%A7%D8%B1-%D8%AF%D8%B1-%D8%AD%D9%88%D8%B2%D9%87-%D8%AA%D8%B9%D9%84%DB%8C%D9%85-%D9%88-%D8%AA%D8%B1%D8%A8%DB%8C%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T10:02:00+00:00"/>
    <meta property="og:title" content="«مدرسه ایران» برنامه جدید شبکه چهار در حوزه تعلیم و تربیت"/>
    <meta property="og:description" content="«مدرسه ایران» برنامه جدید شبکه چهار در حوزه تعلیم و تربیت است که از ۱۴ آبان روی آنتن می‌رود."/>
  </head>
  <body>
    <article>
      <h1>
        <a href="https://www.bultannews.com/fa/news/637680/%D9%85%D8%AF%D8%B1%D8%B3%D9%87-%D8%A7%DB%8C%D8%B1%D8%A7%D9%86-%D8%A8%D8%B1%D9%86%D8%A7%D9%85%D9%87-%D8%AC%D8%AF%DB%8C%D8%AF-%D8%B4%D8%A8%DA%A9%D9%87-%DA%86%D9%87%D8%A7%D8%B1-%D8%AF%D8%B1-%D8%AD%D9%88%D8%B2%D9%87-%D8%AA%D8%B9%D9%84%DB%8C%D9%85-%D9%88-%D8%AA%D8%B1%D8%A8%DB%8C%D8%AA">«مدرسه ایران» برنامه جدید شبکه چهار در حوزه تعلیم و تربیت</a>
      </h1>
      <h2>«مدرسه ایران» برنامه جدید شبکه چهار در حوزه تعلیم و تربیت است که از ۱۴ آبان روی آنتن می‌رود.</h2>
      <address><time datetime="2019-11-03T10:02:00+00:00">03 Nov 2019, 10:02</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، مجله ترکیبی «مدرسه ایران» به تهیه کنندگی حمید اسکندری در ۲۶ قسمت ۵۵ دقیقه‌ای در گروه اجتماعی شبکه چهار سیما تولید می‌شود و از ۱۴ آبان ماه به صورت هفتگی سه شنبه‌ها ساعت ۲۱ از شبکه چهار سیما پخش می‌شود.</p>
      <p>اسکندری تهیه کننده برنامه گفت:موضوع اصلی این برنامه تعلیم و تربیت در تمام مقاطع تحصیلی است و نقش ارکان مختلف جامعه در تعلیم و تربیت و رشد و بالندگی کشور مورد بررسی قرار می‌گیرد.</p>
      <p>وی افزود: دست اندرکاران حوزه تعلیم و تربیت، خانواده‌ها و دانش آموزان مخاطبان این برنامه تلویزیونی را تشکیل می‌دهند.</p>
      <p>اسکندری گفت: هر هفته به یکی از موضوعات حوزه تعلیم و تربیت مانند تغییر ترکیب مدارس، بازمانده‌های از تحصیل، آموزش عمومی رایگان و ... با حضور کارشناسان پرداخته می‌شود. در قسمت اول این برنامه مهدی رضایی مجری کارشناس این قسمت با محسن داودی مدیر مجتمع صبح رویش (مدرسه کودکان کار) گفت و گو می‌کند.</p>
      <p>تهیه کننده «مدرسه ایران» در خصوص بخش‌های این مجله ترکیبی گفت: مروری بر اخبار هفتگی تعلیم و تربیت، پخش مستند مرتبط با موضوع برنامه، «تاریخ و جغرافیا»، «معلم خاص» با معرفی معلمان ویژه کشور، از جمله بخش‌های این برنامه تلویزیونی است.</p>
      <p>اسکندری افزود: در این برنامه مخاطبان حضور جدی خواهند داشت و علاوه بر پخش نظرات و پاسخ به پرسش‌هایشان، برای برنامه کمپین‌هایی طراحی کرده ایم که مخاطبان با ارسال ویدئو در این کمپین‌ها شرکت خواهند کرد. اطلاعات بیشتر برای شرکت در این کمپین‌ها در برنامه اعلام خواهد شد.</p>
      <p>فصل اول «مدرسه ایران» به سردبیری حسین غفاری از این هفته سه شنبه‌ها ساعت ۲۱ از شبکه چهار سیما پخش می‌شود.</p>
    </article>
  </body>
</html>