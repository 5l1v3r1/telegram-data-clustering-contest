<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/03/crisi-dellacqua-a-san-ginesio-la-situazione-continua-a-peggiorare-chiederemo-aiuto-alla-protezione-civile/1320679/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-03T10:18:32+00:00"/>
    <meta property="og:title" content="Crisi dell’acqua a San Ginesio: «La situazione continua a peggiorare, chiederemo aiuto alla Protezione civile»"/>
    <meta property="og:description" content="SICCITA' - Da giorni il serbatoio centrale viene rifornito dalle autobotti ma servono più mezzi. Intanto la notte rubinetti all'asciutto nelle case del centro e di alcuni quartieri. Il consigliere Paletti: «Domani o martedì incontro con la società Tennacola, anche il flusso del pozzo di emergenza è diminuito»"/>
  </head>
  <body>
    <article>
      <h1>Crisi dell’acqua a San Ginesio: «La situazione continua a peggiorare, chiederemo aiuto alla Protezione civile»</h1>
      <h2>SICCITA' - Da giorni il serbatoio centrale viene rifornito dalle autobotti ma servono più mezzi. Intanto la notte rubinetti all'asciutto nelle case del centro e di alcuni quartieri. Il consigliere Paletti: «Domani o martedì incontro con la società Tennacola, anche il flusso del pozzo di emergenza è diminuito»</h2>
      <address><time datetime="2019-11-03T10:18:32+00:00">03 Nov 2019, 10:18</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F03%2Fcrisi-dellacqua-a-san-ginesio-la-situazione-continua-a-peggiorare-chiederemo-aiuto-alla-protezione-civile%2F1320679%2F">Condividi268</a><a href="https://twitter.com/intent/tweet?text=Crisi+dell%27acqua+a+San+Ginesio%3A++%C2%ABLa+situazione+continua+a+peggiorare%2C++chiederemo+aiuto+alla+Protezione+civile%C2%BB&amp;url=https%3A%2F%2Fwww.cronachemaceratesi.it%2F2019%2F11%2F03%2Fcrisi-dellacqua-a-san-ginesio-la-situazione-continua-a-peggiorare-chiederemo-aiuto-alla-protezione-civile%2F1320679%2F">Tweet</a>Email268 Condivisioni</p>
      <p> </p>
      <p><b>San Ginesio a secco: da giorni nel comune le case la notte restano senz’acqua e ci sono le autobotti per rifornire il serbatoio centrale mentre si pompa acqua dal pozzo di emergenza la cui portata però continua a diminuire. Il problema riguarda alcune zone: il centro storico, Santa Maria (dove si trovano le sae), Vallimestre e San Savino, che vengono rifornite dalla sorgente del Fargno che però a causa della siccità è in secca. «Stiamo pompando acqua dal pozzo di emergenza ma anche lì il flusso sta diminuendo, da 7 litri al secondo ora è arrivato a 4 litri al secondo – spiega il consigliere Francesco Paletti, che ha la delega alla gestione idrica comunale -.</b> L’acqua nelle case la chiudiamo la notte, dalle 20,30 alle 7,30 del mattino, per consentire al pozzo di riempirsi. Purtroppo però si riempie con sempre più lentezza e capita che non riusciamo a rispettare gli orari previsti a causa di questo». Da tre giorni «insieme alla società Tennacola stiamo rifornendo il serbatoio centrale con le autobotti – continua Paletti –. Però abbiamo necessità di avere più autobotti che portino acqua e per questo domani o al massimo martedì ci incontreremo con i responsabili del Tennacola. L’idea è di chiedere un aiuto alla protezione civile per avere più mezzi che portino acqua al serbatoio centrale. Purtroppo la situazione peggiora di ora in ora». Le famiglie interessate al problema sono circa 200, non ci sono invece problemi per chi vive nella vallata. La speranza è che piova per dare respiro alle sorgenti del Fargno.</p>
    </article>
  </body>
</html>