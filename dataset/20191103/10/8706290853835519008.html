<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681955/synantisi-mitsotaki-me-ton-geniko-grammatea-sagkais-tou-kommounis"/>
    <meta property="og:site_name" content="enikos.gr"/>
    <meta property="article:published_time" content="2019-11-03T10:21:00+00:00"/>
    <meta property="og:title" content="Συνάντηση Μητσοτάκη με τον Γενικό Γραμματέα Σαγκάης του Κομμουνιστικού Κόμματος της Κίνας Li Qiang"/>
    <meta property="og:description" content="Συνάντηση με τον Γενικό Γραμματέα Σαγκάης του Κομμουνιστικού Κόμματος της Κίνας Li Qiang είχε σήμερα ο Πρωθυπουργός Κυριάκος Μητσοτάκης..."/>
  </head>
  <body>
    <article>
      <h1>Συνάντηση Μητσοτάκη με τον Γενικό Γραμματέα Σαγκάης του Κομμουνιστικού Κόμματος της Κίνας Li Qiang</h1>
      <address>
        <time datetime="2019-11-03T10:21:00+00:00">03 Nov 2019, 10:21</time>
      </address>
      <p>Συνάντηση με τον Γενικό Γραμματέα <a href="http://www.enikos.gr/politics/681806/sti-sagkai-o-prothypourgos-gia-ti-diethni-ekthesi-china-internati">Σαγκάης</a> του Κομμουνιστικού Κόμματος της Κίνας Li Qiang είχε σήμερα ο Πρωθυπουργός Κυριάκος Μητσοτάκης, ο οποίος επισκέπτεται τη Σαγκάη για να παρακολουθήσει εργασίες της διεθνούς έκθεσης China International Import Expo 2019 (2- 5 Νοεμβρίου), στην οποία η Ελλάδα είναι μία από τις τιμώμενες χώρες.</p>
      <p>«Η Ελλάδα είναι ο καλός μας φίλος στην Ευρώπη, έχουμε καλές διμερείς σχέσεις», είπε ο κ. Li Qiang στον κ. Μητσοτάκη ο οποίος έγινε δεκτός σε θερμό κλίμα.</p>
      <p>«Σας ευχαριστώ για την θερμή υποδοχή. Είναι πολύ μεγάλη τιμή που επισκέπτομαι τη χώρα σας ως πρωθυπουργός. Δεν είναι η πρώτη φορά που επισκέπτομαι την Κίνα. Την είχα επισκεφθεί το 1995. Πρέπει να σας πω ότι έχω μείνει εντυπωσιασμένος από την οικονομική πρόοδο στη σπουδαία χώρα σας. Βλέπω μια χώρα, την δεύτερη οικονομία του κόσμου που έβγαλε 800 εκατ. ανθρώπους από τη φτώχεια. Η Ελλάδα και η Κίνα συνδέονται με μια βαθιά πολιτιστική σχέση», τόνισε ο Πρωθυπουργός.</p>
      <p>«Και οι δυο χώρες έχουν λαμπρό πολιτισμό και μακρόχρονη ιστορία. Έχουμε και οι δυο πολλούς φιλόσοφους. Όπως στην Κίνα έχουμε τον Κομφούκιο, στην Ελλάδα έχετε τον Αριστοτέλη και τον Πλάτωνα. Πριν από 16 χρόνια επισκέφτηκα την Ελλάδα. Οι σχέσεις μας αναπτύσσονται πολύ και αυτή η επίσκεψη σας θα ενισχύσει τις διμερείς μας σχέσεις και στο μέλλον», είπε ο κ. Li Qiang.</p>
      <p>Και προσέθεσε: «Η Σαγκάη είναι το οικονομικό κέντρο της Κίνας, με 24 εκατ. μόνιμους κατοίκους, 6 εκατ. μη μόνιμους, συνολικά με σχεδόν 30 εκατ. κατοίκους. Καθημερινά χρησιμοποιούν το μετρό πάνω από 10 εκατ. άνθρωποι».</p>
      <p>Ο Γ.Γ. Σαγκάης του ΚΚ της Κίνας αναφέρθηκε και στους Κινέζους που έρχονται κάθε χρόνο στην Ελλάδα. «Είμαστε πρόθυμοι να αναπτύξουμε και καινούργιες συνεργασίες. Τώρα είναι της μόδας ζευγάρια Κινέζων να βγάζουν φωτογραφίες στην Κρήτη και στη Σαντορίνη», ανέφερε.</p>
      <p>Ο πρωθυπουργός ευχαρίστησε τον ΓΓ κ. Li Qiang «επειδή αυτή την κρίσιμη δεκαετία εσείς μείνατε στη χώρα μας και συνεχίσατε να επενδύετε».</p>
      <p>Αναφέρθηκε μάλιστα στην Cosco και στην επένδυση των 600 εκατ. που μπορεί να φθάσει το 1 δισ. Στόχος, σημείωσε, είναι ο Πειραιάς να γίνει το πρώτο λιμάνι της Μεσογείου. Επίσης είπε ότι προσδοκούμε την περίοδο 2020-21 να έχουμε 500.000 τουρίστες από την Κίνα.</p>
      <p>ΠΗΓΗ: ΑΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681806/sti-sagkai-o-prothypourgos-gia-ti-diethni-ekthesi-china-internati%0A%20%20%20%20%0A"/>
        <a href="http://www.enikos.gr/politics/679507/ta-rantevou-tou-prothypourgou-stin-kina%0A%20%20%20%20%0A"/>
        <a href="http://www.enikos.gr/politics/681808/mitsotakis-sto-kineziko-praktoreio-xinhua-voulisi-tis-elladas-na-%0A%20%20%20%20%0A"/>
        <a href="http://www.enikos.gr/politics/681711/georgiadis-me-poly-megali-chara-tha-ypodechthoume-stin-athina-ton%0A%20%20%20%20%0A"/>
        <a href="http://www.enikos.gr/politics/681636/gemise-paidikes-fones-to-megaro-maximou-i-synantisi-tou-mitsotaki%0A%20%20%20%20%0A"/>
        <a href="http://www.enikos.gr/politics/681638/mitsotakis-aftoi-einai-oi-pente-axones-tou-ethnikou-schediou-diac%0A%20%20%20%20%0A"/>
        <a href="http://www.enikos.gr/politics/681612/mitsotakis-entos-tou-2021-tha-echoun-kleisei-oles-oi-chomateres-s%0A%20%20%20%20%0A"/>
        <a href="http://www.enikos.gr/politics/681610/mitsotakis-ypokrisia-kai-anikanotita-tis-kyvernisis-syriza-sti-di%0A%20%20%20%20%0A"/>
        <a href="http://www.enikos.gr/politics/681594/ora-tou-prothypourgou-o-mitsotakis-apanta-se-erotisi-gia-ti-diach%0A%20%20%20%20%0A"/>
      </related>
    </article>
  </body>
</html>