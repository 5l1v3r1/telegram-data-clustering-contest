<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/03/duecento-pasticche-di-ecstasy-nascoste-nellolio-per-motore-arrestato-un-23enne/1320684/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-03T10:47:45+00:00"/>
    <meta property="og:title" content="Duecento pasticche di ecstasy nascoste nell’olio per motore: arrestato un 23enne"/>
    <meta property="og:description" content="SPACCIO - Un giovane del Maceratese fermato in auto nel corso di un controllo ad Ancona. A tradirlo la velocità elevata. Nel portabagagli trovato lo stupefacente"/>
  </head>
  <body>
    <article>
      <h1>Duecento pasticche di ecstasy nascoste nell’olio per motore: arrestato un 23enne</h1>
      <h2>SPACCIO - Un giovane del Maceratese fermato in auto nel corso di un controllo ad Ancona. A tradirlo la velocità elevata. Nel portabagagli trovato lo stupefacente</h2>
      <address><time datetime="2019-11-03T10:47:45+00:00">03 Nov 2019, 10:47</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F03%2Fduecento-pasticche-di-ecstasy-nascoste-nellolio-per-motore-arrestato-un-23enne%2F1320684%2F">Condividi175</a><a href="https://twitter.com/intent/tweet?text=Duecento+pasticche+di+ecstasy++nascoste+nell%E2%80%99olio+per+motore%3A++arrestato+un+23enne&amp;url=https%3A%2F%2Fwww.cronachemaceratesi.it%2F2019%2F11%2F03%2Fduecento-pasticche-di-ecstasy-nascoste-nellolio-per-motore-arrestato-un-23enne%2F1320684%2F">Tweet</a>Email175 Condivisioni</p>
      <p> </p>
      <p><b>In viaggio dalla provincia di Macerata ad Ancona con un carico di 200 pasticche di ecstasy, sigillate e immerse in due lattine di olio per motore che erano nel portabagagli della vettura che guidava: in manette un 23enne del Maceratese. Il giovane è stato fermato ad Ancona nel corso di un controllo nato perché il giovane andava troppo veloce. A fermarlo una volante della Questura di Ancona. Ad iutare gli agenti le unità cinofile della Guardia di Finanza che hanno perquisito l’auto e trovato la droga, destinata probabilmente al mercato locale per lo sballo del sabato sera</b>. A bordo della vettura sono state trovate 200 pasticche di ecstasy, la micidiale droga composta da metilenediossimetanfetamina (Mdma), dagli spiccati e devastanti effetti psichedelici. <b>Erano le 18 circa di ieri quando una pattuglia notava, in via Montale, un’auto che andava a forte velocità. Una pattuglia ha inseguito la vettura. Raggiunta l’auto, il giovane al volante si è lamentato: </b>«Perché mi avete fermato? Non ho fatto niente. Prendete la targa e lasciatemi andare» ha detto ai poliziotti che gli chiedevano i documenti. Il giovane, già noto alle forze dell’ordine, era troppo nervoso e gli agenti hanno deciso di approfondire il controllo con una perquisizione. Da una prima ispezione dell’auto non è emerso nulla di anomalo, poi però gli agenti hanno chiesto l’intervento delle unità cinofile della Guardia di Finanza. L’attenzione dei poliziotti è stata attirata dalla presenza <b>di due lattine di olio motore per motociclo, riposte dentro il portabagagli e che di certo non poteva essere usato per la vettura.</b></p>
      <figure>
        <img src="https://cdn.cronachemaceratesi.it/wp-content/uploads/2019/11/extasy-e1572777719166.jpg"/>
        <figcaption>L’ecstasy nascosta dal 23enne nelle lattine dell’olio motore</figcaption>
      </figure>
      <p>Il sospetto è aumentato quando anche i cani hanno puntato uno dei due contenitori che, aperto, ha mostrato il reale contenuto. Infatti, una volta tolto il liquido, gli agenti hanno scovato alcuni involucri contenenti ecstasy. Gli agenti hanno poi deciso di perquisire anche la casa dove vive il 23enne e lì hanno rinvenuto il materiale per il confezionamento della droga, 500 euro circa, un bilancino di precisione e carte post pay verosimilmente utilizzate per riscuotere il denaro dello spaccio. Il 23enne è stato arrestato e si trova nel carcere di Montacuto, ad Ancona.</p>
    </article>
  </body>
</html>