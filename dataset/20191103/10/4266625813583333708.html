<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/sogodni_vidznachayut_profesiyne_svyato_raketni_viyska_artyleriya_ta_1682547"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T10:30:00+00:00"/>
    <meta property="og:title" content="Сьогодні відзначають професійне свято ракетні війська, артилерія та інженерні війська"/>
    <meta property="og:description" content="Сьогодні, 3 листопада, в Україні відзначають День ракетних військ і артилерії, а також День інженерних військ. "/>
  </head>
  <body>
    <article>
      <h1>Сьогодні відзначають професійне свято ракетні війська, артилерія та інженерні війська</h1>
      <address>
        <time datetime="2019-11-03T10:30:00+00:00">03 Nov 2019, 10:30</time>
      </address>
      <p>
        <b>Сьогодні, 3 листопада, в Україні відзначають День ракетних військ і артилерії, а також День інженерних військ. </b>
      </p>
      <p>День ракетних військ і артилерії був встановлений указом Президента України «Про День ракетних військ і артилерії» від 31 жовтня 1997 р. № 1215/97.</p>
      <p>«Ураховуючи важливу роль ракетних військ і артилерії у зміцненні обороноздатності держави, постановляю: установити в Україні свято – День ракетних військ і артилерії, яке відзначати щорічно 3 листопада», – йдеться в указі.</p>
      <p>Також День інженерних військ встановлено в Україні «…ураховуючи заслуги інженерних військ у зміцненні обороноздатності держави…» згідно з Указом Президента України «Про День інженерних військ» від 27 жовтня 1999 р. № 1399/99.</p>
      <p>Президент України Володимир Зеленський привітав військових зі святом.</p>
      <p>Воїнів і ветеранів ракетних військ та артилерії глава держави закликав «тримати «порох сухим» та бути одними із гарантів тиші, миру і безпеки по усій лінії зіткнення».</p>
      <p>У привітанні воїнам та ветеранам інженерних військ Зеленський висловив подяку за самовіддану роботу та щоденний ризик.</p>
      <p>«Щоденно перебуваючи на межі ризику, ви самовіддано розміновуєте тисячі квадратних кілометрів української землі, проводите фортифікаційне обладнання бойових позицій, створюєте надійні смуги інженерних загороджень. Надважливою є ваша допомога місцевому населенню у відновленні інфраструктури міст і сіл українського Донбасу, зруйнованої російським агресором. Завдяки вашій роботі збережено життя багатьох українських воїнів та цивільних громадян», – йдеться у вітанні президента.</p>
      <p>Також він побажав воїнам і їх родинам міцного здоров’я, благополуччя та незламної віри у нашу перемогу.</p>
      <p>
        <b>Читайте також: <a href="https://zik.ua/news/2019/10/31/shcho_vidznachymo_u_lystopadi_2019_roku_znamenni_daty_tserkovni_svyata_dni_1680099">Важливі дати, церковні свята, дні пам’яті: Що українці відзначатимуть у листопаді </a></b>
      </p>
      <related>
        <h4>читайте також</h4>
        <a href="https://zik.ua/news/2019/10/24/u_rivnomu_zaboronyly_reklamu_svyata_helovin_1675671"/>
        <a href="https://zik.ua/news/2019/10/17/sogodni_vidznachayut_mizhnarodnyy_den_borotby_za_likvidatsiyu_bidnosti_1669767"/>
        <a href="https://zik.ua/news/2019/10/16/cogodni_vidznachayut_vsesvitniy_den_prodovolstva_1668791"/>
        <a href="https://zik.ua/news/2019/10/13/sogodni__mizhnarodnyy_den_zi_zmenshennya_nebezpeky_styhiynogo_lyha_1667017"/>
      </related>
    </article>
  </body>
</html>