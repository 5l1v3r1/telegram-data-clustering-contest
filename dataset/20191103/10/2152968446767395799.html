<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/03/podhvanaha-vota-v-trekliano-10-godishen-v-izbiratelnite-spisyci.428368"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T10:22:00+00:00"/>
    <meta property="og:title" content="Подхванаха вота в Трекляно: 10-годишен в избирателните списъци?"/>
    <meta property="og:description" content="Активността там на първи тур е рекордна – 82% | Dnes.bg"/>
  </head>
  <body>
    <article>
      <h1>Подхванаха вота в Трекляно: 10-годишен в избирателните списъци?</h1>
      <h2>Активността там на първи тур е рекордна – 82%</h2>
      <address><time datetime="2019-11-03T10:22:00+00:00">03 Nov 2019, 10:22</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>В най-малката българска община изборите приключиха още на първи тур. Прокуратурата обаче започна проверка заради съмнения за изборен туризъм. В същото време една майка разбра, че 10-годишното ѝ дете е в избирателния списък.</p>
      <p>Самотният път към най-малката община у нас Трекляно преди избори се превръща в магистрала, казват местните хора.</p>
      <related>
        <a href="https://www.dnes.bg/mestni-izbori-19/2019/10/25/izborniiat-turizym-ne-e-preodolian-v-koi-obshtini-raste-broia-na-jitelite.427334"/>
      </related>
      <p>В някои от 19-те села в района живеят по малко от 10 души. В най-голямото село там много от къщите са изоставени, а хора има основно в кръчмата. По списък обаче там могат да гласуват почти 800 души.</p>
      <p>Активността на първия тур е рекордна за страната ни - над 82%. Всички признават за изборния туризъм.</p>
      <p>Жена, която работи в общината, но се страхува да покаже лицето си заради заплахи, разказа за незаконни регистрации, схема със социални помощи и как 10-годишното ѝ дете е вписано в избирателните списъци. Тя подозира зад схемата общинското ръководство.</p>
      <p>Василка Кирилова е жената, заплашвала майката на дето. Местните казват, че тя е човекът, който прави изборите в Трекляно. Кирилова отрича обвиненията, изборния туризъм и казва, че всичко в списъците е законно.</p>
      <p>„Няма в избирателните списъци деца. Тук хората идват да гласуват. Обличат си новите дрехи и излизат да гласуват. Нашите хора са такива”, каза Василка Кирилова пред btV.</p>
      <p>Като секретар на общината само тази година Кирилова е регистрирала 160 души, а общо хората само с настоящ адрес там са около 700. В избирателните списъци пък те са почти колкото тези с постоянен. Така математически могат сами да изберат кмета.</p>
      <p>От миналата неделя Трекляно има нов-стар кмет - за трети мандат. Заради регистрациите двама от загубилите подават жалби в ОИК. От там отказват да ги разгледат и не знаят за злоупотреби.</p>
      <p>Проверката на полицаите преди изборите, открила и майката на регистрираното дете обаче, води до досъдебно производство заради съмнения за незаконни регистрации на няколко адреса.</p>
      <p>Предстоят разпити на собственици на имоти и на общинското ръководство в Трекляно. Ще бъдат проверени и избирателните списъци по сигнала за вписаното 10-годишно дете.</p>
    </article>
  </body>
</html>