<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/3/7230850/"/>
    <meta property="og:site_name" content="Українська правда"/>
    <meta property="article:published_time" content="2019-11-03T10:27:16+00:00"/>
    <meta property="og:title" content="На Миколаївщині викрили ОЗУ, що викрадало людей"/>
    <meta property="og:description" content="Суд у Миколаєві арештував двох учасників злочинного угруповання, затриманих 1 листопада за вчинення низки тяжких злочинів на території області."/>
  </head>
  <body>
    <article>
      <h1>На Миколаївщині викрили ОЗУ, що викрадало людей</h1>
      <address>
        <time datetime="2019-11-03T10:27:16+00:00">03 Nov 2019, 10:27</time>
      </address>
      <p>Суд у Миколаєві арештував двох учасників злочинного угруповання, затриманих 1 листопада за вчинення низки тяжких злочинів на території області.</p>
      <p><b>Джерело</b>:<a href="https://mvs.gov.ua/ua/news/25673_Mikolaiv_organizatoru_zlochinnogo_ugrupuvannya_ta_yogo_praviy_ruci_sud_obrav_zapobizhni_zahodi.htm"> департамент стратегічних розслідувань Нацполіції</a></p>
      <p><b>Деталі</b>: 1 листопада були затримані учасники злочинного угрупування та їхній "лідер".</p>
      <p>Вони підозрюються, зокрема, в захопленні заручників; незаконному позбавлення волі або викраденні людини; побоях і мордуванні, а також у незаконному заволодінні транспортним засобом; викраденні, привласненні, вимаганні документів, штампів, печаток, заволодінні ними шляхом шахрайства чи зловживання службовим становищем або їх пошкодженні; незаконному поводженні зі зброєю, бойовими припасами і вибуховими речовинами.</p>
      <p><b>Дослівно</b>: Суддя задовольнив клопотання слідчого та обрав запобіжний захід другому учаснику злочинного угрупування. Останній, до речі, є так званою "правою рукою" лідера цього угрупування, якого суд трьома годинами раніше відправив під варту до 25 грудня 2019 року. Без будь-якої альтернативи.</p>
      <figure>
        <img src="https://img.pravda.com/images/doc/f/e/fe378b4-3.jpg"/>
      </figure>
      <p>Другому підозрюваному суд обрав аналогічний запобіжний захід – тримання під вартою. Щодо ще двох учасників - суд обиратиме їм запобіжний захід у неділю 3 листопада.</p>
      <p><b>Деталі</b>: Підозрювані – двоє раніше судимі мешканці Миколаєва, ще двоє – мешканці Вознесенська.</p>
      <figure>
        <img src="https://img.pravda.com/images/doc/0/5/055cdfa-1.jpg"/>
      </figure>
      <p>Лідер угрупування – 49-річний мешканець Миколаєва. Є підсудним у двох резонансних справах та відпущений судом під заставу. Раніше вже неодноразово притягувався до кримінальної відповідальності за тяжкі злочини.</p>
      <p>За місцями мешкання зловмисників, у їхніх автомобілях та офісах було вилучено більше сотні набоїв до різної зброї, у тому числі до автоматичної, три пістолети, ножі, а також наркотичні речовини.</p>
      <figure>
        <img src="https://img.pravda.com/images/doc/0/c/0ca6166-2.jpg"/>
      </figure>
      <p>Крім того, в автомобілі одного з затриманих знаходився чоловік – громадянин РФ, який перебуває у міжнародному розшуку.</p>
      <p>Наразі всі фігуранти затримані у порядку статті 208 Кримінального процесуального кодексу України.</p>
      <p>Кримінальне провадження відкрито за ч. 3 ст. 289, ч. 1 ст. 147 (Захоплення заручників), ч. 2 ст. 146, ч. 1 ст. 126, ч. 1 ст. 357 та ч.1 ст. 263 Кримінального кодексу України.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/2/7230805/"/>
        <a href="https://www.pravda.com.ua/news/2019/10/31/7230607/"/>
        <a href="https://www.pravda.com.ua/news/2019/10/23/7229812/"/>
      </related>
    </article>
  </body>
</html>