<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/salwador-wenezuelscy-dyplomaci-maja-opuscic-kraj,982518.html"/>
    <meta property="og:site_name" content="TVN24"/>
    <meta property="article:published_time" content="2019-11-03T10:30:03+00:00"/>
    <meta property="og:title" content="Wenezuelscy dyplomaci mają opuścić Salwador"/>
    <meta property="og:description" content="Władze Salwadoru poleciły wenezuelskim dyplomatom w sobotę opuszczenie kraju, tłumacząc, że prezydent Wenezueli Nicolas Maduro nie jest legalnie wybraną głową państwa. Dyplomaci mają wyjechać w cią..."/>
  </head>
  <body>
    <article>
      <h1>Wenezuelscy dyplomaci mają opuścić Salwador</h1>
      <address><time datetime="2019-11-03T10:30:03+00:00">03 Nov 2019, 10:30</time> by <a rel="author">mart/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/369cfe38-711b-49b6-99f8-54747cfea7ef-480p.mp4"/>
        <figcaption>Wenezuela od miesięcy pogrążona jest w głębokim kryzysie (wideo z 24.10.2019)<cite>Foto: Shutterstock | Video: Archiwum Reutera</cite></figcaption>
      </figure>
      <h3>Władze Salwadoru poleciły wenezuelskim dyplomatom w sobotę opuszczenie kraju, tłumacząc, że prezydent Wenezueli Nicolas Maduro nie jest legalnie wybraną głową państwa. Dyplomaci mają wyjechać w ciągu 48 godzin.</h3>
      <p>W oficjalnym oświadczeniu podano, że prezydent Salwadoru Nayib Bukele uznał lidera wenezuelskiej opozycji Juana Guaido za pełniącego obowiązki prezydenta do czasu wolnych wyborów w tym kraju. Salwador oczekuje przysłania nowego wenezuelskiego korpusu dyplomatycznego.</p>
      <related>
        <a href="https://www.tvn24.pl/wiadomosci-ze-swiata,2/kolejny-kraj-ameryki-srodkowej-zawarl-umowe-imigracyjna-z-usa,972703.html"/>
      </related>
      <h3>Nieprawidłowości podczas reelekcji</h3>
      <p>Wiele krajów uznało Guaido za prawowitego prezydenta z uwagi na nieprawidłowości podczas reelekcji dotychczasowego prezydenta Nicolasa Maduro.</p>
      <p>Ambasador USA w Salwadorze Ronald Johnson z zadowoleniem przyjął decyzję salwadorskich władz.</p>
      <p>"Witamy z zadowoleniem decyzję Nayiba Bukele, który, uznając Guaido jako p.o. prezydenta, stawia Salwador po właściwej stronie historii" - napisał po hiszpańsku w tweecie.</p>
      <p>Decyzja salwadorskich władz zapadła kilka dni po rozciągnięciu przez USA na kolejny rok ochrony Salwadorczyków mieszkających w Stanach Zjednoczonych.</p>
      <h3>Wenezuela w kryzysie</h3>
      <p>Wenezuela od miesięcy pogrążona jest w głębokim kryzysie politycznym, odkąd w styczniu Maduro po nieuznanych przez opozycję wyborach rozpoczął nową kadencję jako prezydent kraju, a przewodniczący parlamentu i przywódca krajowej opozycji Juan Guaido ogłosił się tymczasowym prezydentem. Uznało go dotychczas ponad 50 krajów, rząd Maduro wspierają zaś m.in. Rosja, Chiny, Kuba, Iran i Turcja.</p>
      <p>Kryzysowi politycznemu towarzyszy ostry kryzys gospodarczy. Według ONZ 7 mln osób, czyli jedna czwarta ludności tego kraju, potrzebuje pomocy humanitarnej.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/ff1418e8cc993fe8abcfe3ce2003e5c5/c6c88656-e7d2-4997-951c-e605804e50d4.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Salwador leży w Ameryce Środkowej<cite>Źródło: mapy Google</cite></figcaption>
      </figure>
      <related>
        <h4>Kryzys w Wenezueli</h4>
        <a href="https://www.tvn24.pl/wiadomosci-ze-swiata,2/wenezuela-i-rosja-przedluzyly-umowy-o-wspolpracy-wojskowej,975111.html"/>
        <a href="https://www.tvn24.pl/wiadomosci-ze-swiata,2/doniesienia-o-torturach-i-pozasadowych-egzekucjach-onz-konieczne-sa-powazne-kroki,972885.html"/>
        <a href="https://www.tvn24.pl/wiadomosci-ze-swiata,2/trump-spotkal-sie-z-przedstawicielami-wenezuelskiej-opozycji,972422.html"/>
        <a href="https://www.tvn24.pl/wiadomosci-ze-swiata,2/rosja-wspiera-dialog-z-opozycja-w-wenezueli,972270.html"/>
        <a href="https://www.tvn24.pl/wiadomosci-ze-swiata,2/chca-odejscia-maduro-ale-wykluczaja-interwencje-wojskowa,971877.html"/>
      </related>
    </article>
  </body>
</html>