<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739820"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T10:10:00+00:00"/>
    <meta property="og:title" content="'แม่'ขอเอาผิดรุ่นพี่รับน้องโหด พา'เฟรชชี่'ลาออกแม่โจ้"/>
    <meta property="og:description" content="'แม่'สุดทนพฤติกรรม 'รุ่นพี่' หลังแหกคอกจัดกิจกรรมรับน้องโหด ลั่นขอแจ้งความเอาผิดเหตุทารุณเกินกว่าเหตุ พร้อมให้ลูกชายลาออกจาก 'ม.แม่โจ้'"/>
  </head>
  <body>
    <article>
      <h1>'แม่'ขอเอาผิดรุ่นพี่รับน้องโหด พา'เฟรชชี่'ลาออกแม่โจ้</h1>
      <address>
        <time datetime="2019-11-03T10:10:00+00:00">03 Nov 2019, 10:10</time>
      </address>
      <p>
        <b>"แม่"สุดทนพฤติกรรม "รุ่นพี่" หลังแหกคอกจัดกิจกรรมรับน้องโหด ลั่นขอแจ้งความเอาผิดเหตุทารุณเกินกว่าเหตุ พร้อมให้ลูกชายลาออกจาก "ม.แม่โจ้"</b>
      </p>
      <p>จากกรณีโลกออนไลน์เกิดกระแสวิจารณ์อย่างหนัก ภายหลังจากที่แฟนเพจเฟซบุ๊ก @รับน้องสร้างสรรค์ระดับโคตรมหากาฬ ได้เผยแพร่แชทข้อความไลน์จากผู้ปกครอง ที่มีหลานชายศึกษาอยู่มหาวิทยาลัยชื่อดังแห่งหนึ่ง ใน จ.เชียงใหม่ พร้อมภาพรอยแผลขนาดใหญ่ที่ปรากฎบริเวณแผ่นหลัง อีกทั้งยังระบุอีกว่า เฟรชชี่บางรายนั้นถูกรุ่นพี่รับน้องจนขาหัก โดยภายหลังจากที่เรื่องราวดังกล่าวผยแพร่ออกไป ต่างเกิดกระแสวิจารณ์ถึงเรื่องราวที่เกิดขึ้นอย่างร้อนแรงไปทั่วทั้งสังคมออนไลน์ ตามที่ได้นำเสนอไปแล้วนั้น<br/><br/>เกี่ยวกับเรื่องดังกล่าว ล่าสุดเมื่อวันที่ 3 พ.ย. ผู้สื่อข่าว <b>"เดลินิวส์"</b> ได้รับการเปิดเผยจาก ผู้ปกครอง "น้องโฟล์ค" หนึ่งในนักศึกษาที่ระบุว่าถูกรับน้องในลักษณะดังกล่าว เผยว่า ลูกชายของตนได้เรียนที่ สาขาประมงทรัพยากรทางน้ำ และได้เข้าร่วมกิจกรรมรับน้อง ที่เรียกว่า 7 วันอันตราย ซึ่งจัดขึ้นหลังจากมหาวิทยาลัยได้มีการเปิดเทอม และหลังจากนั้นทางรุ่นพี่ก็ยังมีการจัดกิจกรรมรับน้องอย่างต่อเนื่องทุกสัปดาห์ โดยกิจกรรมที่ทำนั้นมีความรุนแรง ทารุณรุ่นน้อง จนลูกชายของตนทนไม่ไหว จึงได้เอามาแอบเล่าให้กับทางผู้ปกครองฟัง และเมื่อตนเห็นภาพก็ถึงกับตกใจว่าทำไมที่มหาวิทยาลัยดังกล่าวจึงมีการจัดกิจกรรมรับน้องที่รุนแรงเช่นนี้</p>
      <figure>
        <img src="https://www.dailynews.co.th/admin/upload/20191103/news_igCLPhZdps172748_533.jpg?v=201911040211?v=7241"/>
      </figure>
      <p><b><i>"หลังจากนั้นจึงได้ตัดสินใจนำหลักฐานเข้าแจ้งความกับเจ้าหน้าที่ตำรวจในพื้น ซึ่งหลังจากนี้ก็ตัดสินใจให้ลูกชายยื่นใบลาออกกับทางมหาวิทยาลัย เพราะกลัวว่าหากปล่อยให้เป็นแบบนี้ก็จะมีผลกระทบกับลูกเกิดขึ้น แม้ว่ากิจกรรมดังกล่าวจะถือเป็นธรรมเนียมที่รุ่นพี่ถือปฎิบัติกันมาต่อเนื่องก็ตาม แต่เราก็เห็นว่ามันเป็นการกระทำที่รุนแรงและทารุณมากเกินไป"</i></b> ผู้ปกครอง น้องโฟล์ค กล่าว<br/><br/>อย่างไรก็ตาม อยากเรียกร้องให้ทางมหาวิทยาลัยมีการตรวจสอบและดำเนินการแก้ไขปัญหาที่เกิดขึ้น แม้ว่าทางมหาวิทยาลัยจะมีการติดป้ายว่าไม่ส่งเสริมให้มีการรับน้องรุนแรงหรือไม่สร้างสรรค์แล้วก็ตาม แต่ก็มีรุ่นพี่บางกลุ่มยังละเมิดกฎและแอบเอารุ่นน้องไปทำกิจกรรมในที่ลับตาคน ซึ่งเป็นข้อมูลที่ตนได้ทราบจากลูกชายมาทั้งหมด...<br/><br/><br/><br/><br/><b>ข่าวที่เกี่ยวข้อง..<br/><a href="https://www.dailynews.co.th/regional/739661">-แฉรุ่นพี่ม.ดังเชียงใหม่รับน้องโหด ไม้หน้าสามฟาดขาหัก</a><br/><a href="https://www.dailynews.co.th/regional/739802">-'ม.แม่โจ้'โร่แจงเหตุรับน้องโหด เร่งตามตัวรุ่นพี่รับผิด!</a></b></p>
      <figure>
        <img src="https://www.dailynews.co.th/admin/upload/20191103/news_wNaLjpkXlC172748_533.jpg?v=201911040211?v=2081"/>
      </figure>
    </article>
  </body>
</html>