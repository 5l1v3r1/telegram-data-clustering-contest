<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/03/bezpytica-v-grad-zero.427687"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T10:15:00+00:00"/>
    <meta property="og:title" content="Безпътица в &quot;Град Зеро&quot;"/>
    <meta property="og:description" content="Филмът - по телевизия Bulgaria ON AIR | Dnes.bg"/>
  </head>
  <body>
    <article>
      <h1>Безпътица в "Град Зеро"</h1>
      <h2>Филмът - по телевизия Bulgaria ON AIR</h2>
      <address><time datetime="2019-11-03T10:15:00+00:00">03 Nov 2019, 10:15</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Тривиално на пръв поглед служебно пътуване превръща стандартната командировка на московския инженер Алексей Варакин в странно приключение.</p>
      <p>Героят попада в сложна ситуация и се оказва оплетен от жителите на "Град Зеро". Историята му разказва  Карен Шахназаров, който е един от най-интересните режисьори, снимащи около промяната в бившия Съветски съюз.</p>
      <p>Във филмографията му влизат филми, превърнали се в класики като "Ние от джаза", "Сънища", Американска дъщеря", "Денят на пълнолунието", Палата №6", "Цареубиец".</p>
      <p>Ситуациите, с които се сблъсква героят Варакин в  "Град Зеро" се заплитат все повече. Изненадите започват от "невинно" влизане на гола секретарка в местна фабрика. Напрежението постепенно се покачва с поднасянето на торта с формата на собствената глава на инженера, а примката около неговата персона се затяха със срещата с прокурор, мислещ как да извърши престъпление.</p>
      <p>Трагикомичната история, описана от Шахназаров онагледява безсмисленото всекидневие, което обществото само си е подредило. В  "Град Зеро" не се случват трагедии и природни бедствия. Апокалипсисът е в самите персонажи, неосъзаващи глупостта, която съпътства битието им.</p>
      <p>Ролите са поверени на Леонид Филатов ,Олег Басилашвили, Владимир Меньшов и Армен Джигарханян. Гледайте "Град Зеро" на 3 ноември от 23.00 часа по телевизия <a href="https://www.bgonair.bg/"><b>Bulgaria ON AIR</b></a>.</p>
      <p> </p>
    </article>
  </body>
</html>