<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/roma-capitale/2019/11/03/news/chinese-bridge-competion-2019-winners-iacopo-germole-roma-convitto-nazionale-1234147/"/>
    <meta property="og:site_name" content="Il Tempo"/>
    <meta property="article:published_time" content="2019-11-03T10:24:00+00:00"/>
    <meta property="og:title" content="È un ragazzo del Convitto il campione mondiale di cinese"/>
    <meta property="og:description" content="Il diciottenne romano Iacopo trionfa a Pechino"/>
  </head>
  <body>
    <article>
      <h6 class="kicker">LA COMPETIZIONE INTERNAZIONALE</h6>
      <h1>È un ragazzo del Convitto il campione mondiale di cinese</h1>
      <h2>Il diciottenne romano Iacopo trionfa a Pechino</h2>
      <address><time datetime="2019-11-03T10:24:00+00:00">03 Nov 2019, 10:24</time> by <a rel="author">Valentina Conti</a></address>
      <p>È romano, va a scuola al <b>Convitto Nazionale</b> ed è il <b>vincitore mondiale</b> della 12° edizione del <b>Chinese Bridge</b>, la competizione di lingua e cultura cinese a cui partecipano annualmente studenti universitari e di scuole secondarie provenienti da ogni paese al mondo. Il genio del quinto anno del liceo scientifico internazionale del noto istituto del quartiere Prati si chiama <b>Iacopo Germolè</b> e ha 18 anni.</p>
      <p>Dopo aver vinto tutte le selezioni ed essersi classificato primo in rappresentanza dell’Europa, si è piazzato al primo posto tra i cinque rappresentanti dei cinque continenti. Dalla prima edizione del 2002, il <b>Chinese Bridge</b> ha visto ad oggi la partecipazione di oltre mille sedi universitarie in 80 differenti paesi, divenendo un importante appuntamento internazionale di confronto e di scambio, oltre che un’occasione per approfondire la conoscenza della lingua e della cultura cinese. Un talento di famiglia quello di Iacopo: la sorella Benedetta - poco più grande - si è già laureata e scrive versi pure con discreto successo.</p>
      <p>In un batter di ciglia è diventato la star dei social sul fronte cultura. Tanti i messaggi di congratulazioni arrivati a lui e all’eccellenza del Convitto, che da anni oramai scala il top della hit sull’argomento. E che ha già in serbo una festa per accoglierlo al rientro nella Capitale.</p>
    </article>
  </body>
</html>