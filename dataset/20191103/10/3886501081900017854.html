<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118816-objavljene-nove-beleske-iz-istrage-o-trampovoj-izbornoj-kampanji?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-03T10:00:04+00:00"/>
    <meta property="og:title" content="Objavljene nove beleške iz istrage o Trampovoj izbornoj kampanji"/>
    <meta property="og:description" content="Nekadašnji glavni savetnik aktuelnog predsednika SAD Donalda Trampa tokom njegove predsedničke kampanje 2016. godine Pol Manafort zastupao je teoriju da je Ukrajina, a ne Rusija odgovorna za hakovanje informacija demokratske stranke, pokazuju novoobjavljeni dokumenti američkog ministarstva pravde.Stotine strana beležaka istrage specijalnog tužioca Roberta Mulera stavljeno je juče na raspolaganje američkim medijima Bazfid (Buzzfeed) i Si-En-EN (CNN), koji su to tražili pozivajući se na pravo na pristup informacijama od javnog interesa.Nekadašnji zamenik šefa Trampovog izbornog štaba Rik Gejts je prema svedočenju pred Ef-Bi-Ajem (FBI) rekao da je tadašnji šef izbornog štaba Pol Manafort govorio svojim kolegama da je hakovanje elektronskih poruka demokratske stranke verovatno delo Ukrajinaca, a ne Rusa.Po Gejtsu, zvaničnici Trampovog izbornog štaba su bili uvereni da je Kijev namestio da se za to okrivi Moskva.U julu 2016. godine internet sajt Vikiliks počeo je da objavljuje hijade elektronskih mejlova iz uprave…"/>
  </head>
  <body>
    <article>
      <h1>Objavljene nove beleške iz istrage o Trampovoj izbornoj kampanji</h1>
      <address>
        <time datetime="2019-11-03T10:00:04+00:00">03 Nov 2019, 10:00</time>
      </address>
      <p>Nekadašnji glavni savetnik aktuelnog predsednika SAD Donalda Trampa tokom njegove predsedničke kampanje 2016. godine Pol Manafort zastupao je teoriju da je Ukrajina, a ne Rusija odgovorna za hakovanje informacija demokratske stranke, pokazuju novoobjavljeni dokumenti američkog ministarstva pravde.<br/><br/>Stotine strana beležaka istrage specijalnog tužioca Roberta Mulera stavljeno je juče na raspolaganje američkim medijima Bazfid (Buzzfeed) i Si-En-EN (CNN), koji su to tražili pozivajući se na pravo na pristup informacijama od javnog interesa.<br/><br/>Nekadašnji zamenik šefa Trampovog izbornog štaba Rik Gejts je prema svedočenju pred Ef-Bi-Ajem (FBI) rekao da je tadašnji šef izbornog štaba Pol Manafort govorio svojim kolegama da je hakovanje elektronskih poruka demokratske stranke verovatno delo Ukrajinaca, a ne Rusa.<br/><br/>Po Gejtsu, zvaničnici Trampovog izbornog štaba su bili uvereni da je Kijev namestio da se za to okrivi Moskva.<br/><br/>U julu 2016. godine internet sajt Vikiliks počeo je da objavljuje hijade elektronskih mejlova iz uprave američke Demokratske stranke. Američke obaveštajne službe su zatim navele da su ti podaci dobijeni zahvaljujući ruskim špijunima i preneti Vikiliksu.<br/><br/>Dokumenti otkriveni juče takodje pokazuju da su Donald Tramp, njegovi vodeći savetnici i članovi njegove porodice više puta razgovarali o tome kako da dodju do imejlova do kojih je došao Vikiliks.<br/><br/>Informacije vezane za Ukrajinu postale su ponovo interesantne posle poziva za opoziv na osnovu nastojanja Trampa i njegove administracije da izvrše pritisak na Ukrajinu da istraži Trampovog potencijalnog izbornog rivala demokratu Džoa Bajdena. Tramp koji je telefonom razgovarao sa novim ukrajinskim predsednikom u julu pitao je za taj server u istom pozivu u kome se zalagao za to da Ukrajina istraži Bajdena i njegovog sina.<br/><br/>Predstavnički dom američkog Kongresa u četvrtak je usvojio rezoluciju kojom se daje zvaničan okvir istrazi o opozivu Trampa. On se tereti da je izvršio pritisak na ukrajinskog predsednika Volodimira Zelenskog da istraži njegovog demokratskog rivala Džoa Bajdena, i poslove Bajdenovog sina Hantera Bajdena u Ukrajini.</p>
    </article>
  </body>
</html>