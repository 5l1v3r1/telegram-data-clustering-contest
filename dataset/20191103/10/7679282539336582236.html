<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-uttar-pradesh-dgp-said-communal-riots-will-not-happen-2829388.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T10:12:25+00:00"/>
    <meta property="og:title" content="अयोध्या निर्णय: उत्तर प्रदेश के डीजीपी बोले, नहीं होने देंगे साम्प्रदायिक दंगे"/>
    <meta property="og:description" content="उत्तर प्रदेश के पुलिस महानिदेशक ओपी सिंह ने कहा है कि अयोध्या से सम्बंधित कोर्ट के फैसले को लेकर सरकार पूरी तरह से सतर्क है। पुलिस प्रदेश में कहीं भी साम्प्रदायिक दंगे नहीं होने देगी। माहौल खराब करने..."/>
  </head>
  <body>
    <article>
      <h1>अयोध्या निर्णय: उत्तर प्रदेश के डीजीपी बोले, नहीं होने देंगे साम्प्रदायिक दंगे</h1>
      <address><time datetime="2019-11-03T10:12:25+00:00">03 Nov 2019, 10:12</time> by <a rel="author">हिन्दुस्तान संवाददाता।,संडीला (हरदोई)।</a></address>
      <p>उत्तर प्रदेश के पुलिस महानिदेशक ओपी सिंह ने कहा है कि अयोध्या से सम्बंधित कोर्ट के फैसले को लेकर सरकार पूरी तरह से सतर्क है। पुलिस प्रदेश में कहीं भी साम्प्रदायिक दंगे नहीं होने देगी। माहौल खराब करने वालों को किसी भी कीमत पर बख्शा नहीं जाएगा। उन्होंने कहा कि सभी थानों पर पीस कमेटी की बैठकें हो रही हैं और असामाजिक तत्वों पर निगाह रखी जा रही है। कई हजार वांछित अपराधियों को जेल भेजा जा चुका है। गैंगेस्टर एक्ट के जरिए बदमाशों की 197 करोड़ मूल्य की प्रापर्टी सीज की गई है जो अपने आप में एक रिकॉर्ड है।</p>
      <p><b>निरीक्षण में संडीला कोतवाली को पास किया</b><br/>डीजीपी को संडीला कोतवाली के निरीक्षण में सब कुछ ठीक-ठाक मिला। कोतवाली में प्रवेश करते ही उन्हें पुलिस के जवानों ने गार्ड ऑफ ऑनर पेश किया। वह सबसे पहले कार्यालय गए, जहां उन्होंने काफी देर तक अभिलेखों को देखा और कार्यालय सहायक से कई सवाल पूछे जिनका उसने संतोषजनक जवाब दिया। उन्होंने शस्त्रागार, रसोईघर व कम्प्यूटर कक्ष का भी निरीक्षण किया और कम्प्यूटर ऑपरेटर से पूछताछ की। कार्यालय भवन के पीछे सीज की गईं मोटरसाइकिलों व अन्य वाहनों को भी देखा और एसपी आलोक प्रियदर्शी को जरूरी दिशा-निर्देश दिए। बाद में प्रभारी निरीक्षक कार्यालय में बैठकर कोतवाल जगदीश यादव, कस्बा चौकी इंचार्ज आरके तिवारी व सभी बीटों के उप निरीक्षकों से बातचीत की और उन्हें जरूरी टिप्स दिए।</p>
      <h3>Read Also: <a href="https://www.livehindustan.com/uttar-pradesh/story-kamlesh-tiwari-murder-case-yusuf-used-to-supply-guns-from-kanpur-to-surat-2829186.html">कमलेश तिवारी हत्याकांड : कानपुर से सूरत असलहों की सप्लाई करता था युसूफ</a></h3>
      <p><b>सभी थानों पर अनुदान रजिस्टर रखे जाने के निर्देश</b><br/>एससीएसटी एक्ट के पीड़ितों को विभिन्न चरणों में दिए जाने वाले अनुदान का रजिस्टर अभी तक केवल सीओ व जिले स्तर पर ही मेनटेन किया जाता था, लेकिन डीजीपी ने अब प्रदेश के सभी थानों पर ऐसा रजिस्टर बनाए जाने के निर्देश दिए हैं। इस रजिस्टर से यह भी पता चल सकेगा कि पीड़ितों को अनुदान देने में समाज कल्याण विभाग की क्या भूमिका रही।</p>
      <p><b>सीज वाहनों को जिले पर रखने की व्यवस्था होगी</b><br/>डीजीपी ने बताया कि उन्होंने शासन को प्रस्ताव भेजकर प्रत्येक जिला स्तर पर दो से तीन एकड़ तक की भूमि आबंटित करने को कहा है ताकि सभी जिला मुख्यालयों पर सभी थानों के सीज किए गए वाहनों को एक साथ रखा जा सके। इससे थाना परिसर में साफ सफाई रहेगी और निस्तारण की व्यवस्था सुगम होगी और कम्प्यूटराइज्ड इंडेक्स बनाना आसान हो जाएगा। शासन से प्रस्ताव पास होते ही कार्यवाही शुरू की जाएगी।</p>
      <p><b>आवासीय व्यवस्था के लिए 1920 करोड़ मिले</b><br/>डीजीपी ने बताया कि थानों में पुलिस कर्मियों की आवास व्यवस्था व हॉस्टल बनाने के लिए सरकार ने 1920 करोड़ रूपए जारी किए हैं। इस धनराशि से प्रदेश के 322 थानों में बैरेक्स व हॉस्टल्स बनाए जाने का काम शुरू कर दिया गया है। सभी थानों में विवेचकों के लिए लैट्रीन बाथरूम अटैच कक्ष का भी निर्माण किया जाना है। इससे विवेचना कार्यों में सुगमता होगी। प्रदेश में 65 प्रतिशत पुलिस कर्मियों के पास रहने को आवास नहीं हैं जिनकी जल्दी से जल्दी व्यवस्था की जाएगी।</p>
      <p>
        <b>Read Also: <a href="https://www.livehindustan.com/uttar-pradesh/story-ayodhya-case-police-and-intelligence-agencies-are-monitoring-mobile-phones-of-prominent-leaders-of-hindu-muslim-organizations-2829172.html">अयोध्या निर्णय : हिंदू-मुस्लिम संगठनों के प्रमुख नेताओं के मोबाइल पर नजर</a></b>
      </p>
      <p><b>सबसे पहले बांदा में शुरू की बायोमीट्रिक</b><br/>उन्होंने बताया कि 1568 थानों वाले प्रदेश में बायोमीट्रिक सिस्टम सबसे पहले बांदा में लगाया गया है। इससे मालखानों के सामान को कम्प्यूटराइज्ड किया जा सकेगा। इसके बाद प्रदेश के अन्य थानों में भी यह व्यवस्था शुरू की जाएगी। प्रदेश सरकार ने इस बार अच्छी पुलिसिंग के लिए 6000 करोड़ रूपए की बजट में अतिरिक्त वृद्धि की है।</p>
      <p><b>संडीला कोतवाली की पूरी टीम को सराहा</b><br/>डीजीपी ओपी सिंह ने कोतवाली में अभिलेखों का रख-रखाव व साफ-सफाई व्यवस्था उच्च स्तर की पाई। उन्होंने आईजी के इम्तिहान में पास हो चुके कोतवाल जगदीश यादव के अलावा कस्बा चौकी इंचार्ज रामकेवल तिवारी व बीट संख्या चार व पांच के उप निरीक्षकों को शाबाशी देते हुए कहा कि सभी दारोगाओं का सामान्य ज्ञान व उनकी व्यावसायिक दक्षता अच्छी है।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट। </b>   </p>
    </article>
  </body>
</html>