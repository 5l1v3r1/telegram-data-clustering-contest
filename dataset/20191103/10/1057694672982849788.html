<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2017367/nea-tropi-me-tous-martires-stin-ipothesi-novartis.html"/>
    <meta property="og:site_name" content="News.gr"/>
    <meta property="article:published_time" content="2019-11-03T10:43:45+00:00"/>
    <meta property="og:title" content="Νέα τροπή με τους μάρτυρες στην υπόθεση Novartis"/>
    <meta property="og:description" content="Σύμφωνα με την εισαγγελέα οι προστατευόμενοι μάρτυρες κατέθεσαν με οικονομικά ανταλλάγματα στις ΗΠΑ"/>
  </head>
  <body>
    <article>
      <h1>Νέα τροπή με τους μάρτυρες στην υπόθεση Novartis</h1>
      <address>
        <time datetime="2019-11-03T10:43:45+00:00">03 Nov 2019, 10:43</time>
      </address>
      <h3>Σύμφωνα με την εισαγγελέα οι προστατευόμενοι μάρτυρες κατέθεσαν με οικονομικά ανταλλάγματα στις ΗΠΑ</h3>
      <p>Νέα τροπή στην υπόθεση <a href="https://www.news.gr/tag/novartis">Novartis</a> επιφέρει, σύμφωνα με ρεπορτάζ της εφημερίδας «Καθημερινή της Κυριακής», η αποκάλυψη της ταυτότητας δύο εκ των τριών προστατευομένων μαρτύρων, οι οποίοι με τις καταθέσεις τους ενοχοποίησαν τους δέκα πολιτικούς.</p>
      <p>Συγκεκριμένα, η εφημερίδα φέρει στη δημοσιότητα εμπιστευτικό έγγραφο με ημερομηνία 8 Οκτωβρίου του 2019, που υπογράφεται από την επικεφαλής της <a href="https://www.news.gr/tag/isangeleas-diafthoras">Εισαγγελίας Διαφθοράς</a>, Ελένη Τουλουπάκη, από το οποίο προκύπτει, ότι οι δύο προστατευμένοι μάρτυρες είναι τα ίδια πρόσωπα με τους μάρτυρες, που προτάθηκαν από δικηγορικό γραφείο για κατάθεση στις ΗΠΑ, προσδοκώντας οικονομικά οφέλη σύμφωνα με την αμερικανική νομοθεσία.</p>
      <p>Γεγονός που ενδέχεται να επιφέρει την ακύρωση των καταθέσεων των δύο μαρτύρων, καθώς όπως αναφέρει η «Καθημερινή», δικαστικές πηγές με γνώση των θεμάτων τόνισαν στην εφημερίδα, ότι «δεν μπορεί ένας μάρτυρας να μπει σε καθεστώς προστασίας, όταν έχει εμπλοκή ο ίδιος στην υπόθεση και όταν έχει εξεταστεί προσδοκώντας, όπως συνέβη εδώ, χρηματικά οφέλη».</p>
      <p>Από το έγγραφο αυτό, με το οποίο η κ. Τουλουπάκη ενημερώνει την Εισαγγελία του Αρείου Πάγου, για πώς οργανώθηκε το καθεστώς προστασίας των μαρτύρων, στο πλαίσιο του ελέγχου που διενεργείται ήδη από το ανώτατο δικαστήριο για τους πολιτικούς και δικαστικούς χειρισμούς στην υπόθεση της Novartis, προκύπτει ότι πρόκειται για τους προστατευόμενους μάρτυρες, με τις κωδικές ονομασίες «Μάξιμος Σαράφης» και «Αικατερίνη Κελέση». Και όπως επισημαίνει η εφημερίδα ο επικεφαλής των ερευνών από την Εισαγγελία του Αρείου Πάγου, αντεισαγγελέας Ευάγγελος Ζαχαρής, μετά το έγγραφο Τουλουπάκη, απευθύνθηκε στις αμερικανικές αρχές ζητώντας στοιχεία για τους εδώ προστατευόμενους μάρτυρες, ποια ανταλλάγματα πήραν, αν έχουν εξεταστεί άλλοι και ποιο είναι το περιεχόμενο των καταθέσεών τους.</p>
      <p>Ειδικότερα, η «Καθημερινή» σημειώνει ότι η επικεφαλής της Εισαγγελίας Διαφθοράς αναφέρεται σε έγγραφο των αμερικανικών αρχών «άκρως απόρρητον» όπως το χαρακτηρίζει, που περιλαμβάνει διάφορες πληροφορίες που έδωσαν οι αμερικανικές αρχές στις εισαγγελικές αρχές της χώρας για την υπόθεση της Novartis, με την αυστηρή προϋπόθεση να μη χρησιμοποιηθούν πουθενά. Ούτε σε ποινική υπόθεση ούτε από την κυβέρνηση της χώρας.</p>
      <p>Σε αυτό, αναφέρει η κ. Τουλουπάκη «περιγράφονται μεταξύ άλλων (με κωδικές ονομασίες που δεν επιτρέπεται να αποκαλύψω) (σ.σ. αυτό το λέει η εισαγγελέας στην Εισαγγελία του Αρείου Πάγου) δύο μάρτυρες των αμερικανικών αρχών. Σύμφωνα με το ίδιο έγγραφο οι συγκεκριμένοι μάρτυρες μεταξύ άλλων «είχαν πρόσβαση και γνώση σε αποδεικτικό υλικό αναφορικά με δωροδοκίες που έλαβαν χώρα από πλευράς Νοβάρτις, σε αξιωματούχους στην Ελλάδα». Και συνεχίζει η εισαγγελέας: «Αξιοποιώντας τα συγκεκριμένα στοιχεία καταφέραμε να ταυτοποιήσουμε τουλάχιστον τον ένα εκ των δύο προσώπων, τον οποίο εν συνεχεία καταστήσαμε προστατευόμενο μάρτυρα στην ενώπιόν μας διαδικασία και ακολούθως μάρτυρα δημοσίου συμφέροντος με την κωδική ονομασία "Μάξιμος Σαράφης"».</p>
      <p>Για τον δεύτερο προστατευόμενο μάρτυρα με την κωδική ονομασία «Αικατερίνη Κελέση» η δικαστική λειτουργός αναφέρει: «Τα στοιχεία του προστατευόμενου μάρτυρα με την κωδική ονομασία “Αικατερίνη Κελέση” αναφέρονται στο με αριθμό πρωτ. ...7-11-2-17 συνταγμένο στην αγγλική γλώσσα έγγραφο του Ομοσπονδιακού Γραφείου του υπουργείου Δικαιοσύνης των ΗΠΑ που διαβιβάστηκε στην Εισαγγελία Διαφθοράς με την ίδια ημερομηνία».</p>
      <p>Για τον/την δεύτερο μάρτυρα η κ. Τουλουπάκη αναφέρει, επίσης, σε άλλα σημεία: «Για τη μάρτυρα, αναφέρεται στο έγγραφο αυτό (των Αμερικανών) ειδικότερα ότι «είναι υπάλληλος του... και ότι γνώριζε το σχέδιο δωροδοκίας”»/ «για την ιδιότητα, τα πραγματικά στοιχεία ταυτότητας και τη γνώση της μάρτυρος αυτής, σχετικά με την υπόθεση Nοβάρτις, είχαμε ανεπίσημη πληροφόρηση από αλλοδαπές αρχές, πριν από την 6η Νοεμβρίου του 2017».</p>
      <p>«Σχετικά με την ίδια μάρτυρα, υπάρχει από τα κατασχεθέντα ηλεκτρονικά αρχεία της Νοβάρτις ηλεκτρονικό μήνυμα με ημερομηνία αποστολής 13-4-2013 με αποστολέα υπάλληλους της Νοβάρτις (στην αγγλική) στο οποίο αναφέρεται ότι (ακολουθεί η μετάφραση). “Η... εργάζεται σαν τρελή, υποστηρίζοντας τον ... εντός και εκτός της Νοβάρτις και ο... ζήτησε αν θα μπορούσαμε να της προσφέρουμε μία συμβολική αύξηση μισθού. Ξεκάθαρα, δεν υπάρχει περιθώριο για κάτι τέτοιο. Το ερώτημα είναι. Βλέπεις τον ρόλο της τόσο σημαντικό, ώστε να της προσφερθεί η θέση του CPO, από τη στιγμή που ασχολείται σοβαρά με υπουργεία και Αρχές, σχετικά με εξαιρετικά εμπιστευτικά ζητήματα; Aν ναι, θα προκρίνεται μια προαγωγή”;».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2015351/ipothesi-novartis-katethese-ston-ario-pago-o-marios-salmas.html"/>
        <a href="https://www.news.gr/politikh/article/2011793/tasoulas-esfalmenes-parakmiakes-praktikes-den-echoun-thesi-sto-kinovoulio.html"/>
        <a href="https://www.news.gr/politikh/article/2011646/epistoli-tsipra-se-tasoula-gia-tin-prokatarktiki-i-apofasi-exeresis-ine-paranomi.html"/>
      </related>
    </article>
  </body>
</html>