<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812052.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T10:14:00+00:00"/>
    <meta property="og:title" content="سردار کوثری: اروپا به پیمان خود پایبند نیست"/>
    <meta property="og:description" content="سردار اسماعیل کوثری جانشین قرارگاه ثارالله سپاه در گفتگو با مهر، با بیان اینکه ۱۳ آبان یاد آور سه رویداد مهم در تاریخ ایران اسلامی است، گفت: تبعید امام خمینی (ره) در سال ۱۳۴۳ و حمله نیروهای رژیم پهلوی در سال ۱۳۵۷ به اجتماع دانشجویان در مقابل دانشگاه و شلیک به تجمع کنندگان و اشغال سفارت سفارت آمریکا به دست دانشجویان پیرو خط امام سومین حادثه در ۱۳ آبان بود."/>
  </head>
  <body>
    <article>
      <h1>سردار کوثری: اروپا به پیمان خود پایبند نیست</h1>
      <address>
        <time datetime="2019-11-03T10:14:00+00:00">03 Nov 2019, 10:14</time>
      </address>
      <p>جانشین قرارگاه ثارالله سپاه گفت: سران آمریکا و اروپا حرف از مذاکره با ایران می زنند، در حالی که آنها به نتایج مذاکرات چند ساله خود پایبند نیستند از این رو مذاکره و گفتگو معنا و مفهوم ندارد.</p>
      <p>سردار اسماعیل کوثری جانشین قرارگاه ثارالله سپاه در گفتگو با مهر، با بیان اینکه ۱۳ آبان یاد آور سه رویداد مهم در تاریخ ایران اسلامی است، گفت: تبعید امام خمینی (ره) در سال ۱۳۴۳ و حمله نیروهای رژیم پهلوی در سال ۱۳۵۷ به اجتماع دانشجویان در مقابل دانشگاه و شلیک به تجمع کنندگان و اشغال سفارت سفارت آمریکا به دست دانشجویان پیرو خط امام سومین حادثه در ۱۳ آبان بود.</p>
      <p>وی با اشاره به نقش سفارت آمریکا در توطئه های بعد از پیروزی انقلاب اسلامی، خاطرنشان کرد: بعد از انقلاب، توطئه ها توسط سفارت آمریکا طراحی و مدیریت می شد، دانشجویان پیرو خط امام به خوبی و درستی این مرکز فساد و توطئه را شناسایی و تصمیم به اشغال آن گرفتند و این اقدام به حدی درست بود که امام خمینی (ره) آن را انقلاب دوم نامیدند.</p>
      <p>جانشین قرارگاه ثارالله سپاه خاطر نشان کرد: مطمئن باشید اگر سفارت آمریکا که به حق لانه جاسوسی و مرکز توطئه آنها در ایران بود اشغال نمی شد دسیسه ها و آشوبگری های آمریکا در داخل کشور ادامه می داشت و مشکلات متعددی را برای انقلاب اسلامی به وجود می آورد، اما اقدام دانشجویان پیرو خط امام نشان داد که جوانان ایران اسلامی هوشیار و آگاه هستند و با هیچ دشمن و اقدام کننده علیه منافع ملت ایران مماشات نمی کند.</p>
      <p>سردار کوثری خاطرنشان کرد: امام خمینی (ره) در عرصه سیاست خارجی شعار و سیاست «نه شرقی نه غربی» که برگرفته از آیات قرآن و بیان اهل بیت (ع)  است را انتخاب کردند، این شعار بیانگر سیاست مستقل انقلاب اسلامی ایران و استکبار ستیزی آن است.</p>
      <p>وی استکبار ستیزی و ایستادگی ملت ایران در برابر دخالت های خارجی را عامل متفاوت کننده انقلاب اسلامی ایران با سایر انقلاب ها دانست و گفت: با تسخیر لانه جاسوسی آمریکا، حاکمان ایالات متحده فهمیدند که انقلاب اسلامی ایران با سایر انقلاب ها متفاوت است و ملت ایران رو در روی مستکبرین عالم ایستاده اند و با زیاده خواهی های دشمنان و دسیسه چینی های آنها مقابله و برخورد قاطع می کنند.</p>
      <p>جانشین قرارگاه ثارالله سپاه با اشاره به دستاوردهای اقدام دانشجویان پیرو خط امام در ۱۳ آبان، اظهار داشت: تسخیر لانه جاسوسی آمریکا موجب شد تا حد زیاد توطئه های آمریکا علیه ملت ایران خنثی شود و این اقدام یک ضربه محکمی بر پیکر استکبار جهانی بود و مرکز فتنه را در دخل کشور را از بین برد و تا حد زیاد توطئه ها را کنترل کرد.</p>
      <p>کوثری همچنین به عهد شکنی های آمریکا در توافقات بین المللی و خروج آن از «برجام» اشاره کرد و گفت: آمریکایی ها با این اقدامات خود نشان دادند که غیر قابل اعتماد هستند، در مقابل جمهوری اسلامی ایران به خوبی نشان داده که از مذاکره و گفتگو هیچ ترس و واهمه ای ندارد، ایران دارای منطق و اصول است و برخلاف سران آمریکا و رئیس جمهور کنونی آنها که تنها شعار دادن را بلد هستند و با قلدری میخواهند اهدافشان را پیش ببرند جمهوری اسلامی دارای منطق، اصول و گفتمان قوی است.</p>
      <p>وی تصریح کرد: در شرایط که آمریکا به هیچ عهد و پیمانی پایبند نیست و می خواهد با زورگویی، تحریم و فشار اقتصادی کار خود را پیش ببرد، مذاکره هیچ معنایی ندارد، مذاکره و گفتگو زمانی معنا دارد که طرفین به عهد و پیمانی پایبند باشند، اما برجام نشان داد آمریکا و اروپایی ها به هیچ وجه به عهد و پیمان خود پایبند نیستند.</p>
      <p>وی افزود: امروز نیز سران آمریکا و اروپا حرف از مذاکره با ایران می زنند، در حالی که آنها به نتایج مذاکرات چند ساله و تعهدات خود پایبند نیستند، مذاکره و گفتگو هیچ معنا و مفهوم ندارد.</p>
    </article>
  </body>
</html>