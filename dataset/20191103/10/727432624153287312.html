<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/derfor-kan-det-vaere-smart-a-velge-smalere-dekk-om-vinteren/70410205"/>
    <meta property="og:site_name" content="Dinside"/>
    <meta property="article:published_time" content="2019-11-03T10:00:00+00:00"/>
    <meta property="og:title" content="Derfor kan det være smart å velge smalere dekk om vinteren"/>
    <meta property="og:description" content="Bilprodusentene setter i mye større grad bredere og større dekk på bilene - men test avslører at dette kan påvirke kjøreegenskapene betraktelig."/>
  </head>
  <body>
    <article>
      <h6 class="kicker">Beste dekkdimensjon for ulike føreforhold</h6>
      <h1>Derfor kan det være smart å velge smalere dekk om vinteren</h1>
      <h2>Bilprodusentene setter i mye større grad bredere og større dekk på bilene - men test avslører at dette kan påvirke kjøreegenskapene betraktelig.</h2>
      <address><time datetime="2019-11-03T10:00:00+00:00">03 Nov 2019, 10:00</time> by <a rel="author">Kristin Sørdal</a></address>
      <p>I fjor høste sammenliknet ADAC hvordan dekkbredden påvirker kjøreegenskapene under like forhold.</p>
      <p>ADAC påpekte at bilprodusenter i økende grad utstyrer bilene sine med større og bredere dekk.</p>
      <p>- Ved sommerføre vektlegges kjøredynamikken, men hvordan påvirker dekkbredden kjøreegenskapene på vinterføre? spør ADAC innledningsvis.</p>
      <p>De satte samme dekk - men med fem ulike bredder - på en VW Golf, for å se hvordan de ulike dekkbreddene påvirker kjøreegenskapene.</p>
      <h3>Dette er fordelen med smalere dekk</h3>
      <p>I testen utstyrte de en VW Golf med samme dekk i fem ulike bredder. Dekket som ble benyttet i testen er Dunlop Winter Sport 5, som har kommet godt ut i flere <a href="https://www.testberichte.de/p/dunlop-tests/winter-sport-5-testbericht.html">dekktester både for 2018</a> og tidligere år.</p>
      <p>
        <b>Hovedkonklusjonene er disse:</b>
      </p>
      <ul>
        <li>Den smalere dekkdimensjonen har fordeler på vått og vinterføre, og har bedre egenskaper ved kjøring på våt vei, slush- og snødekte overflater. Risikoen for vannplaning er mindre med de smalere dekkene.</li>
        <li>Den bredere dekkdimensjonen er best på tørr vei.</li>
      </ul>
      <p>Men ADAC påpekte likevel at forskjellene mellom de fem dimensjonene samlet sett er mindre, enn forskjellene mellom ulike dekkmodeller.</p>
      <p>Med andre ord: Du kan vinne eller tape like mye kjøreegenskaper ved å velge feil eller beste dekk, som du gjør ved å velge feil eller beste dekkdimensjon.</p>
      <related>
        <a href="https://www.dinside.no/motor/dette-er-de-beste-vinterdekkene-pa-vat-vei/70270359"/>
      </related>
      <h3>Bredere dekk «sklir» lettere</h3>
      <p>ADAC konkluderte også med at alle dimensjonene, fra svært smale (195/65 R15) til veldig bred (225/40 R18), får den generelle vurderingen «god».</p>
      <p>
        <b>Men de påpekte likevel at smale dekk har fordeler sammenliknet med bredere dekk, på snødekke:</b>
      </p>
      <p>Framkommeligheten er bedre og svingegenskapene er bedre. Risikoen for vannplaning på våt vei og på slush, er også lavere for smale dekk.</p>
      <p>
        <b>Ekstra brede vinterdekk mister raskere veigrepet og «sklir» dermed mye tidligere enn smale dekk:</b>
      </p>
      <p>I vannplaningstesten med en vanndybde på 7 millimeter, mister de bredeste dekkene (225) kontakten med veibanen allerede ved rundt 70 kilometer i timen.</p>
      <p>Til sammenlikning mister de smale 195-dekkene veigrepet først ved hastigheter godt over 80 kilometer i timen.</p>
      <p>Men på tørre veier er det tvert imot de bredere dekkene som er best - ved bedre kontakt med underlaget.</p>
      <p>ADAC poengterte også at de smalere dekkene er billigere i innkjøp enn de bredere dekkdimensjonene - og at det også derfor vil lønne seg økonomisk med smalere dekk, selv om slitasjen er høyere.</p>
      <h3>Derfor er smalere dekk bedre på våt vei</h3>
      <p>Nils Sødal, kommunikasjonsrådgiver i NAF, har uttalt til Dinside.no at de riktignok ikke har egne tester på dette, som denne testen fra tyske ADAC, men påpeker at det er mange ting som kan påvirke dekkets egenskaper.</p>
      <p>- Det er mange ting som spiller inn på et dekks egenskaper, så som gummiblanding, oppbyggingen av dekket og bredden på dekket, sa Sødal.</p>
      <p>- Slik testen fra ADAC viser så er det med brede dekk økt risiko for vannplaning enn smalere dekk. Dette fordi vannet må transporteres lengre for å komme vekk fra dekket, forklarte Sødal, og fortsatte:</p>
      <p>- Det er også slik at bredere dekk har bedre veigrep enn smalere på tørr asfalt. Grunnen er at det rett og slett er en større flate som er i kontakt med veien.</p>
      <p>Disse ulikhetene vil være de samme uansett om det er snakk om sommerdekk eller vinterdekk.</p>
      <related>
        <a href="https://www.dinside.no/motor/skal-de-beste-dekkene-foran-eller-bak/60978804"/>
      </related>
      <h3>- Ingen fasitsvar på hva som er «riktig» dekkdimensjon</h3>
      <p>Dekkdimensjonen som er anbefalt til din bil, står i vognkortet.</p>
      <p>
        <b>- Men nå er det slik at dekk er mer enn bare dimensjonen. Så når du skal velge dekk må du først tenke hvilket føre du stort sett kjører på og så lese tester for å finne dekkene som passer best til ditt behov, hevdet Sødal.</b>
      </p>
      <p>Det er også slik at det som oftest er samme bredde som er anbefalt både på sommer- og vinterdekk, fra produsentens side.</p>
      <p>- Det er heller ikke sånn at det er noe fasitsvar på dette siden det avhenger av føret du kjører mest på. Dersom du bor i et byområde og kjører mest på hovedveier på langtur, så kjører man stort sett på bar asfalt eller godt brøytede veier. Da er det ikke noe problem å ha samme bredde på vinterdekkene som sommerdekkene. Kjører du derimot i områder med mye snødekte veier, kan det være en idé å ha smalere vinterdekk enn bredden du har på sommerdekkene. Grunnen er at et smalere dekk lettere går gjennom snøen og får bedre kontakt med underlaget, mens et bredere dekk kan flyte mer oppå snøen, anbefalte Sødal.</p>
      <h3>Husk også hva dekkvalget kan gjøre med forbruket</h3>
      <p>Sødal påpekte at dekkdimensjonen kan innvirke på energibruken.</p>
      <p>- Smalere dekk kan gi lavere forbruk, men det er flere ting som spiller inn enn bare bredden på dekket. Hele dekkets konstruksjon og gummiblanding spiller inn her, forteller han og påpeker at det jo er en grunn til at det lages dekk tilpasset elbiler der forbruket er viktigere for rekkevidda, enn det er for bensin- og dieselbiler.</p>
      <related>
        <a href="https://www.dinside.no/motor/derfor-bor-du-ha-10-prosent-mer-luft-i-vinterdekkene-dine/61013499"/>
      </related>
    </article>
  </body>
</html>