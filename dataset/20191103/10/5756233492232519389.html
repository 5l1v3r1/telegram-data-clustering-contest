<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619590/%D9%86%D8%A7%D9%85%D9%87-%DB%B2%DB%B0%DB%B0-%D8%B3%DB%8C%D9%86%D9%85%D8%A7%DA%AF%D8%B1-%D9%85%D9%88%D9%82%D8%B9%DB%8C%D8%AA-%D8%AD%D8%B1%D9%81%D9%87%E2%80%8C%D8%A7%DB%8C-%D9%85%D8%A7-%D9%85%D9%88%D8%B1%D8%AF-%D9%87%D8%AC%D9%88%D9%85-%D9%88-%D8%A2%D8%B3%DB%8C%D8%A8-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T10:05:00+00:00"/>
    <meta property="og:title" content="نامه ۲۰۰ سینماگر: موقعیت حرفه‌ای ما مورد هجوم و آسیب قرار گرفته"/>
    <meta property="og:description" content="جمعی از دست‌اندرکاران سینمای ایران در بیانیه‌ای نسبت به برخی مسائل روز سینما انتقاد کردند."/>
  </head>
  <body>
    <article>
      <h1>نامه ۲۰۰ سینماگر: موقعیت حرفه‌ای ما مورد هجوم و آسیب قرار گرفته</h1>
      <address>
        <time datetime="2019-11-03T10:05:00+00:00">03 Nov 2019, 10:05</time>
      </address>
      <p>
        <i>جمعی از دست‌اندرکاران سینمای ایران در بیانیه‌ای نسبت به برخی مسائل روز سینما انتقاد کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در ابتدای این بیانیه آمده است: «ما سینماگران، گروهی نویسنده، کارگردان، تهیه‌کننده، بازیگر و طیفی از نیروی انسانی با تخصص‌های گوناگون و دست‌اندرکار هنر و صنعت سینما هستیم که برای آفریدن یک اثر در قالب فیلم مستند، داستانی یا انیمیشن فعالیت می‌کنیم. اما سال‌ها است موقعیت حرفه‌ای ما مورد هجوم و آسیب قرار گرفته است.»</p>
      <p>به گزارش <b>آفتاب‌نیوز</b>؛ این سینماگران در ادامه مشکلاتی را که نسبت به آن‌ها گله‌مند هستند این‌گونه برشمرده‌اند: نداشتن امنیت شغلی و بیکاری‌های طولانی‌مدت، تبعیض‌در توزیع فرصت‌ها و امکانات، نداشتن حق مالکیت فکری به دلیل نبود قانون جامع و کامل، سوءاستفاده از آثار و ایده‌ها در اینترنت، شبکه‌های ماهواره‌ای و خانگی، تعدد مراکز تصمیم‌گیری برای سینما، سختی‌ها و مشکلات پروسه دریافت مجوز و نگاه‌های سلیقه‌ای در شوراها، توقیف طولانی‌مدت برخی آثار، دراختیار قرار داشتن بیشتر سالن‌های سینمایی توسط برخی نهادها و دیدگاه سلیقه‌ای آن‌ها در اکران، تولید فیلم‌هایی با محتوای نازل در پی نوع حمایت دولت و نهادهای دیگر، سوء استفاده از ارزش‌ها به بهانه‌ فیلم ارزشی و به قصد تصاحب سرمایه‌های عمومی و ایجاد رانت‌، تخریب فیلم‌های مستقل و برهم زدن موازنه‌ اقتصاد طبیعی میان دو سوی تولید و عرضه با برخی سرمایه‌های مشکوک.</p>
      <figure>
        <img src="https://aftabnews.ir/files/fa/news/1398/8/12/354599_875.jpg"/>
      </figure>
      <p>نام 200 نفر از سینماگران در پای این نامه به‌عنوان امضاگران آن آمده است.</p>
      <p>ناصر تقوایی، اصغر فرهادی، بهرام بیضایی، رخشان بنی‌اعتماد، نیکی کریمی، پرویز کیمیاوی، جعفر پناهی، واروژ کریم‌مسیحی، منیژه حکمت، احمد طالبی‌نژاد و امیر‌شهاب رضویان از سینماگران امضا کننده این بیانیه هستند.</p>
      <p>
        <b>درخواست دیدار با رئیسی</b>
      </p>
      <p>همچنین خانه سینما روز شنبه در این نامه خطاب به سید ابراهیم رئیسی، رئیس قوه قضائیه آورده است: مطلع هستیم که حضرتعالی در دوره کوتاه مسئولیت ریاست قوه قضائیه با دشواری‌های جدی مواجه هستید. آیا مطلع هستید که سینمای ایران در مقام بازتاب‌دهنده صدا و تصویر مردم ایران با چه دشواری هایی روبروست؟</p>
      <p>خانه سینما در این نامه، ضمن درخواست دیدار فوری با رئیسی، اعلام کرد: سینماگران «خواهان حاکمیت قانون بدون تفسیرهای یکسویه هستند».</p>
      <p>به تازگی فیلم خانه پدری ساخته کیانوش عیاری پس از ده سال توقیف اجازه اکران گرفته بود اما پس از چند روز، جلوی ادامه اکران آن از سوی دادستانی گرفته شد.</p>
    </article>
  </body>
</html>