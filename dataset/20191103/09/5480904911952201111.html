<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zemrel-jeden-ze-ctyr-zranenych-po-patecnim-vybuchu-v-explosii/1816568?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T09:04:00+00:00"/>
    <meta property="og:title" content="Zemřel jeden ze čtyř zraněných po pátečním výbuchu v Explosii"/>
    <meta property="og:description" content="Praha - Jeden ze zaměstnanců zraněných při pátečním výbuchu v pardubické Explosii v sobotu zemřel v pražské vinohradské nemocnici. ČTK to dnes řekl mluvčí Explosie Martin Vencl. Při výbuchu byli zraněni čtyři lidé, tři skončili na popáleninovém centru vinohradské nemocnice v Praze. Čtvrtý vážně zraněný byl v pátek večer převezen z Fakultní nemocnice Hradec Králové na popáleninové centrum Fakultní nemocnice v Brně."/>
  </head>
  <body>
    <article>
      <h1>Zemřel jeden ze čtyř zraněných po pátečním výbuchu v Explosii</h1>
      <address><time datetime="2019-11-03T09:04:00+00:00">03 Nov 2019, 09:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Jeden ze zaměstnanců zraněných při pátečním výbuchu v pardubické Explosii v sobotu zemřel v pražské vinohradské nemocnici. ČTK to dnes řekl mluvčí Explosie Martin Vencl. Při výbuchu byli zraněni čtyři lidé, tři skončili na popáleninovém centru vinohradské nemocnice v Praze. Čtvrtý vážně zraněný byl v pátek večer převezen z Fakultní nemocnice Hradec Králové na popáleninové centrum Fakultní nemocnice v Brně.</p>
      <p>V Praze byli všichni tři zranění v kritickém stavu v umělém spánku na jednotce intenzivní péče. Podle dřívějších informací záchranářů měl jeden z nich popáleniny na více než 90 procentech těla. Mluvčí Explosie odmítl říct, zda zemřel právě tento pacient. Nic bližšího podle něj firma s ohledem na rodinu uvádět nebude. Mluvčí vinohradské nemocnice Tereza Romanová později ČTK řekla, že zemřel nejvíce popálený muž. Stav dvou ostatních se nezměnil, dodala.</p>
      <p>Soustrast rodině vyjádřil i ministr průmyslu a obchodu Karel Havlíček (za ANO). "Všem blízkým vyjadřuji nejhlubší soustrast. Snažíme se taktně o pomoc rodině, pomůžeme případně i organizačně, podle potřeb a souhlasu blízkých," řekl dnes Havlíček ČTK.</p>
      <p>Čtvrtý zraněný byl po výbuchu převezen se zraněním hlavy a popáleninami do hradecké fakultní nemocnice. "Večer byl převezen na popáleninové centrum do Brna. Byl ve vážném, ale stabilizovaném stavu. Napojen byl na plicní ventilaci," řekl v sobotu lékařský náměstek hradecké fakultní nemocnice Zdeněk Tušl. Mluvčí Fakultní nemocnice Brno ČTK řekl, že nemocnice na přání rodiny informace o stavu pacienta sdělovat nebude.</p>
      <p>Požár vypukl v pátek v 07:20 v budově, kde se suší střelný prach. Poté následovala takzvaná deflagrace, menší forma výbuchu doprovázená tlakovou vlnou. Místo, kde exploze nastala, je zničené. Provozu společnosti se exploze výrazně nedotkla.</p>
      <p>Pro zjištění příčin výbuchu byly vytvořeny čtyři vyšetřovací komise, a to firmy, Báňského úřadu, policie a hasičů. "Platí pomoc a dohled nad vyšetřováním příčin nehody," uvedlo dnes ministerstvo na twitteru. Havlíček dnes ČTK řekl, že ministerstvo vše monitoruje. "Brzy podáme zprávu," dodal. Policie se začala případem zabývat pro podezření z ublížení na zdraví z nedbalosti.</p>
      <p>Firma Explosia je výrobce výbušnin, existuje od roku 1920. Novodobým vlastníkem byla skupina Agrofert. Od roku 2002 ji stoprocentně vlastní stát, akcie drží ministerstvo průmyslu a obchodu. Společnost loni zaměstnávala zhruba 700 lidí.</p>
    </article>
  </body>
</html>