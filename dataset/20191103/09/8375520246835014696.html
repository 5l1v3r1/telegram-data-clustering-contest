<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/ukrajina-mozhe-vtratiti-majzhe-1-vvp-jakshcho-tranzit-rosijskogo-gazu-bude-skorocheno-vtrichi-nbu-637322.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T09:01:27+00:00"/>
    <meta property="og:title" content="Україна може втратити майже 1% ВВП, якщо транзит російського газу буде скорочено втричі, – НБУ"/>
    <meta property="og:description" content="РФ впроваджує в експлуатацію обхідні газопроводи, які протягом найближчих років зможуть повністю замінити українську ГТС"/>
  </head>
  <body>
    <article>
      <h1>Україна може втратити майже 1% ВВП, якщо транзит російського газу буде скорочено втричі, – НБУ</h1>
      <address>
        <time datetime="2019-11-03T09:01:27+00:00">03 Nov 2019, 09:01</time>
      </address>
      <h4>РФ впроваджує в експлуатацію обхідні газопроводи, які протягом найближчих років зможуть повністю замінити українську ГТС</h4>
      <p>Припинення транзиту російського газу через територію України не тільки призведе до прямих утрат валютних надходжень, але й створить ризики для діяльності суміжних секторів економіки та забезпечення власних потреб України в газі загалом, заявили в Нацбанку України.</p>
      <p>Під час скорочення обсягів транзиту російського газу через українську газотранспортну систему втричі Україна у 2021 році може втратити майже 1% ВВП. Про це йдеться в інфляційному звіті Нацбанку України за жовтень 2019 року, повідомила <a href="https://www.bank.gov.ua/news/all/natsionalniy-bank-zberig-prognoz-inflyatsiyi-na-2019-2021-roki-i-polipshiv-otsinku-zrostannya-ekonomiki-7024">пресслужба </a>регулятора.</p>
      <p>У НБУ зазначили, що РФ впроваджує в експлуатацію обхідні газопроводи, які протягом найближчих років зможуть повністю замінити українську ГТС.</p>
      <p>Також регулятор звернув увагу, що наприкінці 2019 року спливає строк дії угоди між Україною та РФ щодо транзиту газу, а нової угоди не підписано. Україна щороку отримує $3 млрд від транзиту російського газу.</p>
      <p>«Припинення (транзиту) не тільки призведе до прямих втрат валютних надходжень, але й створить ризики для діяльності суміжних секторів економіки та забезпечення власних потреб України газом загалом. Згідно з припущеннями НБУ до базового сценарію макроекономічного прогнозу, обсяг транзиту може скоротитися із приблизно 90 млрд м³ у 2019 році до 50 млрд м³ у 2020 році та до 30 млрд м³ із 2021 року. Прямі втрати для економіки, якщо порівняти з обсягами транзиту на рівні 2019 року, становитимуть 0,6% ВВП у 2020 році і 0,9% ВВП у 2021 році та надалі», – ідеться в повідомленні.</p>
      <p>Однак, як заявили у НБУ, розглядають і альтернативні сценарії, які передбачають як вищі, так і нижчі обсяги транзиту.</p>
      <p>З осені 2015 року Україна не імпортує природного газу за контрактом із «Газпромом», закуповуючи газ на своєму західному кордоні.</p>
      <blockquote>
        <b>Читайте також: <a href="https://glavcom.ua/columns/preobrazhenskij/kreml-proponuje-ukrajini-vidnoviti-korupciyni-gazovi-shemi-minulih-rokiv-637039.html">Кремль пропонує Україні відновити корупційні газові схеми минулих років.</a></b>
      </blockquote>
      <related>
        <a href="https://glavcom.ua/world/observe/mi-znajemo-rosiyan-mi-torgujemo-z-nimi-u-norvegiji-vistupili-za-skasuvannya-sankciy-proti-rosiji-637316.html"/>
        <a href="https://glavcom.ua/world/observe/rosiyu-zasipalo-snigom-637315.html"/>
        <a href="https://glavcom.ua/columns/b_danilishyn/nezalezhnist-nbu-ce-nezalezhnist-politiki-a-ne-okremih-osib-637308.html"/>
      </related>
    </article>
  </body>
</html>