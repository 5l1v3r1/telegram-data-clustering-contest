<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/03/tsogorichnyj-dyktant-yednosti-pysatymut-8-lystopada-yak-doluchytysya/"/>
    <meta property="og:site_name" content="Рубрика"/>
    <meta property="article:published_time" content="2019-11-03T09:05:01+00:00"/>
    <meta property="og:title" content="Цьогорічний диктант єдності писатимуть 8 листопада: як долучитися"/>
    <meta property="og:description" content="Українське радіо проведе щорічну акцію «Всеукраїнський радіодиктант національної єдності», що присвячена Дню української писемності та мови, 8 листопада. Про це повідомляє Освіта.ua. “Диктант буде проведений 8 листопада 2019 року об 11:00. Текст радіодиктанту у прямому ефірі читатиме відомий мовознавець, автор підручників і посібників з української мови та літератури Олександр Авраменко, який складає текст диктанту останні 13 […]"/>
  </head>
  <body>
    <article>
      <h1>Цьогорічний диктант єдності писатимуть 8 листопада: як долучитися</h1>
      <address><time datetime="2019-11-03T09:05:01+00:00">03 Nov 2019, 09:05</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2018/10/radiodyktant-620x420.jpg"/>
      </figure>
      <p>
        <b>
          <b>Українське радіо проведе щорічну акцію «Всеукраїнський радіодиктант національної єдності», що присвячена Дню української писемності та мови, 8 листопада.</b>
        </b>
      </p>
      <p>Про це повідомляє <a href="https://osvita.ua/news/66471/">Освіта.ua</a>.</p>
      <p>“Диктант буде проведений 8 листопада 2019 року об 11:00. Текст радіодиктанту у прямому ефірі читатиме відомий мовознавець, автор підручників і посібників з української мови та літератури Олександр Авраменко, який складає текст диктанту останні 13 років. Цього року автор внесе у текст кілька елементів на перевірку нової редакції чинного правопису”, – йдеться у повідомленні.</p>
      <p>Цього року вперше диктант можна буде перевірити вже через 15 хвилин після його написання. За цей час (11:45-12:00) охочі зможуть надіслати свій текст (фото, скан або скріншот із вказаною зворотною адресою) на електронну скриньку Українського радіо (<a href="mailto:rd@nrcu.gov.ua">rd@nrcu.gov.ua</a>), або у приватні повідомлення на сторінці Українського радіо у Фейсбук (UA: Українське радіо), або на вайбер – 097-107-107-9. Повідомлення надсилається на одну з адрес, не дублюючи на всі.</p>
      <p>З 12:00 до 12:15 в прямому ефірі Українського радіо Олександр Авраменко проведе роботу над помилками.</p>
      <related>
        <a href="https://rubryka.com/article/test-ukrainian-language/"/>
      </related>
      <p>“Автори безпомилкових диктантів отримають заохочувальні призи. Додатково буде оголошено конкурс на найкращі твори про написання диктанту (для тих, хто віддає перевагу традиційному листуванню). Твір із диктантом треба надіслати поштою протягом 2-х днів (до 11 листопада) на адресу: 01001, Київ, Хрещатик, 26 (помітка «на конкурс»). 10 найкращих робіт будуть нагороджені заохочувальними призами”, – уточнюється в публікації.</p>
      <p>Всеукраїнський радіодиктант національної єдності був започаткований у 2000 році з метою єднання навколо мови. Відтоді щороку слухачі, а віднедавна й телеглядачі (акцію транслює телеканал UA: Перший) можуть взяти участь у написанні диктанту й перевірити, наскільки добре вони знають мову. Пишуть диктант і за межами України. Торік на адресу Українського радіо надійшло 32779 диктантів. З них без помилок написали 311 учасників.</p>
    </article>
  </body>
</html>