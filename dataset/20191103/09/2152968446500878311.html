<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/03/godina-sled-jestokoto-ubiistvo-pismo-na-groba-na-darina-i-nikol.428359"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T09:10:00+00:00"/>
    <meta property="og:title" content="Година след жестокото убийство: Писмо на гроба на Дарина и Никол"/>
    <meta property="og:description" content="Майката и 1-годишното й момиченце бяха убити от Викторио Александров | Dnes.bg"/>
  </head>
  <body>
    <article>
      <h1>Година след жестокото убийство: Писмо на гроба на Дарина и Никол</h1>
      <h2>Майката и 1-годишното й момиченце бяха убити от Викторио Александров</h2>
      <address><time datetime="2019-11-03T09:10:00+00:00">03 Nov 2019, 09:10</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Писмо от неизвестна жена, която е жертва на домашно насилие, е било оставено на гроба на 23-годишната Дарина Министерска и едногодишната й дъщеричка Никол, които преди една година бяха застреляни от бащата на момиченцето Викторио Александров, съобщи dir.bg.</p>
      <p>Писмото не е подписано, а анонимната му авторка е оставила заедно с него и плюшено слънчице и цветя, сподели майката на Дарина - Ваня Министерска. Тя добави, че ще връчи посланието на участниците в работната група, изготвящи измененията в Закона за защита от домашно насилие.</p>
      <p>"Това писмо ме накара да се вцепеня! Колко ли жени са в това положение, жертви невидими за околния свят, затворили мъката и безнадеждността между четирите стени на собствения си живот! Това писмо е показно на реалността в България, показно на бездействието, показно за оскотялото общество, показно на премълчаните случаи на домашно насилие, показно на липсващата политическа воля да се справи държавата с проблема, показно на лакомите НПО та, които се борят за правата на онеправданите само на хартия! Това писмо е показно... за всичко каквото не се прави за да спре насилието тук в България, 21 век, страна от ЕС, демократична уж страна! Това писмо трябва да стигне до очите на всички политици, медии и работещи в институциите в България, МВР, МП, Прокуратура, съдилища и прочие, до всички адвокати, дръзнали да защитават насилници! Това писмо ще стигне до всички институции извън България", категорична бе почернената майка.</p>
      <p>Ваня Министерска призова жената да се свърже с нея, за да й помогне.<br/><i><br/>"Пиша това, защото имах нужда... Една година откакто чух вашата история... Но тя освен, че ме шокира, натъжи и потресе, ме промени.</i></p>
      <p>Не исках да съм следващата жертва...</p>
      <p>Съвпадение или не, в деня на вашето убийство бях в "Надежда", денят на вашето погребение бях с децата в Северният парк...Оставих играчка и цвете за вас там и не спирах да мисля...</p>
      <p>Защо? Но аз знаех вътрешно отговорът. Защото си мислиш, че във всяко семейство има кризи и кавги. Защото, започваш да търсиш вината в теб, да премълчаваш и да се променяш, но в един момент си смачкана, несигурна и зависима от човека до теб. А той това иска. Отделя те от семейството ти, от приятели и близки. Тогава защо не си тръгнеш!? Звучи логично и безкрайно просто, но не е ! Ужасно трудно е да повярваш пак в себе си и да събереш смелост и само, който го е преживял може да разбере. Ти, Дарина си била смела и силна, защото си казала " Стоп". Аз се опитвах, всичко беше на приливи и отливи и не знам дали съм се спасила все още ...Сложно е...</p>
      <p>Как да вярваш на човека, който единият ден е прекрасен, а на другият е зъл и непознат. Чупи, крещи, посяга ти, а после съжалява... Гони те по пантофи пред блока, а след това твърди, че е в депресия и ще се самоубие!?</p>
      <p>И ти си виновен за неговите състояния...Заплашва те с нож и после ТОЙ бил зле психически и емоционално съсипан, а моите чувства?! А тези на децата?! Това е жив егоизъм. Да, тези хора съществуват и са тук и сред нас!</p>
      <p>Те се чувстват силни и безнаказани, защото избиват комплексите си върху жени и деца!</p>
      <p>Мили Дари и Ники, бдете над живите, над другите майки и дечица! Много искам истинска справедливост за вас!</p>
      <p>Много ми се иска това да не ви се беше случило! Вие сте силни, чисти и завинаги заедно! Господ ще възнесе справедливост!</p>
      <p>Почивайте в мир, бъдете спокойни във вечния си сън!</p>
      <p>Аз можеше да съм следващата жертва и още не съм застрахована от нищо! Но дойдох да ви "кажа" всичко това, защото ще ме разберете и ще ми олекне...</p>
      <p>Светъл да е пътят ви!</p>
      <p>Дъщеря ми е на годините на Никол! Когато си помисля за този и изгубен още не изживян детски живот, очите ми се пълнят със сълзи...</p>
      <p>Не мога и да си представя как се изживява такава мъка и как се съществува след това... Безкрайно се възхищавам на близките ви, които не само, че превъзмогват мъката си, но и се борят за вас и за справедливост и защита на жертвите в тази объркана държава! Дано ги гледате отгоре и се гордеете с тях!</p>
      <p>Сбогом, мили Дари и Ники, макар да нямах честта да ви познавам лично, вие докоснахте душата ми!"</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/03/09/domashnoto-nasilie-veche-norma-na-povedenie.404135"/>
        <a href="https://www.dnes.bg/obshtestvo/2019/03/08/prechupeni-cvetia-za-prechupenite-ot-nasilnici-jivoti-na-bylgarki.404015"/>
        <a href="https://www.dnes.bg/temida/2018/11/01/viktorio-si-poiska-domashen-arest-uprekna-darina-losha-maika.392317"/>
      </related>
    </article>
  </body>
</html>