<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/as-roma-napoli-arkadiusz-milik-strzelil-w-poprzeczke-piotr-zielinski-w-slupek,982514.html"/>
    <meta property="og:site_name" content="TVN24"/>
    <meta property="article:published_time" content="2019-11-03T09:20:00+00:00"/>
    <meta property="og:title" content="Milik w poprzeczkę, Zieliński w słupek. Podwójny pech Polaków na Stadio Olimpico"/>
    <meta property="og:description" content="Zanim Arkadiusz Milik zdołał wpisać się na listę strzelców w hitowym starciu z Romą, zdążył zmarnować dwie świetne sytuacje. Zwłaszcza o tę z końcówki pierwszej połowy, gdy trafił w poprzeczkę, móg..."/>
  </head>
  <body>
    <article>
      <h1>Milik w poprzeczkę, Zieliński w słupek. Podwójny pech Polaków na Stadio Olimpico</h1>
      <address>
        <time datetime="2019-11-03T09:20:00+00:00">03 Nov 2019, 09:20</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/f7a76118-c10d-41c9-84a6-269914f94de1.jpg?type=1&amp;srcmode=0&amp;srcx=1/1&amp;srcy=0/1&amp;srcw=1/1&amp;srch=99/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/69e05f76-fe0a-11e9-9fb7-0050569b018a-480p.mp4"/>
          <figcaption>Milik w poprzeczkę, Zieliński w słupek</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/0581edb8-89f0-467b-9014-d6ee16a9f6bc-480p.mp4"/>
          <figcaption>Napoli - Atalanta 2:2. Gol Milika</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/4b4353ea-f8e0-11e9-bbc6-0050569b018a-480p.mp4"/>
          <figcaption>Gol Milika przeciwko Spal</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/34d19037-eed7-44fd-9e6b-07222867600e-480p.mp4"/>
          <figcaption>Napoli - Hellas. Dwa gole Milika</figcaption>
        </figure>
        <figcaption>Milik zanim strzelił gola, zmarnował dwie świetne sytuacje Foto: ELEVEN SPORTS | Video: ELEVEN SPORTS</figcaption>
      </slideshow>
      <h3>Zanim Arkadiusz Milik zdołał wpisać się na listę strzelców w hitowym starciu z Romą, zdążył zmarnować dwie świetne sytuacje. Zwłaszcza o tę z końcówki pierwszej połowy, gdy trafił w poprzeczkę, mógł mieć do siebie pretensje. Dobitka Piotra Zielińskiego zatrzymała się na słupku. Co za pech.</h3>
      <p>
        <a href="https://player.pl/">
          <b>Mecze ligi włoskiej można oglądać w kanałach ELEVEN SPORTS w Player.pl</b>
        </a>
      </p>
      <p>Po problemach zdrowotnych i braku skuteczności na początku sezonu, w październiku Milik przełamał się i trafia regularnie do siatki. Najpierw strzelił gola dla reprezentacji w wygranym 2:0 w Warszawie meczu eliminacji Euro 2020 z Macedonią Północną. 19 października trafił w meczu z Veroną (2:0), w następnej kolejce pokonał bramkarza SPAL (1:1), a w środę zdobył bramkę z Atalantą Bergamo (2:2). W sobotę zaś wpisał się na listę strzelców w Rzymie na Stadio Olimpico.</p>
      <related>
        <a href="https://eurosport.tvn24.pl/pilka-nozna,105/boniek-gratuluje-milikowi-rekordu-proponuje-mala-sonde,982473.html"/>
      </related>
      <h3>Do trzech razy sztuka</h3>
      <p>Pierwszy raz Milik mógł strzelić gola w 33. minucie. Polak ładnie minął obrońcę Romy, zaskoczył rywali, oddając strzał prawą nogą, piłka jednak nieznacznie minęła bramkę Giallorossich.</p>
      <p>Jeszcze bliżej powodzenia napastnik Napoli był krótko przed przerwą - trafił wówczas w poprzeczkę, a po chwili Zieliński w... słupek. Snajper reprezentacji Polski ma pecha w tym sezonie do strzałów w obramowanie. Tak było choćby w niedawnych meczach z Atalantą w Serie A i Genkiem w Lidze Mistrzów.</p>
      <p>Milik dopiął swego w 72. minucie. Wówczas znalazł drogę do bramki po świetnym dośrodkowaniu Meksykanina Hirvinga Lozano. Dla Polaka, który trafił w czwartym ligowym meczu z rzędu, to piąty gol w obecnym sezonie Serie A.</p>
      <p>Łącznie Milik ma 32 gole w historii występów we włoskiej ekstraklasie, co oznacza poprawienie osiągnięcia prezesa PZPN Zbigniewa Bońka (31), który w Serie A zdobywał bramki dla Juventusu i Romy.</p>
      <related>
        <a href="https://eurosport.tvn24.pl/pilka-nozna,105/milik-trafil-we-wloskim-hicie-czwarty-z-rzedu-mecz-z-golem,982406.html"/>
      </related>
      <h3>Jak "Lewy"</h3>
      <p>Obecna sytuacja Milika przypomina nieco przypadek Roberta Lewandowskiego w Bayernie Monachium. Obaj polscy napastnicy trafiają regularnie do siatki, ale ich zespoły mają ostatnio kłopoty z wygrywaniem.</p>
      <p>Sobotnie starcie neapolitańczycy przegrali na Stadio Olimpico 1:2. Gole dla rzymian zdobyli Nicolo Zaniolo i z rzutu karnego sprowadzony latem z Fiorentiny Francuz Jordan Veretout. Prowadzenie gospodarzy mogło być jeszcze wyższe, ale w 26. minucie Serb Aleksandar Kolarov nie wykorzystał rzutu karnego.</p>
      <p>Napoli zajmuje obecnie siódme miejsce z dorobkiem 18 punktów, Roma jest trzecia (22).</p>
      <p><b>Wyniki meczów 11. kolejki:</b><br/><b>sobota</b><br/>AS Roma - Napoli 2:1<br/>Bologna - Inter 1:2<br/>Torino - Juventus 0:1<br/><b>niedziela</b><br/>Atalanta Bergamo - Cagliari <br/>Genoa - Udinese <br/>Verona - Brescia <br/>Lecce - Sassuolo <br/>Fiorentina - Parma <br/>AC Milan - Lazio Rzym <br/><b>poniedziałek</b><br/>SPAL Ferrara - Sampdoria Genua</p>
      <p>Autor: lukl / Źródło: eurosport.pl</p>
    </article>
  </body>
</html>