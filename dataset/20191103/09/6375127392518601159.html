<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/tuloy-tuloy-ang-lusot-ng-iligal-na-droga-sa-boc"/>
    <meta property="og:site_name" content="Journal Online"/>
    <meta property="article:published_time" content="2019-11-03T09:41:37+00:00"/>
    <meta property="og:title" content="Tuloy-tuloy ang lusot ng iligal na droga sa BoC?"/>
    <meta property="og:description" content="NANINIWALA tayo na hindi papayag ang Malakanyang at Kongreso na basta na lang masabotahe ang tax collection campaign ng gobyerno."/>
  </head>
  <body>
    <article>
      <h1>Tuloy-tuloy ang lusot ng iligal na droga sa BoC?</h1>
      <address><time datetime="2019-11-03T09:41:37+00:00">03 Nov 2019, 09:41</time> by <a rel="author" href="https://journal.com.ph/authors/vic-reyes" target="_blank">Vic Reyes</a></address>
      <h3>NANINIWALA tayo na hindi papayag ang Malakanyang at Kongreso na basta na lang masabotahe ang tax collection campaign ng gobyerno.</h3>
      <p>Kung sa mga malalalim na bulsa ng mga ganid na taga-BoC papasok  ang buwis na dapat mapunta sa kaban ng gobyerno ay apektado ang mga proyekto at programa ng administrasyon.</p>
      <p>Kaya tama lang ang panukalang imbestigahan ng Kamara de Representante ang mga nangyayaring malawakang palusutan ng kargamento sa Aduana.</p>
      <p>Kaya nga maganda dahil  “in aid of legislation” ang mga congressional  inquiry dahil malaki ang maitutulong nito para makilala ang mga buwitre sa pantalan.</p>
      <p>Lalo na ang mga malalaking player o ismagler at ang kanilang mga protektor sa gobyerno.</p>
      <p>Pagkatapos ng imbestigasyon ay puwedeng magrekomenda ang Kamara o Senado na kasuhan ang mga mandaraya at magnanakaw sa Aduana.</p>
      <p>Sigurado tayong lalabas ang mga totoong nangyayari sa pantalan.</p>
      <p>Kailangang matigil na ang mga kawalanghiyaan, palusutan at palakasan diyan sa Aduana.</p>
      <p>Hindi lang gobyerno ang kawawa dito.</p>
      <p>Pati ang mga maliliit na importer at broker ay nahìhirapan din dahil hindi sila nakatimbre sa mga buwayang taga-BoC.</p>
      <p>Ayon nga sa ating miron, marami daw ang naka-hold at alerted na shipment noong nakaraang linggo.</p>
      <p>Eto ang paborito ng nga ahente ng Intelligence Group ni Depcom Ramiro at CIIS na nasa ilalim naman ni Director Tacio.</p>
      <p>Ginagawa daw nila ito upang mapagtakpan ang malawakang palusutan sa iba-t ibang pantalan ng bansa, ayon pa sa ating miron.</p>
      <p>Kumikita daw sila ng malaki dahil mga nakatimbreng negosyante ay mababa ang binabayarang buwis at taripa</p>
      <p>Karamihan sa kanilang mga  kargamento ay underweight, undervalued o misdeclared.</p>
      <p>Mistulang mga bulag, pipi at bingi ang mga taong dapat protektor ng kapakanan ng gobyerno at taumbayan.</p>
      <p>Hindi natin alam kung napapaikutan lang ng kanyang mga opisyal si Commissioner Rey Leonardo Guerrero.</p>
      <p>Kaya maraming humihiling na dapat ituloy na ang House inquiry para malaman na natin kung sinu-sino ang mga kampon ni Satanas sa Aduana.</p>
      <p>Suportado ito ng naraming importer at broker na labis ng kinakawawa ng mga opisyal ng BoC.</p>
      <p>Panahon na para kumilos at labanan ang mga ginagawang katarantaduhan ng mga tauhan ng IG, CIIS, ESS, IAS, district collector ng ibat-ibang pantalan.</p>
      <p>Huwag natin kalimutan na meron na lang mahigit dalawang taon ang pamamalagi sa Malakanyang ni PRRD.</p>
      <p>Dapat ng matigil ang mga kalokohan sa Aduana. Lumalabas kasi na mas malala pa daw ngayon kaysa panahon ni Nic Faeldon at Sid Lapeña.</p>
      <p>Dagdag pa ng ating miron, at dahil sa wala na rin daw control sa mga nasa “green lane” na kargamento ng mga broker na sina John P. T. , Alex R. , David T. Gerry T. Eric Y. at hari ng mga ismagler na si Michael Y. , hindi malayo na tuloy-tuloy rin ang pasok ng nga iligal na droga.  </p>
      <p>Kawawang Pilipinas, pinagpapasasaan ng iilang makapangyarihan sa BoC.</p>
      <p>***</p>
      <p>Binabati natin ang mga bagong graduate ng Customs Training Institute (CTI).</p>
      <p>Ang apat na buwang basic course ay pinamamahalaan ng BoC-Interim Training and Development Division (ITDD).  </p>
      <p>Ang mga miyembro ng AGILA Class 2019, ay magsisilbing customs police.</p>
      <p>Ang ibig sabihin ng AGILA ay “alagad ng gobyerno na iaalay ang lahat para sa Aduana.”</p>
      <p>Sinabi ni Commissioner Guerrero na ang kurso ay parte ng programa “to increase the manpower efficiency by getting the right people.”</p>
      <p>Maliban sa pagdalo sa mga seminar, sumalang din ang mga bagong pulis on actual gun markmanship training, close quarter battle at agent survival training.</p>
      <p>Ang mga class topnotcher ay sina Lady Claire O. Adorico, Archer P. Peniza, Abdurahman  Ampaso, Jielene Kely Espera at Amil Rafsanjanni Basman.</p>
      <p>Congrats sa inyo!</p>
      <p>***</p>
      <p>Kamakailan ay inilunsad ng Bureau of Customs ang tracking system para sa mga parcel at balikbayan box.</p>
      <p>Ang system ay naglalayong ma-check ng mga Filipino ang status ng  mga parcel at box na ipinadala ng kanilang mga kamag-anak sa labas ng bansa.</p>
      <p>Ang “parcel and balikbayan box tracking system” o PBTS ay puwedeng i-access sa pamamagitan ng BoC website</p>
      <p>Ang paglunsad ng PBTS ay naglalayon ding umiwas ang isang claimant sa mga scam.</p>
      <p>Ang mga scammer ay humihingi ng pera sa claimant para pambayad daw sa tax ng parcel o box na ipinadala sa claimant.</p>
      <p>Malaking tulong ang PBTS, lalo na sa ating mga OFW.</p>
      <p>(Para sa inyong komento at suhestiyon, tumawag o mag-text sa #0921-4765430/email:vicreyesjr08@yahoo.com. Ilagay lang ang buong pabgalan at tirahan.)</p>
    </article>
  </body>
</html>