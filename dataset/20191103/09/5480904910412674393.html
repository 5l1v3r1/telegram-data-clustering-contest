<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/crif-v-cr-letos-zanikne-17-000-firem-nejvice-od-roku-1989/1816576?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T09:45:00+00:00"/>
    <meta property="og:title" content="CRIF: V ČR letos zanikne 17.000 firem, nejvíce od roku 1989"/>
    <meta property="og:description" content="Praha - V ČR letos zanikne téměř 17.000 obchodních společností, což je výrazně více než v předešlých letech a nejvíce od roku 1989. Zároveň ale vznikne kolem 31.000 nových firem. Jejich počet bude o dvě procenta nižší než v předešlém roce a o čtyři procenta nižší než v rekordním roce 2017, kdy vzniklo 32.500 společností. Přesto půjde o třetí nejvyšší počet nově vzniklých firem od roku 1989. Odhad vychází z analýzy portálu www.informaceofirmach.cz společnosti CRIF."/>
  </head>
  <body>
    <article>
      <h1>CRIF: V ČR letos zanikne 17.000 firem, nejvíce od roku 1989</h1>
      <address><time datetime="2019-11-03T09:45:00+00:00">03 Nov 2019, 09:45</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V ČR letos zanikne téměř 17.000 obchodních společností, což je výrazně více než v předešlých letech a nejvíce od roku 1989. Zároveň ale vznikne kolem 31.000 nových firem. Jejich počet bude o dvě procenta nižší než v předešlém roce a o čtyři procenta nižší než v rekordním roce 2017, kdy vzniklo 32.500 společností. Přesto půjde o třetí nejvyšší počet nově vzniklých firem od roku 1989. Odhad vychází z analýzy portálu www.informaceofirmach.cz společnosti CRIF.</p>
      <p>"Počet nově vznikajících firem byl letos meziročně nižší především v prvních dvou čtvrtletích roku. Ve třetím čtvrtletí už byl počet nových společností v obou letech téměř stejný. A ve čtvrtém čtvrtletí očekáváme, že počet nových společností bude rovněž podobný nebo mírně vyšší než v uplynulém roce, tedy že jich vznikne o něco více než 85000," uvedla analytička CRIF Věra Kameníčková.</p>
      <p>Zatímco počet nových společností bude třetí nejvyšší od roku 1989, počet zaniklých společností bude nejvyšší v historii. Během prvních tří čtvrtletí 2019 zaniklo v ČR téměř 12.000 společností, což je pouze o 1500 méně, než kolik jich zaniklo v loňském roce. V posledním čtvrtletí roku jich přitom zpravidla zaniká více než ve zbytku roku. "Očekáváme proto, že do konce roku může zaniknout dalších 5000 firem, takže se celkový počet zaniklých může dostat k 17.000," odhadla Kameníčková.</p>
      <p>V roce 2017, ve kterém začala platit druhá a zatím největší vlna EET, vykázal počet společností rekordní meziroční přírůstek nejen zaniklých, ale i vzniklých společností. Vliv EET se tedy v tomto roce neprojevil poklesem počtu společností, ale jejich obměnou. Zatímco počet vzniklých společností dosáhl v roce 2017 svého vrcholu, počet zaniklých nadále roste. V letošním roce poprvé od roku 1989 zaniknou více než tři procenta registrovaných firem. Do roku 2014 se přitom míra zániků firem pohybovala okolo 1,5 procenta.</p>
      <p>Rostoucí počet zaniklých společností spolu s mírným poklesem nově vzniklých firem vede k poklesu počtu vzniklých společností připadajících na jednu zaniklou. "Poprvé za posledních 14 let v ČR přibude méně než 15.000 obchodních společností. Zároveň poprvé na jednu zaniklou společnost připadnou méně než dvě nové. Znamená to, že počet společností sice i nadále poroste, ale nižším tempem než v posledních letech," upozornila Kameníčková.</p>
      <p>Déletrvající trend poklesu čistého přírůstku firem doprovodí letos i mírný růst počtu bankrotů společností. Podle odhadů společnosti CRIF se letos počet bankrotů obchodních společností poprvé po pěti letech zvýší. I tak však bude nižší než v roce 2017.</p>
    </article>
  </body>
</html>