<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812042.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T09:33:00+00:00"/>
    <meta property="og:title" content="کردهای سوریه: باید با دمشق مذاکره کنیم"/>
    <meta property="og:description" content="به گزارش ایسنا، مظلوم عبدی، فرمانده نیروهای &quot;سوریه دموکراتیک&quot; (قسد) در گفت‌وگویی با روزنامه &quot;لاریپابلیکا&quot; چاپ ایتالیا اظهار کرد: ما هیچ‌گونه اطمینانی نداریم اما مشکل سوریه تنها زمانی حل می‌شود که به رویکرد سیاسی اعتماد شود. ما باید مذاکره کنیم و این امر بدون تضمین‌های جدی از سوی کل جامعه جهانی از جمله اروپا ممکن نمی‌شود."/>
  </head>
  <body>
    <article>
      <h1>کردهای سوریه: باید با دمشق مذاکره کنیم</h1>
      <address>
        <time datetime="2019-11-03T09:33:00+00:00">03 Nov 2019, 09:33</time>
      </address>
      <p>فرمانده نیروهای "سوریه دموکراتیک" با وجود اینکه اعتمادی به روسیه و سوریه ندارد، انتخاب "خط ‌مشی سیاسی" را ضروری دانست.</p>
      <p>به گزارش ایسنا، مظلوم عبدی، فرمانده نیروهای "سوریه دموکراتیک" (قسد) در گفت‌وگویی با روزنامه "لاریپابلیکا" چاپ ایتالیا اظهار کرد: ما هیچ‌گونه اطمینانی نداریم اما مشکل سوریه تنها زمانی حل می‌شود که به رویکرد سیاسی اعتماد شود. ما باید مذاکره کنیم و این امر بدون تضمین‌های جدی از سوی کل جامعه جهانی از جمله اروپا ممکن نمی‌شود.</p>
      <p>عبدی گفت: مذاکرات به شکل غیرمستقیم از طریق مسکو به عنوان هم‌پیمان دولت سوریه انجام شدند اما ما هرگز بخشی از توافقنامه‌ای که شامل حمایت از مردم‌مان و آزادی سیاسی، مدیریتی و فرهنگی آنها نباشد، نخواهیم بود.</p>
      <p>فرمانده نیروهای قسد با اشاره به اینکه مذاکراتی با واشنگتن انجام داده، گفت: آمریکا تضمین‌هایی را ارائه کرد اما اجرای این تضمین‌ها به کندی انجام می‌گیرند.</p>
      <p>این مسؤول کرد با انتقاد از تصمیم آمریکا برای خارج کردن نیروهایش از منطقه گفت: این اقدام چراغ سبزی برای حمله ترکیه علیه نیروهای ما بود، آمریکایی‌ها حریم هوایی را برای بمباران ترکیه گشودند.</p>
      <p>عبدی تاکید کرد: نیروهای سوریه دموکراتیک در پیدا کردن ابوبکر بغدادی، سرکرده داعش که یکشنبه در عملیات آمریکا در شمال سوریه کشته شد، کمک شایانی کردند.</p>
      <p>او افزود: اطلاعات نظامی ما در استفاده از نزدیک‌ترین معاونان بغدادی موفق عمل کرد و این امر ما را به دقیق‌ترین جزئیات درباره رفت‌وآمدها و مخفیگاه‌های او رساند.</p>
      <p>فرمانده نیروهای قسد در پاسخ به سوالی درباره تمایل رجب طیب اردوغان، رئیس جمهوری ترکیه برای بازداشت او گفت: از فردی که طرحش  کشتار مردم  ماست و این امر برای جهانیان پوشیده نیست و همه کسانی که به او در اجرای پروژه‌اش کمک نمی‌کنند را تهدید می‌کند، نمی‌توان انتظار چیز دیگری را داشت.</p>
    </article>
  </body>
</html>