<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191103_04697432"/>
    <meta property="og:site_name" content="De Standaard"/>
    <meta property="article:published_time" content="2019-11-03T09:44:00+00:00"/>
    <meta property="og:title" content="Saudisch staatsoliebedrijf Aramco bevestigt megabeursgang"/>
    <meta property="og:description" content="Saudi Aramco gaat naar de beurs in Saudi-Arabië. Dat heeft het staatoliebedrijf zondag op Twitter bevestigd na het bericht dat de Saudische beurswaakhond (..."/>
  </head>
  <body>
    <article>
      <h1>Saudisch staatsoliebedrijf Aramco bevestigt megabeursgang</h1>
      <address>
        <time datetime="2019-11-03T09:44:00+00:00">03 Nov 2019, 09:44</time>
      </address>
      <p>
        <b>Saudi Aramco gaat naar de beurs in Saudi-Arabië. Dat heeft het staatoliebedrijf zondag op Twitter bevestigd na het bericht dat de Saudische beurswaakhond (CMA) de voorgenomen beursgang goedkeurt. Het gaat om 'een belangrijke mijlpaal in de geschiedenis van het bedrijf'.</b>
      </p>
      <p>Na het bericht dat de beurswaakhond het licht op groen heeft gezet, werd de beursgang van van Saudi Aramco ook door het staatsoliebedrijf zelf bevestigd. De waarde van de aandelen wordt in de komende weken bepaald, voordat beleggers zich voor de aandelen kunnen inschrijven.</p>
      <p>Bij de beursgang brengt Saudi Aramco waarschijnlijk een belang van één tot twee procent naar de beurs in de Saudische hoofdstad Riyad, om later een internationale notering toe te voegen.</p>
      <p>Daarbij wordt het bedrijf mogelijk gewaardeerd op zo’n 1.500 miljard tot 2.000 miljard dollar, waarmee het concern direct het meest waardevolle beursgenoteerde bedrijf ter wereld zou worden. </p>
      <p>Volgens televisiezender Al Arabiya brengt het olieconcern op 10 november het prospectus uit.</p>
      <p>
        <b>Uitgesteld</b>
      </p>
      <p>Wereldwijd wordt al heel lang op de megabeursgang gewacht. Eerder dacht iedereen dat de Saudi’s de stap vorige maand al zouden aankondigen. Maar toen kwamen er opeens berichten dat de aankondiging werd uitgesteld. Dat had naar verluidt te maken met de droneaanval op enkele Saudische olie-installaties in september. Zorgen bij investeerders over de gevolgen daarvan moesten worden weggenomen.</p>
      <p>De inkomsten van de beursgang komen ten goede aan een nieuw investeringsfonds. Daarmee wil kroonprins Mohammed bin Salman het land in 2030 minder afhankelijk maken van olie-export.</p>
      <p>Saudi Aramco is de grootste en meest winstgevende oliemaatschappij ter wereld. Het bedrijf pompt tien procent van de wereldproductie aan olie op.</p>
    </article>
  </body>
</html>