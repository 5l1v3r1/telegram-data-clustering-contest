<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/GGX3Gl/satsingen-paa-elbil-er-usosial"/>
    <meta property="og:site_name" content="Bergens Tidende"/>
    <meta property="article:published_time" content="2019-11-03T09:43:11+00:00"/>
    <meta property="og:title" content="Debatt: - Satsingen på elbil er usosial"/>
    <meta property="og:description" content="Det er de rikeste som kjører elbil, skriver Olav Reikerås (Sp)."/>
  </head>
  <body>
    <article>
      <h1>Debatt: - Satsingen på elbil er usosial</h1>
      <h2>Subsidiene bidrar til omfordeling fra dem som har minst til de som har mest.</h2>
      <address><time datetime="2019-11-03T09:43:11+00:00">03 Nov 2019, 09:43</time> by <a rel="author">Olav Reikerås</a></address>
      <p>Debattinnlegg</p>
      <p><b>Arbeiderpartiets mektige</b> generalsekretær Haakon Lie sa engang, fritt sitert: «Hvis Arbeiderpartiet ikke står opp for dem som sitter nederst ved bordet, vil partiet miste sin betydning.» Kanskje det er det som holder på å skje?</p>
      <p>Det var Jens Stoltenberg og Arbeiderpartiet som satset på elbiler i klimakampen. Det gjorde de ved å gi eierne all verdens fordeler. De slapp merverdi og engangsavgift, de fikk redusert årsavgift/veiavgift, de kunne parkere gratis på offentlige parkeringsplasser, de kunne kjøre gratis gjennom bomstasjonene og fergesamband og de kunne kjøre i kollektivfeltene.</p>
      <p><b>Dette er i </b>noen grad blitt strammet inn, men hva har det ført til? En stor omfordeling fra dem som har minst til de som har mest. Og med det nye byrådet i Bergen vil det etter all sannsynlighet øke på.</p>
      <p>I august fikk vi en <a href="https://www.ssb.no/transport-og-reiseliv/artikler-og-publikasjoner/kvart-sjette-av-dei-rikaste-hushalda-har-elbil">analyse fra Statistisk sentralbyrå</a>. Den viser at det er 27 ganger mer vanlig for de rikeste å kjøpe elbil enn for dem som har minst; og som i hovedsak kjøper brukt fossil bil.</p>
      <p><b>Hele 74 prosent</b> av de rikeste husholdningene, som har elbil som de bruker til bykjøring, har også en fossil bil som de bruker utenfor byen. Motsatt er det bare 21 prosent av dem med elbil i husholdninger med dårligst råd, som også har fossil bil. Det gjør at de rikeste også kjører langt mer bil enn de andre.</p>
      <p>Siden fordelene ved kjøp av elbil subsidieres av alle som betaler skatt, ender denne politikken opp med at de med dårligst råd er med på å subsidiere de med best råd. For hva taper Staten? Det er beregnet at Staten hvert år taper vel 7,2 milliarder på å subsidiere elbil. Det innebærer at elbilsatsingen er kostbar og sterkt omfordelende fra de med dårligst økonomi til de med best.</p>
      <p><b>Hva er så </b>klima og miljøregnskapet for elbil? Det viser seg at de som har tilgang på elbil, velger bykjøring med elbil fremfor kollektivtransport. Elbil-satsingen fører altså til å øke bykjøring fremfor å redusere den.</p>
      <p>Dersom man bare ser på kjøring med elbil, er reduksjon av klimautslipp i personbiltrafikken beregnet av NTNU-forskere til <a href="https://dagens.klassekampen.no/2019-10-24/debatt-subsidieringen-av-elbiler-er-problematisk">rundt fire prosent</a>. Men tar man med klimagassutslipp ved produksjon av elbil som bil nummer to hos 64 prosent av dem som har elbil, blir nok klimaregnskapet betydelig mindre enn fire prosent.</p>
      <p><b>Forrige uke fikk </b>vi presentert det nye byrådet med Arbeiderpartiet, Miljøpartiet De Grønne, Venstre og KrF. De har støtte fra SV og Rødt. Disse partiene har vært de varmeste forkjempere for elbilsatsing og – hvis vi unntar Rødt – bompengeinnkreving. Slik jeg ser det, løper disse partiene etter høyrekreftene og Siv Jensen; og bidrar til en negativ omfordeling av økonomien.</p>
      <p>For Siv Jensen bruker klima og elbil-argumentene hun arvet etter Jens Stoltenberg. Når byrådspartiene med SV og Rødt på slep følger blindt etter, betyr det i praksis at de ikke strekker ut en hånd til de som sitter nederst ved bordet.</p>
      <related>
        <h4>Les også</h4>
        <a href="https://www.bt.no/btmeninger/leder/i/JoGow4/elbil-tiltaka-gjer-susen"/>
        <a href="https://www.bt.no/nyheter/lokalt/i/jP5p79/el-bileiere-reagerer-paa-daarlige-betalingsloesninger"/>
        <a href="https://www.bt.no/btmeninger/debatt/i/LALBoq/sinte-gamle-menn"/>
        <a href="https://www.bt.no/btmeninger/debatt/i/GGOkMq/maa-vi-slutte-aa-dra-paa-helgeturer"/>
      </related>
      <p><b>Din mening betyr noe</b><br/>I BT trenger du ikke å være ekspert eller politiker for å slippe til. Skriv om det du har på hjertet! <a href="https://www.bt.no/btmeninger/debatt/dinmening">Skriv et innlegg</a></p>
      <related>
        <h4>Mest lest akkurat nå</h4>
        <a href="https://www.bt.no/innenriks/i/e8RE8Q/naa-gaar-det-mot-slutten-for-beffen-2020-blir-siste-sesong"/>
        <a href="https://www.bt.no/nyheter/lokalt/i/qLxk6z/fargerik-sprudlende-og-helt-unik-ikke-a4-paa-noen-maate"/>
        <a href="https://www.bt.no/btmeninger/debatt/i/70olGV/vaager-vi-aa-moete-pasientenes-smerte"/>
        <a href="https://www.bt.no/btmeninger/debatt/i/JoXb34/forakt-for-erfaring-i-byraadet"/>
        <a href="https://www.bt.no/btmeninger/debatt/i/GGX3Gl/satsingen-paa-elbil-er-usosial"/>
        <a href="https://www.bt.no/sprek/i/wPkxk5/kenneth-trodde-han-var-deprimert-svaret-fra-fastlegen-var-et-helt-ann"/>
      </related>
      <ol>
        <li>
          <a href="https://www.bt.no/tag/Bil">Bil</a>
        </li>
        <li>
          <a href="https://www.bt.no/tag/El-bil">El-bil</a>
        </li>
        <li>
          <a href="https://www.bt.no/tag/Fossil">Fossil</a>
        </li>
        <li>
          <a href="https://www.bt.no/tag/Jens_Stoltenberg">Jens Stoltenberg</a>
        </li>
        <li>
          <a href="https://www.bt.no/tag/Kollektivtransport">Kollektivtransport</a>
        </li>
      </ol>
    </article>
  </body>
</html>