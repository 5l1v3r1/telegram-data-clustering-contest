<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-enquestes-periodico-pais_0_2337366351.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T09:55:44+00:00"/>
    <meta property="og:title" content="Les enquestes apunten a un estancament del PSOE, una pujada del PP i el 'sorpasso' de Vox el 10-N"/>
    <meta property="og:description" content="Dues enquestes a 'El Periódico' i 'El País' aquest diumenge dibuixen una governabilitat complicada"/>
  </head>
  <body>
    <article>
      <h1>Les enquestes apunten a un estancament del PSOE, una pujada del PP i el 'sorpasso' de Vox el 10-N</h1>
      <h2>Dues enquestes a 'El Periódico' i 'El País' aquest diumenge dibuixen una governabilitat complicada</h2>
      <address>
        <time datetime="2019-11-03T09:55:44+00:00">03 Nov 2019, 09:55</time>
      </address>
      <p>Les últimes enquestes electorals que publiquen aquest diumenge <i>El País</i> i <i>El Periódico</i> apunten a un escenari de difícil governabilitat després de les eleccions generals de diumenge que ve, 10 de novembre, amb un PSOE estancat, un PP a l'alça i Vox que augmentaria estrepitosament el nombre de diputats, situant-se com a tercera força al Congrés per davant de Cs i Podem. </p>
      <figure>
        <img src="https://www.ara.cat/2019/11/01/imatges/Captura_2336176545_67058750_117x66.jpg"/>
      </figure>
      <p>
        <a href="https://eleccions.ara.cat/generals-2019-10-novembre/enquestes?_ga=2.68025297.159865814.1572765928-1955083406.1487768528">Qui guanyarà les eleccions del 10-N segons les enquestes?</a>
      </p>
      <p>Segons l'enquesta d'<i> El Periódico</i>, el PSOE tornaria a guanyar les eleccions amb un <a href="https://eleccions.ara.cat/generals-2019-28-abril">resultat molt similar al del 28 d'abril</a> i obtindria entre 119 i 123 diputats (ara en té 123), mentre que el PP passaria dels 66 escons actuals a una forquilla d'entre 84 i 88. Cs passaria de 57 a 13-17 i Vox es convertiria en tercera força amb entre 49 i 53 escons (ara en té 24). Unides Podem continuaria sent la quarta força amb entre 37 i 41 escons (ara en té 42) i el partit d'Íñigo Errejón, Més País, obtindria entre 2 i 4 escons, menys de la meitat del que li oferia aquesta mateixa enquesta fa un mes.</p>
      <figure>
        <img src="https://www.ara.cat/2019/11/03/imatges/BB3_2337376398_67100379_117x66.jpg"/>
      </figure>
      <p>
        <a href="https://eleccions.ara.cat/generals-2019-28-abril">Així va quedar l'hemicicle del Congrés en les eleccions del 28-A</a>
      </p>
      <p>De fet, els d'Albert Rivera podrien fins i tot veure's superats per ERC, que segons el sondeig seria el partit guanyador a Catalunya i entraria a la cambra espanyola amb 14 o 15 escons (ara en té 15). Els republicans perdrien pocs suports tot i la irrupció de la CUP, que obtindria entre 4 i 5 representants, just per sota de Junts per Catalunya, que n'aconseguiria entre 5 i 6 (ara en té 7). Tot plegat reforçaria l'independentisme a Catalunya, que superaria les forces constitucionalistes per primera vegada a la història en unes eleccions generals.</p>
      <p>El sondeig, que dibuixa un escenari que no canviaria gaire el bloqueig que ha impedit a Sánchez formar govern després de les eleccions del 28-A, s'ha elaborat amb 1.504 entrevistes fetes aquesta setmana.</p>
      <p>No és gaire diferent el panorama que esbossa l'enquesta d'<i> El País</i>, que situa la diferència entre el bloc d'esquerres i el de dretes en 4 escons.</p>
      <p>Segons aquest sondeig, El PSOE perdria dos diputats i es quedaria amb 121 parlamentaris, mentre que el PP en guanyaria 25 i n'asseuria 91 al Congrés. El partit que lidera Santiago Abascal, Vox, se situaria com la tercera força política amb 46 escons (22 més que el 28-A) i Cs perdria 43 diputats fins als 14. Per la seva banda, Unides Podem mantindria el quart lloc amb 31 parlamentaris (11 menys) i Més País, el nou partit que lidera Iñigo Errejón, n'obtindria 5.</p>
      <p>Pel que fa a Catalunya, ERC perdria un escó i es quedaria amb 14; JxCat en sumaria un més (8) i la CUP entraria a l'hemicicle espanyol amb 2 representants. Amb aquest resultat l'independentisme aconseguiria a Catalunya dos escons més que el 28-A, i passaria de 22 a 24, la meitat dels 48 en joc.</p>
      <p>L'enquesta ha estat elaborada entre els dies 23 i 29 d'octubre a partir de 2.002 entrevistes en línia a persones majors de 18 anys. </p>
    </article>
  </body>
</html>