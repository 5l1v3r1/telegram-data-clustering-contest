<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88539"/>
    <meta property="og:site_name" content="Denník politika"/>
    <meta property="article:published_time" content="2019-11-03T09:35:06+00:00"/>
    <meta property="og:title" content="Fehérváry sa stal treťou hviezdou zápasu AHL, gól strelil aj Ružička a Lantoši asistoval"/>
    <meta property="og:description" content="3.11.2019 (Webnoviny.sk) – Slovenský obranca Martin Fehérváry strelil gól, pridal aj asistenciu a výrazne sa podieľal na triumfe hokejistov Hershey nad súpermi z Providence 5:3 v sobotňajšom zápase American Hockey League (AHL). Iba 20-ročný Fehérváry sa stal treťou hviezdou, na strane Providence si o štyri roky starší Róbert Lantoši pripísal asistenciu, ale aj štyri trestné minúty. Celkovo má v sezóne 7 kanadských bodov (3+4). Peter Cehlárik nepomohol v tomto zápase Bruins. Jeden z troch najproduktívnejších hráčov Providence sa v sobotu predstavil v drese Bostonu proti Ottawe v NHL."/>
  </head>
  <body>
    <article>
      <h1>Fehérváry sa stal treťou hviezdou zápasu AHL, gól strelil aj Ružička a Lantoši asistoval</h1>
      <address><time datetime="2019-11-03T09:35:06+00:00">03 Nov 2019, 09:35</time> by <a rel="author">Webnoviny</a></address>
      <p>3.11.2019 (Webnoviny.sk) – Slovenský obranca Martin Fehérváry strelil gól, pridal aj asistenciu a výrazne sa podieľal na triumfe hokejistov Hershey nad súpermi z Providence 5:3 v sobotňajšom zápase American Hockey League (AHL). Iba 20-ročný Fehérváry sa stal treťou hviezdou, na strane Providence si o štyri roky starší Róbert Lantoši pripísal asistenciu, ale aj štyri trestné minúty. Celkovo má v sezóne 7 kanadských bodov (3+4). Peter Cehlárik nepomohol v tomto zápase Bruins. Jeden z troch najproduktívnejších hráčov Providence sa v sobotu predstavil v drese Bostonu proti Ottawe v NHL.</p>
      <p>Stockton prehral s Tucsonom 3:4 po predĺžení. Domácim nepomohol ani zásah Adama Ružičku, ktorý v siedmej minúte tretej tretiny priebežne vyrovnal na 3:3. Bol to vôbec prvý gól 20-ročného slovenského útočníka v zámorskej kariére v AHL, aktuálne má na konte 4 body z 10 zápasov v drese Stockton Heat. Jeho slovenský spoluhráč Martin Pospíšil do súboja s Tucsonom nezasiahol.</p>
      <p>V sobotu hral aj Marián Studenič, ktorý si pripísal asistenciu. Jeho Binghamton však prehral na ľade Syracuse 2:3. Účastník tohtoročných majstrovstiev sveta v Košiciach Studenič v deviatich zápasoch v tejto sezóne AHL nazbieral tri body (2+1).</p>
      <h3>Sobotňajšie výsledky AHL – zápasy so Slovákmi</h3>
      <p><b>Hershey – Providence 5:3 (2:2, 1:1, 2:0)</b><br/>*Martin Fehérváry (Hershey) 1 gól, 1 asistencia, 3 strely, 2 plusové body, 3. hviezda – Róbert Lantoši (Providence) 1 asistencia, 3 strely, 4 trestné minúty</p>
      <p><b>Syracuse – Binghamton 3:2 (3:1, 0:1, 0:0)</b><br/>*Marián Studenič (Binghamton) 1 asistencia, 1 strela, 1 plusový bod</p>
      <p><b>Stockton – Tucson 3:4 po predĺžení (1:2, 1:1, 1:0 – 0:1)</b><br/>*Adam Ružička (Stockton) 1 gól, 2 strely, 1 plusový bod</p>
      <p>Viac k témam: <a href="https://www.webnoviny.sk/tag/ahl/"><u>AHL</u></a><br/>Zdroj: Webnoviny.sk – <a href="https://www.webnoviny.sk/fehervary-sa-stal-tretou-hviezdou-zapasu-ahl-gol-strelil-aj-ruzicka-a-lantosi-asistoval/"><u>Fehérváry sa stal treťou hviezdou zápasu AHL, gól strelil aj Ružička a Lantoši asistoval</u></a> © SITA Všetky práva vyhradené.</p>
    </article>
  </body>
</html>