<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/nintendo-3ds-fire-emblem-cancellato/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-03T09:34:00+00:00"/>
    <meta property="og:title" content="Nintendo 3DS, anche un remake di Fire Emblem tra i giochi cancellati"/>
    <meta property="og:description" content="Tra i giochi cancellati per Nintendo 3DS c'era anche un nuovo remake di un episodio della serie Fire Emblem che in futuro potrebbe arrivare su Switch."/>
  </head>
  <body>
    <article>
      <h1>Nintendo 3DS, anche un remake di Fire Emblem tra i giochi cancellati</h1>
      <address><time datetime="2019-11-03T09:34:00+00:00">03 Nov 2019, 09:34</time> by <a rel="author">Luca Salerno</a></address>
      <p>Il grande successo di Switch fin dalla sua uscita nel 2017 avrebbe contribuito <b>ad accelerare le fasi finali del ciclo di vita del Nintendo 3DS</b> portando l’azienda a cancellare o a trasferire alcuni progetti per la console portatile su quella ibrida. “Kirby e la nuova stoffa dell’eroe”, uscito nel marzo scorso, era stato <b>l’ultimo vero titolo</b> dedicato alla piattaforma portatile anche se si trattava comunque del porting di un gioco che era originariamente apparso su Wii.</p>
      <p>Secondo Imran Khan della testata Game Informer, tra i progetti previsti per Nintendo 3DS e poi cancellati c’era anche <b>un altro remake di un gioco di Fire Emblem</b>. Il giornalista ipotizza che in futuro il titolo possa apparire su Switch. Insieme al successo della console ibrida, sempre secondo Khan, ci sarebbero state anche altre ragioni che hanno portato a <b>interrompere il supporto al Nintendo 3DS</b> in maniera prematura rispetto a quanto previsto.</p>
      <figure>
        <img src="https://www.tomshw.it/images/images/2019/08/nintendo-switch-47161.jpg"/>
      </figure>
      <p>Leggi anche: <a href="https://www.tomshw.it/videogioco/diablo-4-come-funzionera-mondo-condiviso/">Diablo 4: ecco come funzionerà il mondo condiviso</a></p>
      <p>Il remake <b>Mario &amp; Luigi: Viaggio al centro di Bowser + Le avventure di Bowser Junior</b> per Nintendo 3DS non era stato proprio un successo, anzi. Avrebbe venduto circa 11 mila copie nel primo mese d’uscita secondo quanto racconta il giornalista di Game Informer. “<i>Quando AlphaDream </i>[il team di sviluppo] <i>ha chiuso, ho pensato che il motivo fosse proprio il fallimento di questo gioco”</i> ha detto Khan.</p>
      <p>Il giornalista racconta di non essere rimasto sorpreso del fatto che lo studio avesse dichiarato bancarotta (anche se è ancora in attività) e di aver saputo che quando questo è accaduto <b>Nintendo ha deciso di cancellare alcuni giochi</b> che aveva ancora in cantiere per Nintendo 3DS e tra questi ci sarebbe stato proprio il remake di un episodio della serie di Fire Emblem. <i>“Non mi sorprenderebbe vedere questi giochi arrivare su Switch”</i> ha aggiunto Imran Khan.</p>
      <p> </p>
      <blockquote>Fire Emblem: Three Houses è disponibile per Nintendo Switch e lo potete trovare anche <a href="https://toms.it/IuimS">su Amazon</a>.</blockquote>
    </article>
  </body>
</html>