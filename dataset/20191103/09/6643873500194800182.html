<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmagasinet/i/0nqKvJ/mitt-liv-med-en-lystmorder"/>
    <meta property="og:site_name" content="Bergens Tidende"/>
    <meta property="article:published_time" content="2019-11-03T09:42:31+00:00"/>
    <meta property="og:title" content="Mitt liv med en lystmorder"/>
    <meta property="og:description" content="Hver morgen er jeg livredd for å finne et lik utenfor soverommet."/>
  </head>
  <body>
    <article>
      <h1>Mitt liv med en lystmorder</h1>
      <h2>Hver morgen er jeg livredd for å finne et lik utenfor soverommet.</h2>
      <address><time datetime="2019-11-03T09:42:31+00:00">03 Nov 2019, 09:42</time> by <a rel="author">Ingvild Rugland</a></address>
      <p>Jeg elsker ham. Han er virkelig det fineste som finnes. Vakre øyne, rik hårmanke, stolt holdning.</p>
      <p>Akkurat passe selvstendig – ikke typen som dør foran brødskuffen.</p>
      <p>Han vet å ordne opp selv, dersom jeg kommer litt seint hjem til middag. Og det er litt av utfordringen.</p>
      <p><a href="https://www.instagram.com/lurifaxpusn/">Katten Lurifax</a> lever nemlig opp til navnet sitt. Han er myk og kosete, men innerst inne er han et rovdyr drevet av instinkter. Og instinktet forteller ham to ting:</p>
      <ul>
        <li>Jeg må skaffe meg mat selv dersom det er tomt i skålen.</li>
        <li>Når jeg er mett, kan jeg jakte for moro skyld.</li>
      </ul>
      <p>Det har ganske stor underholdningsverdi. Selv om det anbefales å ha halsbånd med bjelle på pusen, har vi valgt å la ham slippe, mest som en slags kompensasjon for at han er kastrert. Jeg mener, noen gleder må stakkaren få ha.</p>
      <related>
        <a href="https://www.bt.no/article/bt-G1Ar74.html"/>
      </related>
      <p>Enhver pus med respekt for seg selv kommer hjem med byttet sitt. Legger det gjerne stolt på dørmatten for å vise hvor flink han har vært. Vår pus velger å ta det med inn i huset. Det gjør han fordi han har katteluke, noe han fikk for å slippe å holde oss og naboene våkne i utide.</p>
      <p>Det har ført til mange spesielle scener det siste året:</p>
      <ul>
        <li>Vi er blitt vekket av at katten løper vilt rundt i huset og jager en halvdød mus. Da er det best å holde seg på soverommet til kampen er over.</li>
        <li>Jeg har lært meg å trø forsiktig ut av soverommet etter å ha møtt på pusens halvspiste offer om morgenen.</li>
        <li>En gang dro Lurifax inn en halvdød skjære. Det han ikke forutså, var at når han slapp fuglen løs for å leke med den, fløy offeret opp i vinduet. Min mann fikk jobben med å redde den livredde fuglen.</li>
        <li>En annen gang klarte musen å løpe under sofaen, der pusen ikke fikk tak i den. Midt under søndagsfrokosten. Vi måtte demontere sofaen for å få musen levende ut av huset.</li>
        <li>Lurifax elsker å være på landet. Der kryr det av velsmakende mus. Dessverre er også de av den smarte sorten, som klarer å gjemme seg inne for pus når han ikke følger helt med. Litt kjedelig når musejakt forlenger ferien – helt ufrivillig.</li>
      </ul>
      <related>
        <a href="https://www.bt.no/article/bt-GGem2V.html"/>
      </related>
      <p>Men ingenting av dette slår opplevelsen nå i høst.</p>
      <p>Da vi var på høstferie, passet nabojenten pusen. Luris går inn og ut gjennom luken sin, hun fyller på med mat. Men én dag kom det en urovekkende melding:</p>
      <p>HAN HAR TATT MED SEG EN ROTTE INN I HUSET.</p>
      <p>Heldigvis var den død. Jeg trodde et øyeblikk at det var snakk om en hysterisk tenåringsjente som aldri hadde sett en mus før. Men bildebeviset var dessverre ikke til å misforstå.</p>
      <p>En stein død rotte lå midt på gulvet vårt.</p>
      <p>Rotter er en helt annen liga enn søte mus og en ekstremt irriterende skjære. Hvordan pusen har greid å få seg selv og den feite rotten inn katteluken, er et mysterium i seg selv.</p>
      <p>Så nå risikerer den godeste Lurifaxen å få seg halsbånd med bjelle. For hva blir det neste? Et pinnsvin? Marsvin? Eller naboens veskehund?</p>
    </article>
  </body>
</html>