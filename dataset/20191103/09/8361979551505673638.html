<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/manafort-zlom-poshti-klinton-zvit-myullera-50051337.html"/>
    <meta property="og:site_name" content="НВ"/>
    <meta property="article:published_time" content="2019-11-03T09:28:00+00:00"/>
    <meta property="og:title" content="Звіт Мюллера: Манафорт просував теорію про «український слід» у зломі пошти демократів"/>
    <meta property="og:description" content="Ексголова виборчого штабу Дональда Трампа Пол Манафорт просував теорію про те, що за хакерською атакою на національний комітет Демократичної партії США в 2016 році «стоять українці, а не росіяни»."/>
  </head>
  <body>
    <article>
      <h1>Звіт Мюллера: Манафорт просував теорію про «український слід» у зломі пошти демократів</h1>
      <h2>Ексголова виборчого штабу Дональда Трампа Пол Манафорт просував теорію про те, що за хакерською атакою на національний комітет Демократичної партії США в 2016 році «стоять українці, а не росіяни».</h2>
      <address>
        <time datetime="2019-11-03T09:28:00+00:00">03 Nov 2019, 09:28</time>
      </address>
      <p>Про це йдеться в звіті спецпрокурора Роберта Мюллера про російське розслідування, оприлюдненому Міністерством юстиції США на вимогу <a href="https://www.buzzfeednews.com/article/zoetillman/trump-paul-manafort-ukraine-dnc-hack">BuzzFeed.</a></p>
      <p>Згідно з документом, давній партнер Манафорта Рік Гейтс, який в 2016 році обіймав пост заступника голови виборчої кампанії Трампа, під час допиту в квітні 2018 року розповів слідчим, що після оприлюднення інформації про злом серверів з листами демократів Манафорт заявляв, що хакерську атаку провели «швидше за все, українці, а не росіяни».</p>
      <p>Ідея про те, що Україна, а не Росія, стоїть за крадіжкою електронних листів національного комітету Демократичної партії США, які були опубліковані WikiLeaks в 2016 році, була висунута російськими новинними агентствами. «Український слід» суперечить висновкам спецслужб США про те, що Росія брала участь у кібератаці і публікації документів через WikiLeaks.</p>
      <p>Під час <a href="https://nv.ua/ukr/world/geopolitics/rozmova-zelenskogo-i-trampa-povniy-tekst-stenogrammmi-novini-ukrajini-50044757.html">телефонної розмови з президентом України Володимиром Зеленським</a>, яка відбулася в липні 2019 року, Трамп зіслався на теорію про те, що Україна брала участь у зломі комп’ютерних мереж національного комітету Демократичної партії в 2016 році, і попросив українського лідера про послугу щодо розслідування втручання у вибори 2016 року.</p>
      <p>«Я хотів би, щоб ви зробили нам ласку, бо наша країна багато пережила і Україна знає багато про це. Я хотів би, щоб ви дізналися, що сталося з усією цією ситуацією з Україною, з Crowdstrike. Напевно, можна залучити когось із ваших людей. Сервер, вони кажуть, він в Україні», — звернувся Трамп до Зеленського.</p>
      <p>Пола Манафорта <a href="https://nv.ua/ukr/world/countries/manafortu-dodali-shche-3-5-roki-v-yaznici-teper-vin-provede-za-gratami-7-5-rokiv-50010661.html">засудили до 43 місяців тюремного ув’язнення</a> у справі про змову проти США і спробу перешкоджання правосуддю.</p>
      <p>В цілому Манафорт повинен відбути у в’язниці 7,5 років у двох справах.</p>
    </article>
  </body>
</html>