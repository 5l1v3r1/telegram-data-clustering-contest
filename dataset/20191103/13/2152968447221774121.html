<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/03/za-edna-nosht-izvyrsheni-sa-krajbi-v-tri-cyrkvi-v-rusensko.428390"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T13:58:00+00:00"/>
    <meta property="og:title" content="За една нощ: Извършени са кражби в три църкви в Русенско"/>
    <meta property="og:description" content="Откраднати са икони, дарения, църковна одежда | Dnes.bg"/>
  </head>
  <body>
    <article>
      <h1>За една нощ: Извършени са кражби в три църкви в Русенско</h1>
      <h2>Откраднати са икони, дарения, църковна одежда</h2>
      <address><time datetime="2019-11-03T13:58:00+00:00">03 Nov 2019, 13:58</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Полицията разследва три кражби от църковни храмове в Русенско, съобщиха от Областната дирекция на МВР.</p>
      <p>На 1 ноември кметът на с. Острица е сигнализирал за проникване в църквата в селото, извършено през нощта.</p>
      <p>Установено е, че престъплението е станало във времето от 18.00 часа на 31 октомври до 08.00 часа на следващия ден, като е счупена бравата на входна врата и огъната решетка на прозорец. Липсвали икона и църковна одежда, за които не е уточнена стойност. По случая е образувано досъдебно производство.</p>
      <p>Веднага след получаване на първия сигнал служителите на РУ – Две могили получили сигнали за още два подобни кражби от църкви в региона - в храмове в селата Каран Върбовка и Пепелина.</p>
      <p>При последвалите огледи на място е установено, че от църквата в Каран Върбовка след взлом на решетка на входната врата са взети 4 малки икони, както и кутия за парични дарения на църквата. Няма информация каква сума е имало в нея и щетите тепърва ще се изясняват.</p>
      <p>В храма в с. Пепелина, полицаите са документирали, че проникването е извършено след срязване на халките на катинар към входната врата. Заявена е липсата на монети – около стотина лева.  По тези два случая също са образувани дознания в РУ – Две могили и е започнало разследването им.</p>
    </article>
  </body>
</html>