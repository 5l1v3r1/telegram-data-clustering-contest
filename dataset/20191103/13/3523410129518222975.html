<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637764/%D8%A7%D9%BE%D9%84%DB%8C%DA%A9%DB%8C%D8%B4%D9%86-tiktok-%D8%B2%DB%8C%D8%B1-%D8%B0%D8%B1%D9%87%E2%80%8C%D8%A8%DB%8C%D9%86-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T13:07:00+00:00"/>
    <meta property="og:title" content="اپلیکیشن TikTok زیر ذره‌بین آمریکا"/>
    <meta property="og:description" content="اپلیکیشن چینی TikTok در مدتی کوتاه محبوبیت زیادی برای خود دست و پا کرده و به رقیبی برای اینستاگرام تبدیل شده است."/>
  </head>
  <body>
    <article>
      <h1>
        <a href="https://www.bultannews.com/fa/news/637764/%D8%A7%D9%BE%D9%84%DB%8C%DA%A9%DB%8C%D8%B4%D9%86-tiktok-%D8%B2%DB%8C%D8%B1-%D8%B0%D8%B1%D9%87%E2%80%8C%D8%A8%DB%8C%D9%86-%D8%A2%D9%85%D8%B1%DB%8C%DA%A9%D8%A7">اپلیکیشن TikTok زیر ذره‌بین آمریکا</a>
      </h1>
      <h2>اپلیکیشن چینی TikTok در مدتی کوتاه محبوبیت زیادی برای خود دست و پا کرده و به رقیبی برای اینستاگرام تبدیل شده است.</h2>
      <address><time datetime="2019-11-03T13:07:00+00:00">03 Nov 2019, 13:07</time> by <a rel="author">بولتن نیوز | bultannews.com</a></address>
      <p><b>گروه IT:</b> اپلیکیشن چینی<b> TikTok</b> در مدتی کوتاه محبوبیت زیادی برای خود دست و پا کرده و به رقیبی برای <b>اینستاگرام</b> تبدیل شده، حالا اما<b> آمریکایی ها</b> نگران به خطر افتادن<b> امنیت ملی ایالات متحده</b> توسط این اپ و توسعه دهنده آن شده اند.   <br/>به گزارش بولتن نیوز به نقل از دیجیاتو،<b> اپلیکیشن TikTok</b> به عنوان یک<b> پلتفرم اجتماعی ویدیویی</b> توسط کمپانی <b>ByteDance</b> توسعه یافته است. این شرکت دو سال قبل یک <b>اپ موزیک محبوب آمریکایی</b> به نام<b> Musical.ly</b> را به قیمت<b> یک میلیارد دلار</b> خریداری کرده بود که سال گذشته با برندی جدید به TikTok اضافه شد.<br/><br/>هرچند ماه ها از این داد و ستد سپری شده اما قانونگذاران آمریکایی و در راس آنها سناتور جمهوری خواه <b>«مارکو روبیو»</b> به بهانه سانسور محتوا توسط اپ های چینی خواستار تحقیق و تفحص در مورد کمپانی ByteDance شده اند. روبیو در یادداشتی به این نکته اشاره کرده:<br/><br/>   <b> اپ های چینی</b> به صورت فزاینده ای در راستای سانسور محتوا و خفه کردن صدای کاربران در مورد موضوعات حساس برای دولت چین و حزب کمونیست به کار می روند.  </p>
      <figure>
        <img src="https://www.bultannews.com/files/fa/news/1398/8/12/1191188_226.jpg"/>
      </figure>
      <p>در ادامه این یادداشت به گزارشاتی در مورد سانسور مطالب سیاسی مخالف دولت پکن در اپلیکیشن TikTok اشاره شده است. نگرانی سیاستمداران آمریکایی در این رابطه تا جایی بالا گرفته که<b> «کمیته سیاستگذاری خارجی در ایلات متحده»</b> (CFIUS) مسئول تحقیق در این رابطه شده است. <b>CFIUS</b> که شامل ۱۶ وزارتخانه و آژانس دولتی است، وظیفه بررسی قراردادهای با احتمال تاثیر روی امنیت ملی را برعهده دارد اما ظاهرا در جریان خرید Musical.ly توسط چینی ها دخالتی نکرده بود.<br/><br/>یکی از سخنگویان TikTok در واکنش به این سخنان مدعی شده که برای اپ مذکور هیچ چیز به اندازه <b>جلب اعتماد کاربران</b> و<b> سازمان های تنظیم مقررات آمریکا</b> اهمیت ندارد و در راستای حل و فصل مشکلات با کنگره همکاری خواهد کرد.<br/><br/>این مساله تنها به ByteDance محدود نمی شود و میزان<b> سانسور محتوا</b> در چین با انتقادهای بسیاری مواجه شده. فشارهای پکن بر کمپانی ها تنها شامل شرکت های داخلی نیست، برای مثال مدتی قبل<b> اپل</b> مجبور شد <b>اپ ردیابی</b> مورد استفاده معترضان هنگ کنگی را به خاطر فشارهای پکن حذف کند. از طرف دیگر برخی بر این باورند که این فشارها در <b>جنگ تجاری چین </b>و<b> آمریکا</b> ریشه دارد و دلیل اصلی آن تلاش برای جلوگیری از رشد کمپانی های چینی است.</p>
    </article>
  </body>
</html>