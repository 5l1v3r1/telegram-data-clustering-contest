<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739841"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T13:32:00+00:00"/>
    <meta property="og:title" content="ม็อบฮ่องกงทั้งถูกแทงและบาดเจ็บ"/>
    <meta property="og:description" content="การชุมนุมประท้วงต่อต้านรัฐบาลฮ่องกงยกกำลังเข้ามาในห้างสรรพสินค้าจนเกิดปะทะกับตำรวจปราบจลาจล และยังมีผู้ได้รับบาดเจ็บเพราะถูกแทงไป 4 คน หลายคนถูกจับด้วย"/>
  </head>
  <body>
    <article>
      <h1>ม็อบฮ่องกงทั้งถูกแทงและบาดเจ็บ</h1>
      <address>
        <time datetime="2019-11-03T13:32:00+00:00">03 Nov 2019, 13:32</time>
      </address>
      <slideshow>
        <figure>
          <img src="https://www.dailynews.co.th/admin/upload/20191103/news_bVwnCtljqu204507_533.jpg?v=20191104053"/>
        </figure>
        <figure>
          <img src="https://www.dailynews.co.th/admin/upload/20191103/news_gLUPwggjLl204509_533.jpg?v=20191104053"/>
        </figure>
      </slideshow>
      <p>
        <b>การชุมนุมประท้วงต่อต้านรัฐบาลฮ่องกงยกกำลังเข้ามาในห้างสรรพสินค้าจนเกิดปะทะกับตำรวจปราบจลาจล และยังมีผู้ได้รับบาดเจ็บเพราะถูกแทงไป 4 คน หลายคนถูกจับด้วย</b>
      </p>
      <p>สำนักข่าวรอยเตอร์รายงานจากเขตบริหารพิเศษฮ่องกงเมื่อวันที่ 3 พ.ย.ว่า การชุมนุมประท้วงเพื่อเรียกร้องประชาธิปไตยในฮ่องกงเมื่อวันอาทิตย์ที่ 3 พ.ย.กลายเป็นเหตุวุ่นวายอีกครั้ง เมื่อการจับกลุ่มเป็นคลื่นมนุษย์ของผู้ชุมนุมประท้วงในห้างสรรพสินค้าซิตี้พลาซ่าในเขตไถ้คูชิงชานเมืองฝั่งตะวันออกของฮ่องกง กลายเป็นการเผชิญหน้าถึงขั้นเสียเลือดเนื้อในการปะทะกับตำรวจปราบจลาจล ทั้งที่มีผู้คนและครอบครัวเด็กเล็กยังมาเดินจับจ่ายซื้อสินค้าเต็มไปหมด โดยตำรวจบอกว่าผู้ชุมนุมได้ทำลายข้าวของในร้านอาหารแห่งหนึ่ง หลังจากมีการชุมนุมและตะโกนคำขวัญอย่างสงบก็ตาม<br/>รายงานข่าวระบวุ่ามีผู้ได้รับบาดเจ็บหลายคน เช่น ชายคนหนึ่งสวมเสื้อยืดสีขาวถูกผู้ชุมนุมทุบตีด้วยไม้ และชายอีกคนนอนจมกองเลือดบริเวณทางเท้า สื่อของฮ่องกงรายงานว่ามีผู้ได้รับบาดเจ็บ 4 คนเพราะถูกคนร้ายเป็นชายใช้มีดแทง ขณะที่โทรทัศน์อาร์ทีเอชเครายงานว่า นายแอนดรู ชิว สมาชิกสภาเขตพรรคประชาธิปไตยอยู่ในกลุ่มผู้ได้รับบาดเจ็บด้วย เพราะหูฉีกหลังถูกแทง แต่รายงานข่าวนี้ยังไม่ได้รับการยืนยัน แต่พบหลักฐานมีมีด 1 เล่มตกอยู่บนพื้นนอกห้างสรรพสินค้า ตำรวจยังต้องยิงสเปรย์พริกไทยใส่นักข่าวที่เข้าไปใกล้เหตุการณ์ มีผู้สื่อข่าวถูกจับกุม 1 คนด้วย นอกจากนั้นยังมีการปะทะกัน เผชิญหน้ากัน และทำลายข้าวของในห้างสรรพสินค้าอีกหลายแห่งในย่านไถ้ โป, ตวน มุน และ ชา ติน เขตนิวเทอร์ริทอรี ซึ่งตำรวจต้องใช้สเปรย์พริกไทยใส่ผู้ชุมนุมประท้วง ซึ่งก็มีผู้ถูกจับกุมไปหลายคนเช่นกัน<br/><br/>เครดิตภาพREUTERS</p>
    </article>
  </body>
</html>