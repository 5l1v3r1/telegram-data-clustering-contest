<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/b.html"/>
    <meta property="og:site_name" content="bTV Новините"/>
    <meta property="article:published_time" content="2019-11-03T13:09:00+00:00"/>
    <meta property="og:title" content="Борис Джонсън се извини на Консерваторите за отсрочката по сагата брекзит"/>
    <meta property="og:description" content="Премиерът обясни, че отлагането на развода с Брюксел е &quot;болезнено&quot;"/>
  </head>
  <body>
    <article>
      <h1>Борис Джонсън се извини на Консерваторите за отсрочката по сагата брекзит</h1>
      <h2>Премиерът обясни, че отлагането на развода с Брюксел е "болезнено"</h2>
      <address><time datetime="2019-11-03T13:09:00+00:00">03 Nov 2019, 13:09</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Британският премиер Борис Джонсън се извини на депутатите от Консервативната партия за това, че не успя да изведе Великобритания от ЕС на 31 октомври.</p>
      <p>Лондон получи поредна отсрочка за брекзит, а по думите на министър-председателя това е „дълбоко разочарование”. За него отлагането е „болезнено”, защото вкарва страната в несигурно положение, пише "Гардиън".</p>
      <p>Дори преди да стане премиер, Джонсън няколкократно заявяваше, че Обединеното кралство ще се раздели с Евросъюза в края на миналия месец. Именно това предизвика неговото изказване, че предпочита да е „мъртъв в канавка” отколкото да отложи напускането.</p>
      <p>„Трябва да се захванем и да приключим с брекзит. Разликата между това правителство и останалите партии е, че само това правителство предлага готова сделка, която да бъде одобрена в средата на декември, ако спечелим мнозинство (предстоят предсрочни парламентарни избори на 16 декември) и това е едно голямо „ако”, заяви Джонсън пред „Скай”.</p>
      <p>Бившият кмет на Лондон смята, че отлагането е болезнено не само за неговото его, но и за бизнеса и семействата, които не знаят кога ще се случи брекзит. Освен това е на мнение, че втори референдум, какъвто опозицията от Лейбъристката партия предлага, само ще продължи сагата.</p>
      <p>Също така Джонсън обясни, че американският президент Доналд Тръмп не е бил прав в изказването си, че сегашната сделка между Лондон  и Брюксел ще навреди на отношенията между Лондон и Вашингтон.</p>
      <p>„Ройтерс” пише, че Джонсън е заявил, че е против референдум за независимост от страна на Шотландия.</p>
      <p>Когато преди две седмици Джонсън и председателят на Европейската комисия Жан-Клод Юнкер си „стиснаха ръцете” за брекзит, премиерът на Шотландия Никола Стърджън заяви, че в страната ще се проведе референдум през 2020 г.</p>
      <p>Освен това стана ясно, че партия „Брекзит” и лидерът ѝ Найджъл Фараж няма да участват в изборите през декември. Вместо това партията ще води кампании в страната против сделката на Джонсън.</p>
    </article>
  </body>
</html>