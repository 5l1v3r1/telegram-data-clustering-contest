<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/3/7230859/"/>
    <meta property="og:site_name" content="Українська правда"/>
    <meta property="article:published_time" content="2019-11-03T13:02:37+00:00"/>
    <meta property="og:title" content="СБУ розслідує, чи допомогли поліцейські втекти організатору вбивства Гандзюк"/>
    <meta property="og:description" content="СБУ розслідує провадження щодо правоохоронців, які здійснювали розслідування вбивства Катерини Гандзюк на початковому етапі, а також, імовірно, сприяли втечі організатора нападу Олексія Левіна."/>
  </head>
  <body>
    <article>
      <h1>СБУ розслідує, чи допомогли поліцейські втекти організатору вбивства Гандзюк</h1>
      <address>
        <time datetime="2019-11-03T13:02:37+00:00">03 Nov 2019, 13:02</time>
      </address>
      <p>СБУ розслідує провадження щодо правоохоронців, які здійснювали розслідування вбивства Катерини Гандзюк на початковому етапі, а також, імовірно, сприяли втечі організатора нападу Олексія Левіна.</p>
      <p><b>Джерело</b>: круглий стіл СБУ у справі Гандзюк за участю першого заступника начальника Головного слідчого управління СБУ Віталія Маякова та начальник слідчого управління СБУ Богдана Тиводара, <a href="https://hromadske.ua/posts/sprava-gandzyuk-sbu-peredali-provadzhennya-shodo-pravoohoronciv">Громадське</a>, <a href="https://ssu.gov.ua/ua/news/1/category/2/view/6673#.6cKw7X5v.dpbs">прес-центр СБУ</a>, <a href="https://interfax.com.ua/news/general/622358.html">Інтерфакс-Україна</a></p>
      <p><b>Деталі</b>: За словами представників СБУ, 30 жовтня Генеральна прокуратура України передала Службі безпеки провадження щодо <b>недбалості правоохоронців у початковому розслідуванні, покриванні злочину або сприянні втечі Левіна.</b></p>
      <p>Маяков також повідомив, що рідним підозрюваних у справі Гандзюк <b>платили за мовчання</b> у справі про вбивство.</p>
      <p>За його словами, фінансування рідних підозрюваних здійснювалося за вказівкою Левіна, який наразі перебуває у міжнародному розшуку.</p>
      <p>Він додав, що гроші надходили задля того, щоб підозрювані мовчали, але фінансування наразі зупинено. Також він не уточнив, чи мав відношення до цього процесу екс-глава херсонської облради Владислав Мангер.</p>
      <p>"Те, що фінансував Мангер безпосередньо, доказів не отримано, а те, що кошти надходили по команді Левіна, такі докази є", — сказав Маяков.</p>
      <p>Разом з тим, Тиводар повідомив, що слідству відомо <b>реальне коло осіб, які можуть бути причетні до замовлення вбивства Гандзюк.</b></p>
      <p><b>Пряма мова Тиводара</b>: "Нам вдалося встановити безпосередньо виконавців, Торбін – організатор, Левін – ще один організатор і Мангер – організатор і замовник, один із замовників".</p>
      <p>"Ми вважаємо, що замовник був не один. І скоріш за все, були особи, які були в курсі того, що готується цей злочин... Якби замовник був один, ми б сьогодні сказали "все, слідство завершено, завершено на Мангері". Але ми цього не говоримо, ми продовжуємо працювати".</p>
      <p><b>Деталі</b>: Наразі слідство у справі Гандзюк триває у межах <b>п’яти кримінальних проваджень</b> під процесуальним керівництвом Генпрокуратури.</p>
      <p>"Служба розглядає всі версії, які могли стати причиною нападу на Катерину, насамперед пов’язані з її звинуваченнями посадовців області у зловживаннях", - підкреслив Тиводар.</p>
      <p>За його словами, отримані слідством докази дають усі підстави стверджувати, що найближчим часом СБУ та Генпрокуратура поінформують суспільство про нові вагомі результати у справі Гандзюк.</p>
      <p>Він також повідомив, що схема підпалу Олешківського лісу задля подальшої вирубки, про яку писала Гандзюк, розглядається як один з ключових мотивів нападу на неї.</p>
      <p>Тиводар наголосив, що найближчим часом у цій справі очікуються підозри і підтвердив той факт, що група Сергія Торбіна, засудженого організатора нападу на Гандзюк, фігурувала у цьому злочині.</p>
      <p><b>Чому це важливо:</b> 4 листопада виповнюється рік з дня смерті херсонської активістки Катерини Гандзюк, яка померла в лікарні після нападу з сірчаною кислотою. Друзі, близькі Гандзюк і активісти наголошують, що покарання понесли учасники нападу, а замовники досі не названі слідством.</p>
      <p>У понеділок 4 листопада у багатьох містах України та світу пройдуть <a href="https://www.pravda.com.ua/news/2019/10/30/7230517/">акції "Рік без Каті" </a>з вимогою справедливості в розслідуванні вбивства Гандзюк.</p>
      <p><b>Що було раніше:</b> 1 листопада генпрокурор <a href="https://www.pravda.com.ua/news/2019/11/1/7230746/">Руслан Рябошапка</a> пообіцяв найближчими днями оприлюднити важливу інформацію з розслідування вбивства Гандзюк.</p>
      <p>
        <b>Знати більше: <i><a href="https://www.pravda.com.ua/articles/2018/11/6/7197430/">Справа Гандзюк. Версії вбивства, "відставка" Луценка і мовчання Авакова</a></i></b>
      </p>
      <p>
        <i>
          <b>
            <a href="https://www.pravda.com.ua/news/2019/07/31/7222402/">Журналісти показали реконструкцію подій нападу на Гандзюк</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>31 липня 2018 року у Херсоні біля під'їзду чоловік вилив на активістку Катерину <a href="https://www.pravda.com.ua/news/2018/07/31/7187849/">Гандзюк </a>кислоту. Вона потрапила до реанімаційного відділення з сильними опіками, а за 3 місяці <a href="https://www.pravda.com.ua/news/2018/11/4/7197205/">померла</a> у лікарні після багатьох операцій.</li>
        <li>Поліція затримала 5 підозрюваних у нападі на Гандзюк. Це В'ячеслав Вишневський, Віктор Горбунов, Володимир Васянович, Сергій Торбін і Микита Грабчук.</li>
        <li>У квітні 2018 року стало відомо, що їм змінили підозру зі вбивства на <a href="https://www.pravda.com.ua/news/2019/04/23/7213368/">умисне нанесення тяжких</a> тілесних ушкоджень.</li>
        <li>6 червня 2019 року, після того як обвинувачені визнали свою провину та пішли на <a href="https://www.pravda.com.ua/news/2019/06/4/7217036/">угоду зі слідством</a>, Покровський райсуд Дніпропетровської області виніс <a href="https://www.pravda.com.ua/news/2019/06/6/7217358/">вироки виконавцям</a>.</li>
        <li>За версією друзів Гандзюк, посередником між виконавцями злочину та замовником начебто був Ігор Павловський з кличкою "Собака" – на той момент помічник народного депутата від Блоку Петра Порошенка <a href="https://www.pravda.com.ua/news/2018/11/5/7197344/">Миколи Паламарчука</a>.</li>
        <li>Ігор Павловський після оголошення підозри потрапляв до лікарні з діагнозом "гіпертонічний криз". Зараз він методично ігнорує засідання Приморського райсуду Одеси. </li>
        <li>Голові Херсонської обласної ради Владиславу Мангеру оголосили підозру в замовленні вбивства Гандзюк, але пізніше <a href="https://www.pravda.com.ua/news/2019/04/25/7213605/">пом’якшили</a> її.</li>
        <li>Громадські активісти наполягають, що до вбивства Гандзюк причетні херсонські чиновники Андрій Гордєєв та Євген Рищук.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/1/7230775/"/>
        <a href="https://www.pravda.com.ua/news/2019/11/1/7230768/"/>
        <a href="https://www.pravda.com.ua/news/2019/11/1/7230746/"/>
      </related>
    </article>
  </body>
</html>