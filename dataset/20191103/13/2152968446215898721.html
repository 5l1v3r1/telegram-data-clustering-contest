<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/03/nad-20-jertvi-na-zemetreseniiata-vyv-filipinite.428389"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T13:31:00+00:00"/>
    <meta property="og:title" content="Над 20 жертви на земетресенията във Филипините"/>
    <meta property="og:description" content="Има и двама безследно изчезнали при двата труса | Dnes.bg"/>
  </head>
  <body>
    <article>
      <h1>Над 20 жертви на земетресенията във Филипините</h1>
      <h2>Има и двама безследно изчезнали при двата труса</h2>
      <address><time datetime="2019-11-03T13:31:00+00:00">03 Nov 2019, 13:31</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Двете земетресения, разтърсили тази седмица големия остров Минданао в южната част на Филипините, са взели общо 21 жертви. Това сочат последните данни, съобщени днес от властите. На места оцелелите изпитват недостиг на храна и вода, предаде Франс прес.</p>
      <p>Телевизии показаха как местни жители, изгубили домовете си и настанени в палатки, просят милостиня от автомобилисти, размахвайки плакати пред колите им.</p>
      <p>Първият трус във вторник бе с магнитуд 6,6, а вторият - в четвъртък, достигна 6,5.</p>
      <p>Националната служба по катастрофите съобщи, че спасители са открили телата на нови жертви, затрупани от срутили се сгради и отнесени от свлачища. Равносметката е 21 загинали, 432 ранени и двама безследно изчезнали.</p>
      <p>На 16 октомври Минданао вече бе опустошен от земетръс, след който бе съобщено за седем убити, а над 20 000 души бяха настанени във временни убежища.</p>
      <p>Филипините са разположени в тихоокеанския "огнен пояс", където се събират тектонични плочи - районът е предразположен към земетресения и вулканични изригвания. Най-гибелното земетресение на архипелага, откакто датират измерванията, уби през 1976 г. хиляди хора - според някои оценки - 8000 души, добавя АФП, цитирана от БТА.</p>
      <p> </p>
      <related>
        <h4>Още по темата</h4>
        <a href="https://www.dnes.bg/world/2019/10/31/silno-zemetresenie-raztyrsi-filipinite-niama-jertvi.428011"/>
        <a href="https://www.dnes.bg/world/2019/10/29/ima-zaginali-pri-zemetresenieto-vyv-filipinite.427798"/>
      </related>
    </article>
  </body>
</html>