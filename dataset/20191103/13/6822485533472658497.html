<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812104.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T13:00:00+00:00"/>
    <meta property="og:title" content="سراج: جرایم سیاسی در دادگاه مطبوعات رسیدگی می‌شود"/>
    <meta property="og:description" content="به گزارش مهر، ناصر سراج نماینده رئیس قوه قضائیه در تعیین اعضای هیات منصفه مطبوعات سراسر کشور در جمع خبرنگاران اظهار کرد: مدت اعضای هیات منصفه دو ساله است و ما تکلیف داریم در مهر ماه اعضای هیات منصفه سراسر کشور را تعیین کنیم."/>
  </head>
  <body>
    <article>
      <h1>سراج: جرایم سیاسی در دادگاه مطبوعات رسیدگی می‌شود</h1>
      <address>
        <time datetime="2019-11-03T13:00:00+00:00">03 Nov 2019, 13:00</time>
      </address>
      <p>نماینده رئیس قوه قضائیه در تعیین اعضای هیات منصفه مطبوعات سراسر کشور گفت: امسال اصل ۱۶۸ قانون اساسی که جرایم سیاسی را نیز شامل می‌شود در دادگاه مطبوعات رسیدگی می‌شود.</p>
      <p>به گزارش مهر، ناصر سراج نماینده رئیس قوه قضائیه در تعیین اعضای هیات منصفه مطبوعات سراسر کشور در جمع خبرنگاران اظهار کرد: مدت اعضای هیات منصفه دو ساله است و ما تکلیف داریم در مهر ماه اعضای هیات منصفه سراسر کشور را تعیین کنیم.<br/> <br/>وی ادامه داد: تعداد اعضای هیات منصفه در تهران ۲۱ نفر و در سایر استان‌ها ۱۴ نفر است که از صنوف مختلف در هیات منصفه حضور دارند.<br/> <br/>سراج با بیان اینکه صنوف در قانون احصا شده است گفت: قبلا اعضای هیات منصفه از ۱۳ صنف انتخاب می‌شد که در اصلاحیه قانون دو صنف بسیجیان و هنرمندان نیز به آن اضافه شد و این هیات نماینده افکار عمومی هستند.<br/> <br/>نماینده رئیس قوه قضائیه در تعیین اعضای هیات منصفه مطبوعات تصریح کرد: در مهر ماه اعضای هیات منصفه تهران را انتخاب کردیم و در حضور اصحاب رسانه مراسم تحلیف طبق ماده ۴۰ قانون مطبوعات برگزار شد، امروز نیز اولین جلسه دادگاه در تهران برگزار می‌شود.<br/> <br/>وی افزود: خوشبختانه در تبصره ماده یک قانون مطبوعات نشریات الکترونیک و خبرگزاری‌ها و سایت‌ها هم شامل می‌شود و با تاکید آیت الله رئیسی رئیس قوه قضاییه امسال اصل ۱۶۸ قانون اساسی که جرایم سیاسی را نیز شامل می‌شود در دادگاه مطبوعات رسیدگی می‌شود.<br/> <br/>سراج در پاسخ به سولی مبنی بر اینکه عمده‌ترین جرائمی که هیات منصفه به آن رسیدگی کرده شامل چه جرائمی می‌شود گفت: نمی‌شود دسته بندی کرد، دادسرا هر کیفرخواستی در حیطه قانون مطبوعات صادر کند، دادگاه مطبوعات و هیات منصفه موظف به رسیدگی و اتخاذ تصمیم هستند.</p>
    </article>
  </body>
</html>