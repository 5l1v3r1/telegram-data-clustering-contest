<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/03/u-mvs-poyasnyly-nevelyki-terminy-uv-yaznennya-dlya-vykonavtsiv-vbyvstva-gandzyuk/"/>
    <meta property="og:site_name" content="Рубрика"/>
    <meta property="article:published_time" content="2019-11-03T13:30:51+00:00"/>
    <meta property="og:title" content="У МВС пояснили невеликі терміни ув’язнення для виконавців вбивства Гандзюк"/>
    <meta property="og:description" content="У Міністерстві внутрішніх справ пояснили, чому виконавцям злочину проти Катерини Гандзюк присудили малі терміни ув’язнення. Про це йдеться в заяві МВС. Виконавець і організатор злочину Сергій Торбін отримав покарання у вигляді 6,5 років позбавлення волі. Інші двоє учасників цього угруповання отримали, відповідно, 3 і 4 роки тюремного ув’язнення. У МВС пояснили, що такі малі терміни […]"/>
  </head>
  <body>
    <article>
      <h1>У МВС пояснили невеликі терміни ув’язнення для виконавців вбивства Гандзюк</h1>
      <address><time datetime="2019-11-03T13:30:51+00:00">03 Nov 2019, 13:30</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2018/11/144865-620x420-1-620x420-c-1.jpg"/>
      </figure>
      <p>
        <b>
          <b>У Міністерстві внутрішніх справ пояснили, чому виконавцям злочину проти Катерини Гандзюк присудили малі терміни ув’язнення.</b>
        </b>
      </p>
      <p>Про це йдеться в <a href="https://mvs.gov.ua/ua/news/25676_U_spravi_Katerini_Gandzyuk_policiya_provela_rozsliduvannya_u_ramkah_svoih_povnovazhen_spravu_peredali_SBU.htm">заяві</a> МВС.</p>
      <p>Виконавець і організатор злочину Сергій Торбін отримав покарання у вигляді 6,5 років позбавлення волі. Інші двоє учасників цього угруповання отримали, відповідно, 3 і 4 роки тюремного ув’язнення.</p>
      <p>У МВС пояснили, що такі малі терміни виконавцям злочину обумовлені тим, що вони дали зізнання, уклали угоду з прокурором, співпрацювали зі слідством і розповіли, хто причетний до цього злочину. Це дозволило слідству виявити головних організаторів і оголосити раніше судимого за вбивство Олексія Левіна у розшук.</p>
      <p>У відомстві додали, що слідчі Національної поліції провели в межах своїх повноважень всі необхідні оперативно-розшукові заходи та слідчі дії у справі вбивства херсонської активістки Катерини Гандзюк.</p>
      <related>
        <h4>Читайте також</h4>
        <a href="https://rubryka.com/2019/11/03/zamovnykiv-vbyvstva-gandzyuk-bulo-dekilka-sbu/"/>
        <a href="https://rubryka.com/article/anons-rik-bez-kati/"/>
      </related>
      <p>Катерина Гандзюк померла в лікарні 4 листопада 2018 року. Офіційна причина смерті: поліорганна недостатність, хімічні опіки із залученням 30−39% тіла; напад з використанням хімічної речовини з метою вбивства чи нанесення ушкоджень.</p>
      <p>31 липня 2018 року в Херсоні на неї було скоєно напад. Її облили сірчаною кислотою, в результаті активістка отримала хімічні опіки тулуба, руки та обличчя (більше 35% тіла).</p>
      <p>У нападі на Гандзюк підозрюються п’ятеро осіб: Володимир Васянович, Микита Грабчук (йому інкримінують безпосередньо виконання), Віктор Горбунов, В’ячеслав Вишневський та Сергій Торбін.</p>
      <p>Всі, крім Торбина (він — можливий організатор), визнали свою провину і розповіли, що погодилися здійснити напад за грошову винагороду.</p>
      <p>Покровський райсуд Дніпропетровської області затвердив угоду зі слідством п’яти обвинувачених і призначив їм покарання. Підозрювані отримали від трьох до шести років ув’язнення.</p>
    </article>
  </body>
</html>