<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681975/pavlopoulos-oi-symmachoi-mas-sto-nato-kai-stin-ee-prepei-na-anagn"/>
    <meta property="og:site_name" content="enikos.gr"/>
    <meta property="article:published_time" content="2019-11-03T13:54:00+00:00"/>
    <meta property="og:title" content="Παυλόπουλος: Οι σύμμαχοί μας στο ΝΑΤΟ και στην Ε.Ε. πρέπει να αναγνωρίζουν εμπράκτως την συνεισφορά των Ελλήνων στους κοινούς αγώνες για την Ελευθερία"/>
    <meta property="og:description" content="Παρουσία του Προέδρου της Δημοκρατίας έγιναν τα αποκαλυπτήρια του Μνημείου για τους 196 πεσόντες Κωνσταντινοπολίτες στον Β΄ Παγκόσμιο Πόλεμο, στο Πάρκο Φλοίσβου..."/>
  </head>
  <body>
    <article>
      <h1>Παυλόπουλος: Οι σύμμαχοί μας στο ΝΑΤΟ και στην Ε.Ε. πρέπει να αναγνωρίζουν εμπράκτως την συνεισφορά των Ελλήνων στους κοινούς αγώνες για την Ελευθερία</h1>
      <address>
        <time datetime="2019-11-03T13:54:00+00:00">03 Nov 2019, 13:54</time>
      </address>
      <p>«Οι Σύμμαχοί μας στο ΝΑΤΟ και οι Εταίροι μας στην Ευρωπαϊκή Ένωση έχουν χρέος, ενόψει των προκλήσεων του μέλλοντος, να θυμούνται και να αναγνωρίζουν εμπράκτως την συνεισφορά των Ελλήνων στους κοινούς αγώνες για την Ελευθερία, την Ειρήνη, την Δημοκρατία και τον Πολιτισμό μας» υπογράμμισε ο Πρόεδρος της Δημοκρατίας <a href="http://www.enikos.gr/politics/681816/pavlopoulos-eimaste-etoimoi-na-yperaspistoume-ta-synora-kai-to-ed">Προκόπης Παυλόπουλος </a>κατά τα αποκαλυπτήρια του Μνημείου για τους 196 εφέδρους και εθελοντές Κωνσταντινοπολίτες πεσόντες στον Δεύτερο Παγκόσμιο Πόλεμο, που πραγματοποιήθηκαν το πρωί στο πάρκο Φλοίσβου Παλαιού Φαλήρου.</p>
      <p>Ο κ. Παυλόπουλος αναφέρθηκε στους χαλεπούς καιρούς που διανύουμε σήμερα, επισημαίνοντας ότι στην ευρύτερη περιοχή μας δοκιμάζονται δεινώς τα ίδια πανανθρώπινα ιδανικά, και τόνισε με νόημα ότι οι Σύμμαχοί μας, πρέπει «να κάνουν την αναγκαία σύγκριση με άλλα κράτη και άλλους λαούς, οι οποίοι επέλεξαν να μείνουν, εκ του ασφαλούς, στο περιθώριο της Ιστορίας, ζητώντας πάντοτε δίχως να προσφέρουν το παραμικρό, όταν σημαίνει το διεθνές προσκλητήριο του μεγάλου χρέους».</p>
      <p>Αναφορικά με την θυσία των εκατόν ενενήντα έξι Κωνσταντινουπολιτών, εφέδρων και εθελοντών, που έπεσαν κατά τη διάρκεια του Δεύτερου Παγκόσμιου Πολέμου, τόνισε ότι πρόσφεραν, μαζί με χιλιάδες άλλους Έλληνες, τη ζωή τους στον βωμό της Ελευθερίας, της Ειρήνης, της Δημοκρατίας και, εν τέλει, αυτού τούτου του Πολιτισμού μας.</p>
      <p>Το έργο αποτελεί δημιουργία του γνωστού γλύπτη Πραξιτέλη Τζανουλίνο ενώ η τοποθέτηση του στο συγκεκριμένο σημείο, πραγματοποιήθηκε κατόπιν ενεργειών της Οικουμενικής Ομοσπονδίας Κωνσταντινουπολιτών και την αποδοχή της πρότασης από την δημοτική Αρχή του Παλαιού Φαλήρου, υπενθυμίζοντας την προσφορά στους αγώνες του Έθνους των εφέδρων και εθελοντών Κωνσταντινουπολιτών, που κατετάγησαν στον Ελληνικό Στρατό με την έναρξη του Ελληνοϊταλικού πολέμου.</p>
      <related>
        <h4>σχετικά άρθρα</h4>
        <a href="http://www.enikos.gr/politics/681816/pavlopoulos-eimaste-etoimoi-na-yperaspistoume-ta-synora-kai-to-ed%0A%20%20%20%20%0A"/>
        <a href="http://www.enikos.gr/politics/681804/pavlopoulos-chreos-mas-na-egeiroume-os-tin-teliki-dikaiosi-tis-no%0A%20%20%20%20%0A"/>
        <a href="http://www.enikos.gr/politics/681511/synantisi-tou-prokopi-pavlopoulou-me-ton-ypourgo-exoterikon-tou-i%0A%20%20%20%20%0A"/>
        <a href="http://www.enikos.gr/politics/681238/pavlopoulos-den-tha-anechtoume-apo-merous-tis-tourkias-paraviasei%0A%20%20%20%20%0A"/>
        <a href="http://www.enikos.gr/politics/681138/pavlopoulos-na-katadikasthei-i-proklitiki-epemvasi-tis-tourkias-s%0A%20%20%20%20%0A"/>
        <a href="http://www.enikos.gr/politics/681020/synantisi-tou-prokopi-pavlopoulou-me-tin-prothypourgo-tis-servias%0A%20%20%20%20%0A"/>
        <a href="http://www.enikos.gr/politics/680877/ichiro-minyma-pavlopoulou-apo-ti-thessaloniki-i-afthairesia-tis-t%0A%20%20%20%20%0A"/>
        <a href="http://www.enikos.gr/politics/680797/me-to-chryso-metallio-tis-etaireias-makedonikon-spoudon-timithike%0A%20%20%20%20%0A"/>
        <a href="http://www.enikos.gr/politics/680790/episkepsi-pavlopoulou-sto-424-geniko-stratiotiko-nosokomeio-ekpai%0A%20%20%20%20%0A"/>
      </related>
    </article>
  </body>
</html>