<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637762/%D9%85%D8%B9%D8%A7%D9%88%D9%86-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D9%82%D8%B7%D8%B9-%D9%87%D9%85%D9%87-vpn%D9%87%D8%A7-%D8%A8%D8%B1%D8%A7%DB%8C-%DA%A9%D8%B4%D9%88%D8%B1-%D9%85%D8%B4%DA%A9%D9%84%E2%80%8C%D8%B3%D8%A7%D8%B2-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T13:01:00+00:00"/>
    <meta property="og:title" content="معاون وزیر ارتباطات: قطع همه VPNها برای کشور مشکل‌ساز خواهد بود"/>
    <meta property="og:description" content="«حمید فتاحی»، رییس شرکت ارتباطات زیرساخت و معاون وزیر ارتباطات خبر داد که عده‌ای در حال فشار آوردن به وزارت ارتباطات برای قطع همه VPNها هستند."/>
  </head>
  <body>
    <article>
      <h1>
        <a href="https://www.bultannews.com/fa/news/637762/%D9%85%D8%B9%D8%A7%D9%88%D9%86-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D9%82%D8%B7%D8%B9-%D9%87%D9%85%D9%87-vpn%D9%87%D8%A7-%D8%A8%D8%B1%D8%A7%DB%8C-%DA%A9%D8%B4%D9%88%D8%B1-%D9%85%D8%B4%DA%A9%D9%84%E2%80%8C%D8%B3%D8%A7%D8%B2-%D8%AE%D9%88%D8%A7%D9%87%D8%AF-%D8%A8%D9%88%D8%AF">معاون وزیر ارتباطات: قطع همه VPNها برای کشور مشکل‌ساز خواهد بود</a>
      </h1>
      <h2>«حمید فتاحی»، رییس شرکت ارتباطات زیرساخت و معاون وزیر ارتباطات خبر داد که عده‌ای در حال فشار آوردن به وزارت ارتباطات برای قطع همه VPNها هستند.</h2>
      <address><time datetime="2019-11-03T13:01:00+00:00">03 Nov 2019, 13:01</time> by <a rel="author">بولتن نیوز | bultannews.com</a></address>
      <p><b>گروه IT: «حمید فتاحی»</b>، رییس شرکت ارتباطات زیرساخت و معاون وزیر ارتباطات خبر داد که عده‌ای در حال فشار آوردن به<b> وزارت ارتباطات</b> برای قطع همه<b> VPN</b>ها هستند. با این حال او معتقد است که نمی‌توان این کار را با یک فرمول انجام داد چرا VPNها برای فعالیت اقتصادی در شرایط تحریم ضروری است و قطع شدن آن‌ها به کسب‌وکارها ضربه خواهد زد.   <br/>به گزارش بولتن نیوز به نقل از دیجیاتو، فتاحی در گفتگو با روزنامه ایران اعلام کرده که وزارت ارتباطات همواره تاکید داشته که نمی‌توان بدون درنظر گرفتن نیازهای قانونی و منطقی ناگهان تمام VPNهای داخل کشور را <b>قطع</b> کرد. او با اشاره به اینکه دلایل روشنی وجود دارد که چرا برخی خواهان مسدودسازی تمام VPNها هستند، گفت:<br/><br/>    «مسدودسازی یک‌شبه برای تمام کاربران که نیاز قانونی با آن دارند امکانپذیر نیست،  افراد و کاربرانی در جامعه وجود دارند که بر اساس مقتضیات شغلی خود باید دسترسی‌هایی به <b>سایت‌های فیلتر شده</b> داشته باشند و نمی‌توان آنها را با مسدودسازی VPNها از آنچه به آن نیاز دارند، محروم کرد. قطع تمامی VPNها برای کشور <b>مشکل آفرین</b> خواهد بود»  </p>
      <figure>
        <img src="https://www.bultannews.com/files/fa/news/1398/8/12/1191182_262.jpg"/>
      </figure>
      <p>به گفته فتاحی اگر تمام وی پی ا‌ن‌ها مسدود شوند، <b>دانشگاه‌ها</b> و <b>تجار</b> کشور به مشکل می‌خورند: «با این اقدام علاوه بر اینکه دنیا ما را تحریم کرده است خود نیز خودتحریمی اعمال خواهیم کرد. بسیاری از نیازهای مردم اکنون در اینترنت است و نمی‌توان برای همه یک قانون کلی را اعمال کرد، چرا که کوچکترین اختلال به زندگی عادی مردم ضربه می‌زند.»<br/><br/>معاون وزیر ارتباطات با اشاره به <b>شکست طرح VPN قانونی</b> در سال ۱۳۹۱ تاکید دارد که دادستانی کل کشور معتقد است که ما می‌توانیم VPNها را دسته بندی کنیم تا  کسب و کار‌ها، استادان و دانشگاهیان، خبرنگاران، فعالان اقتصادی و دیگر افراد دچار مشکل نشوند اما فتاحی باور دارد که واقعیت دقیقا اینگونه نیست:<br/><br/>    «به‌دلیل اجرایی نشدن دقیق و صحیح طرح دسته بندی، استفاده قانونی از VPNها شکست خورد چون در فاز اول به‌دلیل اجرایی کردن تنها یک فرمول برای همه آن مشکلات موجودی که عنوان شد رفع نشده و پیش نیازها رعایت نشد و کشور دچار هزینه سنگینی شد. بنابراین، این<b> طرح مسدودسازی تمام VPNها</b> زمانی می‌تواند قابلیت اجرایی داشته باشد که اول مشکلات رفع شود و بعد پیش نیازها و دسترسی‌ها رعایت و تأمین شود.»<br/><br/>اول آبان ماه،<b> «جواد جاویدنیا»</b>، سرپرست معاونت فضای مجازی دادستانی کشور اعلام کرده بود که با توجه به نیاز مردم و برخی از دستگاه‌ها به<b> VPN قانونی</b>، دستورالعملی برای ساماندهی و واگذاری VPNهای مجاز در دستور کار <b>کارگروه تعیین مصادیق محتوای مجرمانه</b> و <b>مرکز ملی فضای مجازی</b> قرار گرفته است. او در همین رابطه گفته بود:<br/><br/>    «امیدواریم با همکاری بیشتر اعضای کارگروه و حضور لازم برای تشکیل جلسات آن، هرچه زودتر این امر به نتیجه برسد و به گونه‌ای باشد که افراد برای نیازهای واقعی خود مجبور به استفاده از <b>VPN های غیرقانونی</b> نشوند. ابزاری که مشخص نیست اطلاعات افراد را در معرض چه مخاطراتی قرار می‌دهد.»</p>
    </article>
  </body>
</html>