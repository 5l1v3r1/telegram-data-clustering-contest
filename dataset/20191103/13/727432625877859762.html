<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/her-blir-handkleet-en-bakteriebombe/71761467"/>
    <meta property="og:site_name" content="Dinside"/>
    <meta property="article:published_time" content="2019-11-03T13:00:00+00:00"/>
    <meta property="og:title" content="Her blir håndkleet en bakteriebombe"/>
    <meta property="og:description" content="Det kan hende at du tørker deg mer skitten igjen etter dusjen."/>
  </head>
  <body>
    <article>
      <h6 class="kicker">Vask av håndklær</h6>
      <h1>Her blir håndkleet en bakteriebombe</h1>
      <h2>Det kan hende at du tørker deg mer skitten igjen etter dusjen.</h2>
      <address><time datetime="2019-11-03T13:00:00+00:00">03 Nov 2019, 13:00</time> by <a rel="author">Linn Merete Rognø</a></address>
      <p>Hvis du slenger håndkleet oppå en hank på badet rett etter at du har dusjet, gjør du lurt i å lukte på det før du tørker deg med det neste gang. Bakteriene kan nemlig hope seg opp på tekstilet - faktisk bare etter én gangs bruk.</p>
      <p>Men, det finnes flere ting du kan gjøre for å minimere bakterieveksten på håndkleet.</p>
      <related>
        <a href="https://www.dinside.no/bolig/brett-handklaerne-med-hotell-teknikken/66564573"/>
      </related>
      <h3>Sur lukt = bakterievekst</h3>
      <p>- Skitne tekstiler kan inneholde salt fra svette. Håndklær med mye salt kan trekke til seg mye fuktighet fra luften og derfor være klamme, opplyser Ingun Grimstad Klepp i boken sin «Lettstelt», som hun har skrevet sammen med Tone Skårdal Tobiasson, redaktør for NICE Fashion.</p>
      <p>Og selv om håndkleet er nyvasket, vil det ikke lukte rent, men mugg dersom det forblir fuktig over lang tid.</p>
      <p>Med andre ord: Bakteriene har begynt å vokse og kose seg på håndkleet.</p>
      <p>- Fukt, skitt og varme fremmer vekst av bakterier, har Grimstad Klepp uttalt <a href="https://www.dinside.no/bolig/hvordan-henger-du-handkleet-pa-badet/61012043">til Dinside tidligere</a>.</p>
      <p>Mikroorganismene er alle steder, og de er som oss: De elsker fuktighet og litt ekstra gode, varme rom - slik vi har det på badet, opplyser Sifo-forskeren.</p>
      <p>Oppvaskkluter som tørker langsomt, surner på samme måte som gjenglemt treningstøy i tette bager.</p>
      <p>Det samme gjør håndklær.</p>
      <related>
        <a href="https://www.dinside.no/bolig/hvordan-henger-du-handkleet-pa-badet/61012043"/>
      </related>
      <p>Malin Skaar, leder for Orkla forbrukerservice og ekspert på Plusstid.no, forteller at sur lukt kan komme av at håndkle har blitt vasket på for lav temperatur over lang tid.</p>
      <p>- Håndkle bør vaskes på 60-90 grader, alt etter vaskeanvisningen, sier Skaar til Dinside.</p>
      <h3>Dropp tykke håndklær</h3>
      <p>Og det er flere faktorer som påvirker hvor langsomt eller raskt håndkleet tørker etter at du har hengt det opp igjen.</p>
      <p>Blant annet handler det om tykkelsen på håndkleet:</p>
      <p>
        <b>- Håndklær bør være tynne. Da tørker de mye fortere og holder seg rene lenger. Tynne håndklær fyller dessuten ikke så mye plass i maskinen eller gymbagen, tipser Grimstad Klepp.</b>
      </p>
      <p>Det andre handler om hvordan du henger opp håndkleet etter bruk. Hvis du henger det på en knagg, vil dette være mye mer uhygienisk enn om du lar håndkleet henge på en tørkestang:</p>
      <p>- Håndklær bør henges luftig opp etter bruk. Jo mer luft som kommer til, desto fortere tørker de, opplyser Grimstad Klepp.</p>
      <figure>
        <img src="https://dbstatic.no/71762222.jpg?imageId=71762222&amp;width=1024&amp;height=615"/>
        <figcaption><b>RIKTIG:</b> Lar du håndkleet henge luftig alene på en tørkestang, vil dette redusere bakterieveksten i tekstilet. Foto: Linn Merete Rognø. Vis mer</figcaption>
      </figure>
      <h3>Hvor ofte bør håndkle byttes?</h3>
      <p>Kanskje har du diskutert dette med venner før: Hvor mange ganger er det greit å bruke håndkleet før du må vaske det igjen?</p>
      <p>Ifølge Malin Skaar, er dette noe du bør se an:</p>
      <p>- Er du flink til å henge det opp til tørk etter bruk så vil det ha lenger «levetid» enn om det blir liggende på gulvet, sier hun.</p>
      <p>Skyller du håret godt, slik at det ikke er såperester i håret, så vil håndkle kunne brukes lenger, legger hun til.</p>
      <related>
        <a href="https://www.dinside.no/bolig/stinker-det-i-garderoben/71616912"/>
      </related>
      <p>
        <b>- Føles håndkle «seigt» er det på tide med en vask, tipser Skaar.</b>
      </p>
      <p>Hun synes ikke at man skal bytte håndkle hver dag, særlig av miljøhensyn. I tillegg vil håndkle holde seg mykt lenger dersom man ikke vasker det for ofte, mener Skaar.</p>
      <p>
        <b>- Men er du syk, bør du vaske håndkle oftere, og da tenker jeg spesielt på håndhåndkle, understeker hun.</b>
      </p>
      <p>Dinside har tidligere gjennomført <a href="https://www.dinside.no/bolig/hvordan-henger-du-handkleet-pa-badet/61012043">en undersøkelse</a> blant våre lesere, der vi spurte om deres håndklevaner. Her er et utdrag fra undersøkelsen:</p>
      <p>
        <b>Dette gjør vi med dusjhåndkleet:</b>
      </p>
      <ul>
        <li>47 prosent av Dinsides lesere sier at de henger dusjhåndkleet på en knagg eller sammenbrettet på en stang - som er det du ikke bør gjøre med tanke på lukt og bakterievekst.</li>
        <li>Kun 24 prosent sier de henger det utbrettet på en stang, mens 20 prosent sier de henger den over dusjen.</li>
        <li>7 prosent hiver håndkleet til vask etter bruk og 2 prosent slipper det i en krøll på gulvet.</li>
      </ul>
      <p>
        <b>Så ofte bytter vi dusjhåndklær:</b>
      </p>
      <ul>
        <li>64 prosent av Dinsides lesere sier de bruker dusjhånkleet 3-5 ganger før det legges til vask.</li>
        <li>19 prosent sier de bytter dusjhåndkle annenhver gang</li>
        <li>17 prosent bruker det kun én gang før det vaskes</li>
      </ul>
      <p>
        <i>Kilde: </i>
        <a href="https://www.dinside.no/bolig/hvordan-henger-du-handkleet-pa-badet/61012043">
          <i>Avstemming på Dinside.no</i>
        </a>
      </p>
      <related>
        <a href="https://www.dinside.no/bolig/denne-kan-vaere-arsaken-til-stanken-pa-badet/70283851"/>
      </related>
      <h3>6 vanlige håndkletabber</h3>
      <p>Forbrukernettsiden <a href="https://www.domain.com.au/living/six-ways-youre-mistreating-your-bath-towels-20160916-grhm62/">Domain</a> lister opp seks vanlige håndkletabber som de aller fleste av oss nok har begått minst én gang:</p>
      <ol>
        <li><b>Du henger flere våte håndklær oppå hverandre: </b>Å henge et vått håndkle på en knagg anbefales ikke. Fukten i håndklærne fører til økt bakterievekst og mugg. Bakterieveksten blir enda verre dersom du henger flere håndkle oppå hverandre på samme knagg.</li>
        <li><b>Du vasker håndklærne for sjelden:</b> Å vaske håndklær for sjelden gjør at bakteriene stortrives på dem. Sjansen er derfor stor for at du faktisk tørker deg mer skitten igjen selv om du nettopp har dusjet. Så hvor ofte bør du bytte håndkleet? Noen hygieneeksperter anbefaler hver tredje dag, men Grimstad Klepp mener altså at det kommer an på hvordan de brukes og av hvor mange og hvordan de henges til tørk mellom bruk.</li>
        <li><b>Du vasker ikke på høy nok temperatur:</b> Ekspertene anbefaler deg å vaske håndklær på høy temperatur. Det vil si minst 60 grader, og av og til på kokevask. Dette tar knekken på bakterier.</li>
        <li><b>Du bruker for mye vaskepulver:</b> Trodde du at mye vaskepulver betyr at klærne blir ekstra rene? Dette stemmer nok ikke helt. For høy dosering gjør at overflødig vaskepulver setter seg i håndklærne, noe som også gjør at de blir stive og ubehagelig å tørke seg med.</li>
        <li><b>Du bruker samme håndkle hele tiden:</b> Hvis du har et favoritthåndkle som du foretrekker å bruke, vil det raskt bli ganske slitt og til slutt ødelagt. Med andre ord, en god grunn til å rullere på håndklærne i skuffen.</li>
        <li><b>Du rister ikke håndkleet før tørking:</b> Om du rister håndklærne før tørk, vil de holde seg myke og uten skrukker.</li>
      </ol>
      <related>
        <a href="https://www.dinside.no/bolig/baderomsmatten-kan-vaere-full-av-bakterier/60992073"/>
      </related>
    </article>
  </body>
</html>