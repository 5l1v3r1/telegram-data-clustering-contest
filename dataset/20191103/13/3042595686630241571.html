<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/mat/superingrediensen-gjorde-frokosten-ny/71765763"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T13:27:03+00:00"/>
    <meta property="og:title" content="Superingrediensen gjorde frokosten ny"/>
    <meta property="og:description" content="Trærnes hemmelige liv? Jo, det skal jeg fortelle deg."/>
  </head>
  <body>
    <article>
      <h1>Superingrediensen gjorde frokosten ny</h1>
      <h2>Trærnes hemmelige liv? Jo, det skal jeg fortelle deg.</h2>
      <address><time datetime="2019-11-03T13:27:03+00:00">03 Nov 2019, 13:27</time> by <a rel="author">Christopher Sjuve</a></address>
      <figure>
        <img src="https://dbstatic.no/68447112.jpg?imageId=68447112&amp;x=0&amp;y=0&amp;cropw=100&amp;croph=100&amp;width=322&amp;height=322"/>
      </figure>
      <p>- Du er den flinkeste, sier dem.</p>
      <p>- Jeg skjønner ikke hvordan du får det til, hører jeg.</p>
      <p>La dem tro det. Det får heller være en hemmelighet, oss sankere imellom, hvor enkelt det er å la seg genierklære av de andre. De som <i>ikke</i> får det til.</p>
      <p>Sånn har jeg tenkt til nå. Men, som Einar Gerhardsen sa på 90-årsdagen, om all honnøren og alt skrytet han hadde avfeid gjennom et helt liv: - Nå begynner jeg å lure på om det er noe i det.</p>
      <p>Og det er i Gerhardsens ånd jeg nå høster eplene fra trærne. Noen blir til juice, noen <a href="https://www.dagbladet.no/mat/jakten-pa-de-beste-drapene---unnga-cider-skvipet/70261909">blir til cider</a> - og noe blir til syltetøy.</p>
      <p>Og det er, ironisk nok, i det jeg kjører gjennom pærealléen, at slår det meg: - Dærsken, jeg må jo putte heggsirupen i eplesyltetøyet!</p>
      <p>Slike plutselige åpenbaringer kommer til meg etter mange års trening. Treningen består av en evig jakt etter smaker og kombinasjoner i kokebøker, på internett og i snakk med folk og fe. Hjernen jobber nå helt på egenhånd, uten følge med voksen.</p>
      <p>Selv var jeg sikker på at hjernen hadde glemt den fabelaktige heggsirupen (<a href="https://www.dagbladet.no/mat/en-skvett-gin-gjorde-susen---var/71050773">som ble til århundrets gin-drink</a>), men den har altså begynt å jobbe for seg selv.</p>
      <p>Så jeg gikk i gang med større glede enn jeg vanligvis gjør. For, la meg være så ærlig og si at syltetøyøvelsen handler mest om å få brukt opp de eplene som man skjønner ikke vil bli spist.</p>
      <p>Men, nå ble prosjektet forvandlet: Her skulle jeg skape noe verden ikke har sett før: høstens eplesyltetøy skulle la seg kysse av vårens ang av heggblomster!</p>
      <p>Og du verden. Dette syltetøyet, som vanligvis ikke skaper mer enn moderat begeistring, ble til boblende fryd - for dette er et jubelsyltetøy.</p>
      <p>Nå gleder jeg meg til frokost. Og jeg kan bruke det i tilslørte bondepiker, glassering på eplekake og andre ting (som den hjernen nok kommer til å komme over).</p>
      <p>Trærnes hemmelige liv handler om hvilket skattekammer som befinner seg der i kronene. Ja, epler, pærer, avokado, aprikos og kirsebær er jo en opplagt. Men, at trær (og busker) også er proppfulle av smakfulle blomster, er det mindre oppmerksomhet om. Hegg, hyll og syriner er sikkert bare toppen av isfjellet.</p>
      <p>Nysgjerrig? Du kan jakte på hylleblomstsirup (som du kanskje kan få kjøpt - det likner litt) og blande den med eple. Ellers kan du bare glede deg til våren. Den kan da vel ikke være så langt unna nå?</p>
    </article>
  </body>
</html>