<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/castells/Capgrossos-arrodoneixen-any-vano-complert_0_2337366378.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T13:33:52+00:00"/>
    <meta property="og:title" content="Els Capgrossos arrodoneixen l'any amb el vano de sis complet"/>
    <meta property="og:description" content="La colla de la capital del Maresme aparca els castells de nou pisos en la seva diada de final d'any"/>
  </head>
  <body>
    <article>
      <h1>Els Capgrossos arrodoneixen l'any amb el vano de sis complet</h1>
      <h2>La colla de la capital del Maresme aparca els castells de nou pisos en la seva diada de final d'any</h2>
      <address>
        <time datetime="2019-11-03T13:33:52+00:00">03 Nov 2019, 13:33</time>
      </address>
      <p>La proximitat de la diada de Tots Sants ha fet que enguany els <b>Capgrossos de Mataró</b> decidissin recuperar el model festiu de diada de final de temporada, <b>aparcant els reptes importants i centrant la seva atenció en els castells de la gamma alta de vuit</b> i en una de les estructures més fructíferes enguany, el pilar. Han compartit plaça amb uns Castellers de l'Alt Maresme i de Lleida que han dominat sense entrebancs els castells de set pisos.</p>
      <p>Els locals han començat l'actuació atacant el cinc de vuit. Tot i la ressaca de divendres, el castell s'ha mostrat ferm i només ha patit uns instants en el seu moment àlgid. Els poms de dalt del tres i de la torre s'han ajuntat perillosament, però han suportat bé la travessada de l'enxaneta. Han seguit el repertori de la gamma alta de vuit amb el dos folrat. Tot i agafar-lo lleugerament entregirat, l'han dominat sense complicacions i encara <b>han guardat forces per rubricar un ferm quatre de vuit amb agulla</b> en la tercera ronda. El quatre ha defensat les mides sense complicacions i ha alliberat un pilar que no ha mostrat símptomes de dubtes després de la caiguda a Vilafranca del Penedès.</p>
      <p>Marcats per una temporada irregular i a dues hores de distància, <b>els Castellers de Lleida han renunciat als castells de vuit pisos en la cita del Maresme</b>. Han apostat per un cinc de set segur però lent per començar. Els ha faltat un punt de decisió a l'hora de fer seva una construcció plenament al seu abast. No han afluixat el ritme i en el segon torn s'han atrevit amb un dos de set ferm, sense secrets. Han dominat a la perfecció la torre, una de les estructures que enguany els estan donant més satisfaccions. Han arrodonit la diada amb el quatre de set amb agulla.</p>
      <p>Sempre que trepitgen la capital, els <b>Castellers de l'Alt Maresme</b> aprofiten per lluir-se. Avui han començat la seva actuació posant el llistó ben alt. <b>Han descarregat un àgil i sòlid cinc de set per escalfar màquines.</b> Han guardat per a la ronda central el quatre de set amb agulla. Els castell compost s'ha alçat a un ritme més pausat i s'ha estirat una mica en el moment de l'aleta, però ha acabat alliberant un espadat de solvència contrastada. Han aparcat la gamma alta de set per rubricar la seva exhibició amb un quatre de set de tronc i canalla molt lleugers.</p>
      <p>El moment més important de la diada ha arribat, però, en la ronda de pilars. Després de coronar el primer espadat de vuit emmanillat de la temporada divendres, <b>els Capgrossos han decidit posar la cirereta a la seva actuació provant el vano de sis complert -un pilar de sis flanquejat per dos de cinc i dos de quatre-.</b> Si bé el normal en aquestes circumstàncies hauria estat seguir el ritme de l'espadat de sis, un dels pilars de cinc s'ha endarrerit i els mataronins han tingut la sang freda d'allargar l'aleta del de sis per aconseguir la fotografia perfecta. La celebració no s'ha fet esperar i s'ha aturat només per deixar pas al pilars de cinc de les colles convidades.</p>
      <p><b>Capgrossos de Mataró:</b> 2 P4, 5d8, 2d8f, 4d8a, V6.<br/><b>Castellers de Lleida:</b> 3 P4, 5d7, 2d7, 4d7a, 2 P5.<br/><b>Castellers de l'Alt Maresme:</b> 3 P4, 5d7, 4d7a, 4d7, 2 P5.</p>
    </article>
  </body>
</html>