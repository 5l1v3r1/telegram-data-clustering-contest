<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619634/%D8%AC%D9%86%D8%AC%D8%A7%D9%84-%D8%AF%D8%B1%D8%A8%D8%A7%D8%B1%D9%87-%D8%AE%D8%B1%D9%88%D8%AC-%D8%B9%D9%84%DB%8C%E2%80%8C%D8%A7%DA%A9%D8%A8%D8%B1%DB%8C-%D8%A7%D8%B2-ufc-%D8%AA%D8%AD%D8%B1%DB%8C%D9%85-%DB%8C%D8%A7-%D8%B3%D8%A7%D8%A8%D9%82%D9%87-%D8%AF%D9%88%D9%BE%DB%8C%D9%86%DA%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T13:35:00+00:00"/>
    <meta property="og:title" content="جنجال درباره خروج علی‌اکبری از UFC/ تحریم یا سابقه دوپینگ؟"/>
    <meta property="og:description" content="گزارشگر سازمان UFC با استناد به اظهارات رییس کمیته ضد دوپینگ این سازمان ادعا کرده که قرارداد امیر علی‌اکبری با UFC بدلیل داشتن سابقه دوپینگ در سال‌های گذشته و در رشته کشتی بوده نه تحریم‌های آمریکا."/>
  </head>
  <body>
    <article>
      <h1>جنجال درباره خروج علی‌اکبری از UFC/ تحریم یا سابقه دوپینگ؟</h1>
      <address>
        <time datetime="2019-11-03T13:35:00+00:00">03 Nov 2019, 13:35</time>
      </address>
      <p>
        <i>گزارشگر سازمان UFC با استناد به اظهارات رییس کمیته ضد دوپینگ این سازمان ادعا کرده که قرارداد امیر علی‌اکبری با UFC بدلیل داشتن سابقه دوپینگ در سال‌های گذشته و در رشته کشتی بوده نه تحریم‌های آمریکا.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>امیر علی‌اکبری مبارز ایرانی حاضر در رشته MMA پس از چند سال فعالیت در این رشته و کسب پیروزی‌های بزرگ برابر چهره‌های مطرح جهان، چندی پیش اعلام کرد با سازمان UFC آمریکا که جای حرفه‌ای‌های این رشته در سراسر جهان است و اعتبار زیادی دارد، قرارداد همکاری امضاء کرده تا به بزرگترین آرزوی خود در این رشته برسد.</p>
      <p>اما پس از گذشت چند ماه از امضای این قرارداد، روز شنبه امیر علی‌اکبری در گفت‌وگو با ایسنا، از قطع همکاری خود با این سازمان بدلیل تحریم‌های آمریکا بر ضد ایران و عدم امکان انتقال پول به ایران خبر داد.</p>
      <p>وی در این‌باره اظهار کرد: 6 ماه بود که با UFC در حال کلنجار بودیم تا راه حلی را برای این موضوع پیدا کنیم و بتوانیم مشکل را حل کنیم اما فایده‌ای نداشت و در نهایت به این نتیجه رسیدیم که با توافق از این سازمان جدا شوم.</p>
      <p>اکنون اما "آروند برونستتر" گزارشگر سازمان UFC آمریکا، در توییتر درباره خروج علی‌اکبری از این سازمان نوشت: "جف نوویتزکی رییس ضد دوپینگ سازمان UFC اعلام کرده امیر علی اکبری دیگر در سازمان UFC فعالیت نخواهد داشت. بعد از اینکه با علی‌اکبری قرارداد بستیم متوجه شدیم او در گذشته (در رشته کشتی) بدلیل دوپینگ محروم شده است، به همین دلیل نیز قرارداد او را فسخ کردیم".</p>
      <p>وی در ادامه تاکید کرده است که "آژانس ضد دوپینگ آمریکا از علی‌اکبری برای امضای قرارداد تست دوپینگ گرفته و هیچ محرومیتی از سوی این آژانس متوجه علی‌اکبری نشده است".</p>
      <p>ادعای جدید مطرح شده درباره‌ی قطع همکاری علی‌اکبری در حالی است که برای سازمان بزرگ و معتبری مثل UFC عجیب و مضحک به نظر می‌رسد که بدون بررسی سوابق یک ورزشکار با او قرارداد همکاری امضا کند و پس از عقد قرارداد به بررسی سابقه فرد بپردازد.</p>
    </article>
  </body>
</html>