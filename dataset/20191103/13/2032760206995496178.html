<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88563"/>
    <meta property="og:site_name" content="Denník politika"/>
    <meta property="article:published_time" content="2019-11-03T13:35:07+00:00"/>
    <meta property="og:title" content="Kauza Gorila je podľa Chmelára o fungovaní systému, exminister Drucker by konal inak"/>
    <meta property="og:description" content="3.11.2019 (Webnoviny.sk) – Exminister zdravotníctva a vnútra Tomáš Drucker priznal, že ak by mal informácie, ktoré dnes vychádzajú na povrch, konal by inak. Predseda novej politickej strany Dobrá voľba tak v diskusnej relácii televízie TA3 V politike reagoval na zverejnené nahrávky, na ktorých mal obžalovaný podnikateľ Marian K. komunikovať s bývalým generálnym prokurátorom Dobroslavom Trnkom, bývalou štátnou tajomníčkou ministerstva spravodlivosti Monikou Jankovskou či s viacerými sudcami."/>
  </head>
  <body>
    <article>
      <h1>Kauza Gorila je podľa Chmelára o fungovaní systému, exminister Drucker by konal inak</h1>
      <address><time datetime="2019-11-03T13:35:07+00:00">03 Nov 2019, 13:35</time> by <a rel="author">Webnoviny</a></address>
      <p>3.11.2019 (Webnoviny.sk) – Exminister zdravotníctva a vnútra Tomáš Drucker priznal, že ak by mal informácie, ktoré dnes vychádzajú na povrch, konal by inak. Predseda novej politickej strany Dobrá voľba tak v diskusnej relácii televízie TA3 V politike reagoval na zverejnené nahrávky, na ktorých mal obžalovaný podnikateľ Marian K. komunikovať s bývalým generálnym prokurátorom Dobroslavom Trnkom, bývalou štátnou tajomníčkou ministerstva spravodlivosti Monikou Jankovskou či s viacerými sudcami.</p>
      <h3>V iných krajinách by padla vláda</h3>
      <p>Ku kauze Gorila povedal, že je to téma, ktorá tu je od roku 2011, a z ktorej už počuť konkrétne hlasy konkrétnych ľudí. Osoby, ktoré morálne zlyhali, by preto podľa Druckera mali niesť zodpovednosť. Podľa predsedu Kresťanskodemokratického hnutia (KDH) Alojza Hlinu by v iných krajinách pri takýchto kauzách padla vláda.</p>
      <p>Predseda strany Socialisti.sk Eduard Chmelár zdôraznil, že celá kauza Gorila je o tom, ako funguje tento systém.</p>
      <p><i>„Nechápem, čo môže viesť čestných ľudí, aby sa stretávali s človekom, ako je Marian K. Frustrácia obyvateľstva je už taká vysoká, že ľudia nevnímajú, kto je hrdina a kto gauner. Istá časť obyvateľstva už dokonca prestáva byť citlivá na takéto veci,“</i> uviedol Chmelár.</p>
      <h3>Na očistenie netreba nové zákony</h3>
      <p>Podpredsedníčka Demokratickej strany (DS) Jana Kiššová je v šoku, kde sa Slovensko ocitlo. <i>„Máme tu skorumpované súdnictvo, prokuratúru, políciu. Na ich očistenie nepomôže vymýšľanie nových zákonov. Úplne stačí, ak budeme dodržiavať legislatívu, ktorá tu existuje,“</i> myslí si Kiššová.</p>
      <p>Podpredsedníčka DS zároveň vyhlásila, že komunikácia Richard Sulíka s Marianom K., v ktorej preberali voľbu generálneho prokurátora, bola chybou.</p>
      <p><i>„Človek v pozícii predsedu parlamentu by takéto kontakty nemal mať. Nebolo preto správne viesť s ním diskusie, ktoré sa týkali politiky a verejného života,“</i> dodala Kiššová. V budúcoročných parlamentných voľbách sa podľa nej rozhodne, akým smerom sa Slovensko vydá a či to bude zmena k lepšiemu.</p>
      <p>Viac k témam: <a href="https://www.webnoviny.sk/tag/kauza-gorila/"><u>kauza Gorila</u></a>, <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a><br/>Zdroj: Webnoviny.sk – <a href="https://www.webnoviny.sk/kauza-gorila-je-podla-chmelara-o-fungovani-systemu-exminister-drucker-by-konal-inak/"><u>Kauza Gorila je podľa Chmelára o fungovaní systému, exminister Drucker by konal inak</u></a> © SITA Všetky práva vyhradené.</p>
    </article>
  </body>
</html>