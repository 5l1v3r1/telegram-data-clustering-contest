<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/03/stachki-v-irak-s-iskane-za-padane-na-rejima.428378"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T13:48:00+00:00"/>
    <meta property="og:title" content="Стачки в Ирак с искане за падане на режима"/>
    <meta property="og:description" content="Протестите са придружени от кръвопролитно насилие | Dnes.bg"/>
  </head>
  <body>
    <article>
      <h1>Стачки в Ирак с искане за падане на режима</h1>
      <h2>Протестите са придружени от кръвопролитно насилие</h2>
      <address><time datetime="2019-11-03T13:48:00+00:00">03 Nov 2019, 13:48</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Училищата и някои държавни учреждения в Багдад и Южен Ирак останаха затворени днес - в първия ден от работната седмица в страната, където демонстранти вече от един месец настояват за падане на режима, предаде Франс прес.</p>
      <p>Протестите, започнали на 1 октомври, бяха придружени с кръвопролитно насилие. По официални данни са загинали най-малко 257 души.</p>
      <p>Активистите зачестиха с призивите за гражданско неподчинение, а преподавателският синдикат обяви обща стачка, което парализира днес повечето държавни училища в столицата и южните райони.</p>
      <p>Повечето учреждения в Дивания са затворени, а плакат върху сградата на провинциалната администрация гласи: "Затворено по заповед на народа".</p>
      <p>Не работят училищата и ред учреждения в Насирия, където започват да се събират колони от демонстранти.</p>
      <p>В град Кут южно от Багдад 25-годишният демонстрант Тахсин Насер обясни пред АФП, че "препречването на пътища е начин да се прати послание на правителството". "Заявяваме им, че ще останем на улиците, докато падне режимът и си заминат корумпираните и крадците", добави той.</p>
      <p>В Хила, град в провинция Бабил южно от Багдад, повечето държавни служители стачкуват, затворени са и повечето учреждения.</p>
      <p>В южния град Басра държавните училища затвориха врати за пръв път от началото на протестите.</p>
      <p>В Багдад е изцяло блокиран шиитският бастион Садр Сити - демонстранти са препречили улиците там, както и в други източни квартали на града.</p>
      <p>Все повече студенти богослови участват в демонстрациите в Кербала и Наджаф, свещени градове за шиитите.<br/> </p>
      <p>/БТА/</p>
      <p> </p>
    </article>
  </body>
</html>