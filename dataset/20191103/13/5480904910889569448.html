<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/buggyra-potvrdila-angazovani-calveta-i-slozeni-tymu-na-dakar/1816625?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T13:30:00+00:00"/>
    <meta property="og:title" content="Buggyra potvrdila angažování Calveta i složení týmu na Dakar"/>
    <meta property="og:description" content="Most - Osmnáctiletý francouzský automobilový talent Téo Calvet bude v příští sezoně hájit barvy týmu Buggyra Racing v mistrovství Evropy v závodech tahačů na okruzích. Zástupci roudnického týmu dnes v Mostě zároveň oficiálně potvrdili, že do lednové Rallye Dakar nasadí jeden kamion a buggynu, kterou bude řídit pětinásobný vítěz kategorie čtyřkolek Josef Macháček."/>
  </head>
  <body>
    <article>
      <h1>Buggyra potvrdila angažování Calveta i složení týmu na Dakar</h1>
      <address><time datetime="2019-11-03T13:30:00+00:00">03 Nov 2019, 13:30</time> by <a rel="author" href="http://www.ctk.cz/" target="_blank">ČTK</a></address>
      <p>Most - Osmnáctiletý francouzský automobilový talent Téo Calvet bude v příští sezoně hájit barvy týmu Buggyra Racing v mistrovství Evropy v závodech tahačů na okruzích. Zástupci roudnického týmu dnes v Mostě zároveň oficiálně potvrdili, že do lednové Rallye Dakar nasadí jeden kamion a buggynu, kterou bude řídit pětinásobný vítěz kategorie čtyřkolek Josef Macháček.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572784398_P201911030313801.jpg"/>
        </figure>
        <figure>
          <img src="https://i3.cn.cz/6/1572785366_P201911030323001.jpg"/>
        </figure>
        <figure>
          <img src="https://i3.cn.cz/6/1572786349_P201911030331301.jpg"/>
        </figure>
        <figure>
          <img src="https://i3.cn.cz/6/1572789223_P201911030358801.jpg"/>
        </figure>
        <figure>
          <img src="https://i3.cn.cz/6/1572789256_P201911030359301.jpg"/>
        </figure>
        <figure>
          <img src="https://i3.cn.cz/6/1572789318_P201911030360201.jpg"/>
        </figure>
        <figure>
          <img src="https://i3.cn.cz/6/1572789351_P201911030360501.jpg"/>
        </figure>
        <figure>
          <img src="https://i3.cn.cz/6/1572789397_P201911030360901.jpg"/>
        </figure>
      </slideshow>
      <p>"Poprvé v historii tak Buggyra nepojede na Dakaru v jedné kategorii, ale ve dvou," uvedl šéf týmu Martin Koloc na tiskové konferenci na mosteckém autodromu.</p>
      <p>Macháčkovo angažmá tým avizoval již v minulých dnech. Buggyra se totiž chce nyní výrazně zaměřit na rozvíjející se kategorii SxS. "Týmovou offroadovou sekci jsme přesunuli do Španělska, kde máme ideální podmínky pro výrobu i testování. Osobně se mi tato kategorie hodně líbí, protože má širší pole jezdců než kamiony, které jsou výrazně dražší," řekl Koloc ČTK.</p>
      <p>Buggyra v minulosti nasazovala na Dakar dva kamiony, po odchodu Martina Kolomého pojede v roce 2020 jen Martin Šoltys. "Vycházíme z odzkoušeného, takže nebylo potřeba dělat změny. Posádka funguje a používáme dobrý kus techniky. Snažili jsme se hlavně zapracovat na spolehlivosti," prohlásil Koloc.</p>
      <p>Tým se tentokrát nebude zaměřovat na dílčí etapové výsledky. "Budeme cílit na konečné umístění. Věříme, že by mohlo dopadnout dobře," uvedl zakladatel týmu, jenž se letos stal i jeho majitelem.</p>
      <p>Jedničkou okruhové části týmu bude i nadále Adam Lacko, jehož doplní nově Calvet a v průběhu sezony se do ME zapojí i Kolocova patnáctiletá dcera Aliyyah. "Adam bude mít příští rok dva úkoly. Zajet dobrý výsledek a sbírat body a za druhé zajíždět referenční kola pro mladé jezdce," poukázal Koloc na výchovnou roli letos třetího muže ME.</p>
      <p>Vedle Aliyyah, který se do ME zapojí po dovršení 16 let, bude s podporou Buggyry závodit i Kolocova druhá dcera Yasmeen. "Vedle Adama tak máme tři mladé pušky, se kterými se budeme posouvat do dalšího desetiletí," řekl Koloc.</p>
    </article>
  </body>
</html>