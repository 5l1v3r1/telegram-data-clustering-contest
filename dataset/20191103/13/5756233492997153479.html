<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619629/%DA%86%D9%86%D8%AF-%D8%AF%D8%B1%D8%B5%D8%AF-%D8%A8%DB%8C%D9%85%D8%A7%D8%B1%D8%A7%D9%86-%D9%85%D8%A8%D8%AA%D9%84%D8%A7-%D8%A8%D9%87-%D8%B3%D8%B1%D8%B7%D8%A7%D9%86-%D9%BE%D8%B3%D8%AA%D8%A7%D9%86-%D8%AF%D8%B1%D9%85%D8%A7%D9%86-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T13:16:00+00:00"/>
    <meta property="og:title" content="چند درصد بیماران مبتلا به سرطان پستان درمان می شوند؟"/>
    <meta property="og:description" content="رئیس مرکز تحقیقات بیولوژی سرطان انستیتو کانسر ایران و مدیرعامل خیریه شمس گفت: حدود ۷۰ درصد بیماران سرطان سینه بعد از پنج سال اول ابتلا زنده می‌مانند که به عبارتی این درصد از بیماران مداوا می‌شوند."/>
  </head>
  <body>
    <article>
      <h1>چند درصد بیماران مبتلا به سرطان پستان درمان می شوند؟</h1>
      <address>
        <time datetime="2019-11-03T13:16:00+00:00">03 Nov 2019, 13:16</time>
      </address>
      <p>
        <i>رئیس مرکز تحقیقات بیولوژی سرطان انستیتو کانسر ایران و مدیرعامل خیریه شمس گفت: حدود ۷۰ درصد بیماران سرطان سینه بعد از پنج سال اول ابتلا زنده می‌مانند که به عبارتی این درصد از بیماران مداوا می‌شوند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر کاظم زنده دل با اشاره به اینکه سالانه حدود ۱۴ هزار زن ایرانی مبتلا به سرطان پستان می‌شوند، گفت: حداقل‌ حدود ۹ هزار نفر از مبتلایان، بهبودی خود را به دست می‌آورند و طول عمر بیش از ۵ سال دارند.</p>
      <p>وی اظهار داشت: سالانه حدود ۴ هزار زن در ایران براثر سرطان پستان جان خود را از دست می‌دهند که رقم بالایی است.</p>
      <p>‌وی افزود: اگر مردم زودتر بیماری خود را تشخیص دهند و آن را درمان کنند، تعداد فوت شدگان این بیماری را می‌توان از ۴ هزار نفر به یک هزار نفر کاهش داد.</p>
      <p>
        <b>مردم از سرطان می‌ترسند</b>
      </p>
      <p>زنده دل با اشاره به اینکه مردم از سرطان می‌ترسند و دوست ندارند در مورد آن صحبت کنند، گفت: در صورتی که سرطان مانند هر بیماری دیگری اگر درست با آن برخورد شود و روند صحیح درمان طی شود، قابل پیشگیری و درمان است.</p>
      <p>وی افزود: با آگاهی بیشتر مردم می‌توان این سرطان را پیشگیری کرد. هرچه زودتر مردم متوجه علائم بیماری شده و با نشانه های بیماری آشنا شوند به موقع به مراکز درمانی یا پزشکان، مراجعه و از مرگ حتمی نجات پیدا می‌کنند.</p>
      <p>زنده دل به برگزاری پنجمین پویش ملی سرطان پستان در مهرماه امسال اشاره کرد و گفت: آشنایی با علائم و نشانه‌های سرطان پستان از مهمترین اهداف برگزاری این پویش است.</p>
      <p>وی افزود: علاوه بر خیریه شمس، خیلی از موسسات مردم نهاد در سراسر کشور به این پویش پیوستند و برنامه‌های متعددی در قالب این پویش اجرا کردند.</p>
      <p>زنده دل زمان برگزاری این پویش را از ۱۰ مهر تا ۱۰ آبان اعلام کرد و گفت: در تهران حدود ۵ هزار نفر تحت پوشش این پویش قرار گرفتند و پیش بینی می‌شود در کشور حدود ۶۰ هزار نفر در این پویش ها شرکت کرده و از خدمات آن بهره مند شده باشند.</p>
    </article>
  </body>
</html>