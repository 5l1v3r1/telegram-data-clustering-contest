<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pirati-chteji-nastavit-automaticke-zvysovani-platu-ucitelu/1816628?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T13:48:00+00:00"/>
    <meta property="og:title" content="Piráti chtějí nastavit automatické zvyšování platů učitelů"/>
    <meta property="og:description" content="Praha - Piráti chtějí nastavit automatické zvyšování platů učitelů, podobně jako je tomu u zákonné valorizace důchodů. Příslušný návrh zákona představí do konce roku, řekl v pořadu České televize Otázky Václava Moravce předseda poslaneckého klubu Pirátů Jakub Michálek. Záměr podpořil i předseda lidoveckých poslanců Jan Bartošek. Předseda poslaneckého klubu ANO Jaroslav Faltýnek vyjádřil ochotu o pirátském návrhu debatovat. Kvůli sporu o zvyšování platů vyhlásily učitelské odbory na středu stávku."/>
  </head>
  <body>
    <article>
      <h1>Piráti chtějí nastavit automatické zvyšování platů učitelů</h1>
      <address><time datetime="2019-11-03T13:48:00+00:00">03 Nov 2019, 13:48</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Piráti chtějí nastavit automatické zvyšování platů učitelů, podobně jako je tomu u zákonné valorizace důchodů. Příslušný návrh zákona představí do konce roku, řekl v pořadu České televize Otázky Václava Moravce předseda poslaneckého klubu Pirátů Jakub Michálek. Záměr podpořil i předseda lidoveckých poslanců Jan Bartošek. Předseda poslaneckého klubu ANO Jaroslav Faltýnek vyjádřil ochotu o pirátském návrhu debatovat. Kvůli sporu o zvyšování platů vyhlásily učitelské odbory na středu stávku.</p>
      <p>"Stejně jako máme valorizaci u důchodů, tak podobným způsobem by mělo být zaručeno, že se učitelé nebudou muset každý rok hádat o to, aby vzrostly jejich platy," řekl Michálek. Piráti podle něj vyjednávají s odbory i s nezávislými experty o podobě zákona, který by automatický růst platů učitelů navázaný na vývoj inflace nebo průměrné mzdy nastavil. Michálek upozornil, že je třeba dojednat i to, jak velká část zvýšených platů by šla do tarifní a jak velká do nenárokové složky.</p>
      <p>Záměr podpořil i Bartošek, podle něj by automatické zvyšování platů pomohlo k předvídatelnosti prostředí ve školách. "Spoustu věcí by bylo dobré nastavit jako automat, ať už růst minimální mzdy, důchody, platy učitelů. Z jednoho prostého důvodu - potom to není politické téma a nástroj vydírání," řekl.</p>
      <p>Faltýnek uvedl, že hnutí ANO je připraveno sejít se s ostatními stranami a o záměru jednat. Odmítl ale nyní říct, zda by pirátský návrh podpořil. "Musím to napřed vidět," řekl.</p>
      <p>Podle Michálka by konečná podoba návrhu měla být připravena do konce roku. Piráti by ji chtěli zapracovat do novely zákona o pedagogických pracovnících.</p>
      <p>Premiér Andrej Babiš a ministr školství Robert Plaga (oba ANO) se tento týden dohodli na tom, že se platy učitelů zvýší od 1. ledna o deset procent, z toho osm procent půjde do tarifní složky a dvě procenta do nenárokové. Počátkem roku Babiš mluvil o patnáctiprocentním růstu, který by se rovnoměrně rozdělil mezi tarifní a netarifní složku. Školské odbory nynější rozhodnutí považují za nedostatečné, požadovaly růst tarifů nejméně o deset procent. V pátek proto vyhlásily stávku, která se uskuteční ve středu.</p>
      <p>Ministr školství Robert Plaga nevidí ke stávce důvod, když platy učitelů porostou. Školy podle něj musejí o svém postupu rodiče předem informovat. Premiér Andrej Babiš uvedl, že je zvědavý, jak odbory zavření škol rodičům vysvětlí.</p>
      <p>Odbory dlouhodobě usilují o zvýšení platů učitelů na 130 procent průměrné mzdy, chtěly toho docílit do roku 2020. Průměrná hrubá mzda v letošním prvním čtvrtletí činila 32.466 korun, což by znamenalo, že by učitelé měli mít 42.205 korun. Ve skutečnosti ve stejném období brali v průměru 36.224 korun, tedy kolem 112 procent průměrné mzdy.</p>
    </article>
  </body>
</html>