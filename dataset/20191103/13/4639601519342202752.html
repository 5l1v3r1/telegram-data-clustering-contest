<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/politics/kinima-allagis-kathysterise-i-kyvernisi-stis-xreoseis-ton-trapezon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T13:37:24+00:00"/>
    <meta property="og:title" content="Κίνημα Αλλαγής : Καθυστέρησε η κυβέρνηση στις χρεώσεις των τραπεζών"/>
    <meta property="og:description" content="Το ζήτημα παραμένει ανοιχτό, υποστηρίζει ο τομεάρχης Ανάπτυξης και Επενδύσεων του ΚΙΝΑΛ Μιχάλης Κατρίνης"/>
  </head>
  <body>
    <article>
      <h1>Κίνημα Αλλαγής : Καθυστέρησε η κυβέρνηση στις χρεώσεις των τραπεζών</h1>
      <h2>Το ζήτημα παραμένει ανοιχτό, υποστηρίζει ο τομεάρχης Ανάπτυξης και Επενδύσεων του ΚΙΝΑΛ Μιχάλης Κατρίνης</h2>
      <address><time datetime="2019-11-03T13:37:24+00:00">03 Nov 2019, 13:37</time> by <a rel="author">ΤοΒΗΜΑ Team</a></address>
      <p>Για μεγάλη καθυστέρηση κατηγόρησε την κυβέρνηση ο υπεύθυνος του τομέα Ανάπτυξης και Επενδύσεων Μιχάλης Κατρίνης, όσον αφορά στο θέμα των «παράλογων χρεώσεων και προμηθειών που είχαν ήδη επιβληθεί από τις τράπεζες, καθώς και αυτών που είχαν προαναγγελθεί να ισχύσουν από την 1η Νοεμβρίου«.</p>
      <h3>«Ανοιχτό το ζήτημα νέων χρεώσεων»</h3>
      <p>Ο κ. Κατρίνης κάνει λόγο για «αντίδραση που προήλθε μετά την πίεση που άσκησε το Κίνημα Αλλαγής, αναδεικνύοντας το ζήτημα στη Βουλή, ανταποκρινόμενο στις διαμαρτυρίες των ενώσεων καταναλωτών και των απλών πολιτών».</p>
      <p>
        <a href="https://www.in.gr/2019/11/03/politics/sxedio-tis-kyvernisis-gia-tis-poreies-sto-kentro-ta-metra-gia-na-min-paralyei-athina/">Διαβάστε ακόμη : Το σχέδιο της κυβέρνησης για τις πορείες στο κέντρο – Τα μέτρα για να μην «παραλύει» η Αθήνα</a>
      </p>
      <p>«Παρά την ανάκληση των χρεώσεων μέσω του συστήματος ΔΙΑΣ και μόνο, σε περιορισμένο αριθμό απομακρυσμένων περιοχών και μόνο, εξακολουθούν να παραμένουν σε ισχύ μια σειρά υπέρογκων χρεώσεων», σημειώνει.</p>
      <p>Ο κ. Κατρίνης αναφέρει ως χαρακτηριστικό παράδειγμα, τη χρέωση για ανάληψη χρημάτων από ΑΤΜ τρίτης τράπεζας «που κυμαίνεται από 2,5 έως 3 ευρώ, ανεξαρτήτως ποσού».</p>
      <p>«Παραμένει ανοιχτό, όσο δε διαψεύδεται, το ζήτημα επιβολής νέων χρεώσεων, όπως για τη χρήση web banking, αλλά και τις τραπεζικές συναλλαγές μέσα από το διαδίκτυο.</p>
      <h4>«Η κυβέρνηση θα αναγκαστεί να τρέξει πίσω από τις εξελίξεις»</h4>
      <p>Το θέμα που πρέπει να τεθεί, αλλά η κυβέρνηση αποφεύγει να το θέσει, είναι η δημιουργία ενός ορθολογικού και δίκαιου πλαισίου στη σχέση τραπεζών, πολιτείας και πολιτών», συμπληρώνει.</p>
      <p>«Το πλαίσιο αυτό θα πρέπει να υπηρετεί την ανάπτυξη της ψηφιακής οικονομίας, την επέκταση των ηλεκτρονικών συναλλαγών, τις ορθολογικές και κοινωνικά δίκαιες χρεώσεις και προμήθειες» σημειώνει ο κ. Κατρίνης για να καταλήξει:</p>
      <p>«Στο Κίνημα Αλλαγής στηρίζουμε ένα τέτοιο πλαίσιο, μέσα από θεσμικές διαδικασίες με όλους τους εμπλεκόμενους φορείς. Προφανώς, η κυβέρνηση θα αναγκαστεί σύντομα να τρέχει και πάλι πίσω από τις εξελίξεις».</p>
      <p>Υπενθυμίζεται ότι η Εθνική Τράπεζα, η Τράπεζα Πειραιώς, η Eurobank και η Alpha Bank ανακοίνωσαν απαλλαγή από χρεώσεις ανάληψης μετρητών σε ορισμένα νησιά, καθώς και καταργήσεις σε χρεώσεις, όπως η επανέκδοση PIN.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/02/finance/xreoseis-trapezon-peraitero-meioseis-ton-noemvrio-proaniggeile-o-georgiadis/"/>
        <a href="https://www.tovima.gr/2019/11/01/society/trapezes-katargountai-promitheies-kai-xreoseis/"/>
        <a href="https://www.tovima.gr/2019/11/01/finance/meioseis-gia-tis-xreoseis-trapezon-proaniggeile-o-georgiadis/"/>
        <a href="https://www.tovima.gr/2019/11/01/finance/miso-vima-piso-apo-tis-trapezes-gia-tis-promitheies/"/>
        <a href="https://www.tovima.gr/2019/10/31/finance/trapezes-anapse-kokkino-stis-ayksiseis-ton-promitheion/"/>
        <a href="https://www.tovima.gr/2019/10/31/finance/georgiadis-ypo-aystiro-elegxo-oi-kataxristikes-xreoseis-ton-trapezon/"/>
        <a href="https://www.tovima.gr/2019/10/31/opinions/sygxronoi-sailok/"/>
        <a href="https://www.tovima.gr/2019/10/25/finance/poies-trapezikes-xreoseis-tha-epanaksiologithoun-apo-tis-trapezes/"/>
        <a href="https://www.tovima.gr/2019/10/24/politics/mitsotakis-zitise-amesi-meiosi-stis-trapezikes-promitheies-gia-tis-synallages/"/>
        <a href="https://www.tovima.gr/2019/10/24/finance/oi-xreoseis-stis-synallages-sti-synantisi-mitsotaki-trapeziton/"/>
        <a href="https://www.tovima.gr/2019/10/23/politics/synantisi-mitsotaki-me-trapezites-gia-reystotita-kai-xreoseis-stous-pelates/"/>
        <a href="https://www.tovima.gr/2019/10/22/politics/tropologia-kinal-gia-kataxristikes-xreoseis-trapezon/"/>
      </related>
    </article>
  </body>
</html>