<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637766/%D8%A7%D9%86%D8%AA%D9%82%D8%A7%D8%AF-%D8%B1%D9%88%D8%B3%DB%8C%D9%87-%D8%A7%D8%B2-%D8%A7%D8%A8%D8%AA%DA%A9%D8%A7%D8%B1%D8%B9%D9%85%D9%84%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AC%D9%86%D9%88%D8%A8-%D8%B4%D8%B1%D9%82-%D8%A2%D8%B3%DB%8C%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T13:08:00+00:00"/>
    <meta property="og:title" content="انتقاد روسیه از ابتکارعمل‌های آمریکا در جنوب شرق آسیا"/>
    <meta property="og:description" content="نخست وزیر روسیه معتقد است، دکترین «منطقه آزاد هند-اقیانوس آرام» آمریکا با هدف افزایش نفوذ این کشور در منطقه جنوب شرق آسیا، مواضع اتحادیه ..."/>
  </head>
  <body>
    <article>
      <h1>
        <a href="https://www.bultannews.com/fa/news/637766/%D8%A7%D9%86%D8%AA%D9%82%D8%A7%D8%AF-%D8%B1%D9%88%D8%B3%DB%8C%D9%87-%D8%A7%D8%B2-%D8%A7%D8%A8%D8%AA%DA%A9%D8%A7%D8%B1%D8%B9%D9%85%D9%84%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AC%D9%86%D9%88%D8%A8-%D8%B4%D8%B1%D9%82-%D8%A2%D8%B3%DB%8C%D8%A7">انتقاد روسیه از ابتکارعمل‌های آمریکا در جنوب شرق آسیا</a>
      </h1>
      <h2>نخست وزیر روسیه معتقد است، دکترین «منطقه آزاد هند-اقیانوس آرام» آمریکا با هدف افزایش نفوذ این کشور در منطقه جنوب شرق آسیا، مواضع اتحادیه ...</h2>
      <address><time datetime="2019-11-03T13:08:00+00:00">03 Nov 2019, 13:08</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، دمیتری مدویدیف نخست وزیر <b>روسیه</b> اعلام کرد، آمریکا این اواخر تلاش می‌کند تا نفوذ خود در منطقه جنوب شرق آسیا، از جمله با اجرای دکترین «منطقه آزاد هند-اقیانوس آرام» را افزایش دهد، ولی این ابتکارعمل مغایر با اصول اساسی اتحادیه کشورهای جنوب شرق آسیا (آسه‌آن) بوده و مواضع آن را تضعیف می‌کند.</p>
      <p>مدویدیف در آستانه سفر به تایلند به منظور شرکت در نشست سران کشورهای عضو آسه‌آن و نشست سران کشورهای شرق آسیا در مصاحبه با رسانه‌های منطقه با اعلام این مسئله، یادآور شد: «اجرای این سیاست آمریکا با توجه به برنامه تعیین شده باید جایگزین شکل معمول همکاری‌ها بین کشورهای آسیا و اقیانوس آرام شود. ما خواستار حفظ سیستم موثر در روابط بین کشورها هستیم که در چارچوب اتحادیه کشورهای جنوب شرق آسیا (آسه‌آن) شکل گرفته و سالهای زیادی است که موثر بودن خود را اثبات کرده است. در این رابطه معتقدیم که ابتکارعمل آمریکا چالش جدی برای کشورهای منطقه بوجود می‌آورد برای این که می‌تواند مواضع این اتحادیه را تضعیف کند و موقعیت آن به عنوان نقش آفرین اصلی در حل و فصل مشکلات امنیتی منطقه را تضعیف کند.»</p>
      <p>وی افزود: «این ابتکارعمل مغایر با اصول اساسی آسه‌آن بعنوان یک اتحادیه غیروابسته و بی طرف است.»</p>
      <p>به گفته وی، روسیه قصد دارد همکاری‌های خود با همه شرکای علاقه مند رد تمامی عرصه‌ها را چه به صورت دوجانبه و چه در اتحادهای چندجانبه، با توجه به منافع ملی و منافع مشترک و حقوق بین‌الملل توسعه دهد.</p>
      <p>نخست وزیر روسیه یادآور شد که رشد مبادات بازرگانی بین روسیه و کشورهای عضو آسه‌آن نشان‌دهنده نیروی محرکه مثبت در روابط دو طرف، در شرایط دشوار در عرصه اقتصادی و تحریم‌ها علیه روسیه است.</p>
      <p>مدویدیف با اشاره به اینکه حجم مبادلات بازرگانی روسیه و کشورهای آسه‌آن تنها طی چند سال گذشته از سال 2009 تا 2013 دو برابر شده و به رقم 17.5 میلیارد دلار رسیده، افزود: «البته توان بالقوه برای توسعه همکاری‌های تجاری هنوز بیشتر از این بوده و تجارت متقابل هنوز مطابق با امکانات اقتصادی طرفین مطابقت ندارد.»</p>
      <p>وی یادآور شد، روسیه در منطقه آسیا بر هیچ کشوری اعمال فشار نمی‌کند، آنها را تهدید نمی‌کند، بلکه خواستار روابطی صادقانه و روابطی سازنده است. نخست وزیر روسیه گفت: «نقش ما در منطقه آسیا فعال و سازنده است ما خواستار مشارکت متقابل با شرکای آسیایی، داشتن روابطی سازنده بر اساس اعتماد و احترام متقابل هستیم.»</p>
      <p>به گفته وی، روسیه کشوری آسیایی-اروپایی است و بخشی غیرقابل تفکیک جامعه آسیاست و به خاطر موقعیت جغرافیایی و پیوندهای تاریخی، سیاسی، اقتصادی و فرهنگی روابط نزدیکی با کشورهای منطقه دارد و بسیار مهم است که این سیاست متقابل باشد.</p>
      <p>نخست وزیر روسیه امکان انجام مانورهای مشترک دریایی این کشور با کشورهای آسه‌آن را بعید ندانست و با اشاره به نشست مشترک برگزار شده اخیر بین وزرای دفاع کشورهای منطقه، تاکید کرد که چنین مانورهای می توانند با شکل مشترک روسیه- آسه‌آن باشد و روسیه با سایر قدرتهای بزرگ ه اقدامات مشابهی انجام می دهد و این مسئله باعث افزایش امنیت دریایی کشورهای منطقه خواهد شد.</p>
      <p>مدویدیف یادآور شد، کشتی‌های ناوگان دریای روسیه رفت رفت‌و آمدهای دائمی با کشورهای جنوب شرق آسیا دارد و سفرهای متقابل با کشورهای ویتنام، تایلند و اندونزی و مالزی به اقدام مرسوم تبدیل شده است. به گفته وی، روسیه آمادگی دارد تا به شرکای خود در جنوب شرق آسیا در زمینه‌های مدیریت منابع آبی، مبارزه با آلودگی‌های دریایی، مقابله با دزدان دریایی، حفاظت از بنادر، عملیات جستجو و نجات و پاسخ به سوانح طبیعی و به طور کلی تامین امنیت دریایی کمک کند.</p>
    </article>
  </body>
</html>