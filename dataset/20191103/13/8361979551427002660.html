<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/levin-plativ-za-movchannya-rodicham-pidozryuvanih-u-spravi-gandzyuk-sbu-novini-ukrajini-50051354.html"/>
    <meta property="og:site_name" content="НВ"/>
    <meta property="article:published_time" content="2019-11-03T13:25:00+00:00"/>
    <meta property="og:title" content="Левін платив за мовчання родичам підозрюваних у справі Гандзюк — СБУ"/>
    <meta property="og:description" content="За вказівкою одного з підозрюваних в організації вбивства Катерини Гандзюк Олексія Левіна, який перебуває в міжнародному розшуку, платили родичам підозрюваних за їх мовчання."/>
  </head>
  <body>
    <article>
      <h1>Левін платив за мовчання родичам підозрюваних у справі Гандзюк — СБУ</h1>
      <h2>За вказівкою одного з підозрюваних в організації вбивства Катерини Гандзюк Олексія Левіна, який перебуває в міжнародному розшуку, платили родичам підозрюваних за їх мовчання.</h2>
      <address>
        <time datetime="2019-11-03T13:25:00+00:00">03 Nov 2019, 13:25</time>
      </address>
      <p>Про це під час круглого столу повідомив перший заступник начальника Головного слідчого управління СБУ Віталій Маяков, передає <a href="https://hromadske.ua/posts/ridnim-pidozryuvanih-u-spravi-gandzyuk-peredavalisya-groshi-vid-levina-za-movchannya-sbu">hromadske</a>.</p>
      <p>Маяков заявив, що гроші надходили задля «мовчання підозрюваних», але фінансування наразі зупинено.</p>
      <p>Він додав, що «те, що фінансував Мангер безпосередньо, доказів не отримано, а те, що кошти надходили по команді Левіна, такі докази є».</p>
      <p>У підозрі ймовірному замовнику нападу на Катерину Гандзюк Владиславу Мангеру йшлося про те, що він разом з Олексієм Левіним здійснював фінансування родичів інших підозрюваних.</p>
      <p>31 липня 2018 року в Херсоні на активістку було скоєно напад. Її облили сірчаною кислотою, в результаті вона отримала хімічні опіки тулуба, руки і обличчя (більше 35% тіла). <a href="https://nv.ua/ukr/ukraine/events/pomerla-aktivistka-katerina-handzjuk-2504839.html">Катерина Гандзюк померла</a> в лікарні 4 листопада.</p>
      <p>Покровський райсуд Дніпропетровської області затвердив угоду зі слідством обвинувачених у вбивстві громадської активістки Катерини Гандзюк і <a href="https://nv.ua/ukr/ukraine/politics/vbivstvo-gandzyuk-obvinuvachenim-vinesli-virok-50025718.html">призначив їм покарання.</a> Підозрювані отримали від трьох до шести років ув’язнення.</p>
      <p>Через рік після нападу на Гандзюк правоохоронці так і не назвали справжніх замовників вбивства.</p>
    </article>
  </body>
</html>