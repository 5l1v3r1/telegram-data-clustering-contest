<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637761/%DA%86%D8%A7%D9%BE-%D9%87%D9%81%D8%AA%D9%85-%D9%85%D8%AC%D9%85%D9%88%D8%B9%D9%87-%D8%B7%D9%87%D8%B1%D8%A7%D9%86-%D9%82%D8%AF%DB%8C%D9%85-%D8%A8%D9%87-%D8%A8%D8%A7%D8%B2%D8%A7%D8%B1-%D9%86%D8%B4%D8%B1-%D8%A2%D9%85%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T13:03:00+00:00"/>
    <meta property="og:title" content="چاپ هفتم مجموعه طهران قدیم به بازار نشر آمد"/>
    <meta property="og:description" content="انتشارات معین چاپ هفتم مجموعه «طهران قدیم» اثر جعفر شهری را منتشر و راهی بازار نشر کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637761/%DA%86%D8%A7%D9%BE-%D9%87%D9%81%D8%AA%D9%85-%D9%85%D8%AC%D9%85%D9%88%D8%B9%D9%87-%D8%B7%D9%87%D8%B1%D8%A7%D9%86-%D9%82%D8%AF%DB%8C%D9%85-%D8%A8%D9%87-%D8%A8%D8%A7%D8%B2%D8%A7%D8%B1-%D9%86%D8%B4%D8%B1-%D8%A2%D9%85%D8%AF">چاپ هفتم مجموعه طهران قدیم به بازار نشر آمد</a>
      </h1>
      <h2>انتشارات معین چاپ هفتم مجموعه «طهران قدیم» اثر جعفر شهری را منتشر و راهی بازار نشر کرد.</h2>
      <address><time datetime="2019-11-03T13:03:00+00:00">03 Nov 2019, 13:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مجموعه ۵ جلدی «<b>طهران قدیم</b>» اثر جعفر شهری به‌تازگی توسط<b> انتشارات معین</b> به چاپ هفتم رسیده است. چاپ اول این‌مجموعه ۱۵ سال پیش عرضه شده بود.</p>
      <p>کتاب طهران قدیم، دارای اطلاعاتی درباره وقایع، آداب و رسوم و مشاغل در تهران است و بسیاری از مطالبش دربرگیرنده خاطرات ایام کودکی نویسنده هستند. شهری بر واقعی‌بودن مطالب این کتاب تاکید داشته و آنها را دائره‌المعارفی درباره تهران عنوان می‌کند.</p>
      <p>این‌پژوهشگر در چهار جلد اول، به محلات تهران و حدود آن‌ها، انواع پیشه‌ها، برخی عمارات، تعزیه‌خوانی و عزاداری محرم، پهلوانان مشهور، برخی از مظاهر تمدن جدید، مساجد، بقاع، نمایش، قهوه‌خانه‌ها، انواع سرگرمی‌ها، طب و طبابت، جشن‌ها، نوروز، نذورات، مراسم مربوط به خواستگاری، اسامی ماه‌های شمسی و قمری، برخی از احکام دینی، علوم غریبه، سنن و عقائد، تعلیم و تربیت کودکان، آرایش و پوشش و رفتار مردم پرداخته است.</p>
      <p>جلد پنجم «طهران قدیم» هم به موضوع آشپزی تهرانی‌های قدیم اختصاص دارد و در آن، از انواع اطعمه و اشربه، مربا، ترشیجات و خواص خوراکی‌ها نوشته شده و دستورالعمل تهیه انواع غذاها با ذکر جزئیات شرح داده شده است.</p>
      <p>برخی از منتقدان، این کتاب را نوعی دانشنامه فرهنگ و زبان عامیانه مردم تهران در آغاز قرن بیستم دانسته‌اند و با آثار هدایت در فولکلور قابل مقایسه دانسته‌اند. شهری به شرح آیین‌ها و مراسمی توجه کرده که برخی از آنها امروزه برگزار نمی‌شوند و از مشاغلی یاد کرده که دیگر وجود ندارند.</p>
      <p>مجموعه ۵ جلدی این‌کتاب با قطع وزیری، در یک قاب کلی، با مجموع قیمت ۶۰۰ هزار تومان منتشر شده است.</p>
    </article>
  </body>
</html>