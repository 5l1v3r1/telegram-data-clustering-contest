<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/international/stariy-tovar-u-noviy-obgortci-328207_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T13:51:00+00:00"/>
    <meta property="og:title" content="Старий товар у новій обгортці"/>
    <meta property="og:description" content="Україна і альянс вирішили провести ребрендинг програми співробітництва.  "/>
  </head>
  <body>
    <article>
      <h1>Старий товар у новій обгортці</h1>
      <h2>Україна і альянс вирішили провести ребрендинг програми співробітництва.  </h2>
      <address><time datetime="2019-11-03T13:51:00+00:00">03 Nov 2019, 13:51</time> by <a rel="author" href="https://dt.ua/author/vladimir__kravchenko" target="_blank">Володимир Кравченко</a></address>
      <p>
        <b>Не минуло й року після обстрілу та захоплення росіянами українських військових кораблів і полону наших моряків, як у Брюсселі вирішили надіслати Україні "потужний сигнал підтримки". І відправили до Києва та Одеси членів Північноатлантичної ради — основного органу ухвалення політичних рішень у НАТО. </b>
      </p>
      <p>"Групу підтримки" було посилено кораблями країн — членів альянсу: до Одеси зайшли чотири мінні тральщики 2-ї постійної протимінної групи, що патрулює Середземне море. </p>
      <p>"Потужний сигнал підтримки суверенітету та територіяльної цілісності України, права Києва мати безперешкодний доступ до українських портів в Азовському морі та свободи судноплавства", — так дещо претензійно казали про відвідування Північноатлантичною радою нашої країни представники альянсу. Та чи була, крім самого факту прибуття, ще якась додана вартість для України? </p>
      <p>На засіданні комісії Україна—НАТО (КУН) на рівні послів, що відбулося в рамках цього візиту за участі Володимира Зеленського, обговорювалися реформи в сфері безпеки та імплементація закону про національну безпеку, а також звіт про виконання Комплексного пакета допомоги (КПД) за 2018 рік. Крім цього, ішлося про ситуацію в Криму і Донбасі, <a href="https://dt.ua/internal/viyna-i-diryaviy-oboronniy-potenciyal-327406_.html">розведення військ та дії Росії</a>. </p>
      <p>У спільній заяві, ухваленій після завершення засідання КУН, НАТО констатувало, що Крим — це Україна. </p>
      <p>Нагадало РФ про необхідність повернути захоплені українські кораблі та дотримуватися міжнародних зобов'язань і свободи судноплавства. Привітало початок розведення військ. Підтвердило підтримку врегулювання конфлікту дипломатичними засобами відповідно до Мінських угод. Заявило, що Росія несе особливу відповідальність за імплементацію цих угод і закликало Москву припинити політичну, фінансову та військову підтримку воєнізованих формувань у Донецькій і Луганській областях. </p>
      <p>НАТО також наголосило на необхідності реформ, у тому числі й у секторі безпеки та оборони. При цьому на пресконференції генсек альянсу Єнс Столтенберг звернув особливу увагу на закон про СБУ, що давно став однією з серйозних проблем України: жоден із законопроєктів не відповідає повною мірою тому, що в НАТО вважають "кращими євроатлантичними практиками". Тому саме від проведення реформ багато в чому й залежить майбутнє політики євроатлантичної інтеграції. </p>
      <p>Хочеться сподіватися, що візит до нашої країни послів альянсу й справді підсилить взаємодію України з НАТО в Азово-Чорноморському регіоні, в якому домінує Росія, і зробить ефективнішим захист нашої країни від російської агресії. І все ж таки післясмак від цього візиту трохи гірчить. Може тому, що ще на етапі підготовки візиту НАТОвської делегації деякі "сигнали підтримки" було подано аж ніяк не Україні. </p>
      <p>Наприклад, важко розгледіти підтримку в тому, що, наприклад, коли українська сторона, за інформацією DT.UA, пропонувала організувати в Одесі зустріч генсека НАТО зі звільненими українськими моряками, з НАТО відповіли відмовою. Основним противником, за інформацією джерел, виявилася Франція, яка не хоче дратувати Росію зустріччю, що, на думку Парижа, може "зірвати мирний процес і негативно вплинути на організацію переговорів у нормандському форматі". </p>
      <p>Не обійшлося без проблем і зі спільною заявою КУН: традиційного для подібних зустрічей підсумкового документа могли й не ухвалити, обмежившись лише заявою генсека альянсу. У день прильоту НАТОвської делегації в Україну (і водночас день прибуття до Угорщини Владіміра Путіна) керівник угорського МЗС Петер Сіярто на Євразійському саміті в Будапешті гордо заявляв, що його країна блокує ухвалення документа, оскільки в тексті не враховано її пропозицій щодо захисту прав угорської меншини в Закарпатті. </p>
      <p>Українська сторона була категорично проти згадування закону України про освіту в спільній заяві. І все ж таки підсумковий документ КУН з'явився. П.Сіярто заявив, що Будапешт зняв своє вето, оскільки угорські пропозиції до документа були враховані "в останній момент". </p>
      <p> За інформацією DT.UA, позиція Києва змінилася після зустрічі тет-а-тет Зеленського і Столтенберга. У результаті НАТО закликало Київ повністю реалізувати рекомендації Венеційської комісії до закону про освіту, а Україна у свою чергу "<b>висловила готовність</b> це виконати". </p>
      <p>Однак в умовах російсько-української війни наша країна потребує не тільки підтримки на рівні політичних декларацій, а й практичної допомоги. А тут не все так райдужно, як уявляє Є.Столтенберг. Він з гордістю говорить про допомогу, яку надає альянс Україні через трастові фонди й радників. Проте за винятком небагатьох сфер — медичної реабілітації, утилізації радіоактивних відходів, кібербезпеки — практичне сприяння нашій країні є незначним. </p>
      <p>Так, за інформацією DT.UA, триває криза з направленням радників з питань проведення реформ у секторі безпеки та модернізації ЗСУ до представництва НАТО в Україні: країни — члени альянсу не поспішають заповнювати вакансії. У результаті знижується ефективність допомоги НАТО в роботі над упровадженням у нашій країні підходів трансатлантичної організації в армії і на флоті. </p>
      <p>Є проблеми і з трастовими фондами, створеними свого часу, щоб допомогти Україні в критично важливих сферах безпеки та оборони. Нагадаємо, що це модернізація системи командування, управління, комунікації та комп'ютеризації (C4); логістика й стандартизація ЗСУ; кібербезпека; перепідготовка та соціяльна адаптація військовослужбовців; медична реабілітація; протидія саморобним вибуховим пристроям і знешкодження вибухонебезпечних предметів; утилізація радіоактивних відходів; знищення звичайних боєприпасів, стрілецької й легкої зброї та мін. </p>
      <p>Наповнюваність цих фондів (а країни — члени НАТО перераховують гроші на добровільній основі) змушує бажати кращого, що негативно позначається на їхній ефективності. До того ж ці програми наближаються до завершення (зокрема, перший етап роботи трастового фонду з кібербезпеки завершено, а відкриття наступного погодити поки що не вдалося), а нових ніхто не пропонує. Понад те: деякі країни починають порушувати у Брюсселі питання про можливе закриття трастових фондів для України. </p>
      <p>Пропонуючи політичну підтримку, Північноатлантична рада не привезла до  Києва жодної нової ідеї, здатної перезапустити співробітництво України і НАТО: у Брюсселі, вочевидь, вважають, що для підтримки нашої країни достатньо вже самого факту приїзду послів. Згадану ж Є.Столтенбергом і В.Зеленським програму "Один партнер — один план" (ОПОП), про яку домовилися на засіданні КУН, складно назвати новою ініціятивою. Адже насправді формат співробітництва, який уже не перший місяць обговорюють у Києві та Брюсселі, в нинішньому вигляді є лише ребрендингом Комплексного пакета допомоги (КПД). </p>
      <p>Коли 2016 року запускали КПД, про нього казали, що це нова якісна форма відносин Україна—НАТО, що дана ініціятива альянсу об'єднає радників і трастові фонди в один пакет. Коли ж сьогодні мова заходить про ОПОП, то повторюють практично ті самі слова: ініціятива має під однією "парасолькою" "поєднати різні формати, щоб краще сконцентруватися на пріоритетах нашої роботи, зробивши їх більш скоординованими та впорядкованими". </p>
      <p>Західні партнери не вперше продають Києву старий товар у новій обгортці, користуючись тим, що до влади приходять неофіти, які потребують гучних дипломатичних "проривів". По суті ж, "Один партнер — один план" — це чергове систематизування старого. Наразі про жодну спільну дорожню карту з адаптації стандартів НАТО не йдеться. </p>
      <p>Несуттєвою відмінністю цього формату від КПД можна вважати скорочення кількості пріоритетів — з тринадцяти до п'яти (ці пункти ще визначають). Україна поки що розглядає наступні п'ять пріоритетів: реформа сектора оборони та безпеки; демократичний громадянський контроль; професійна військова освіта та розвиток напряму цивільних фахівців у сфері сектора безпеки та оборони; національна система стійкості; людиноцентричність безпеки. </p>
      <p>Планується, що після запуску ОПОП цю програму в Брюсселі координуватиме Марчін Кожел, який кілька років тому очолював Офіс зв'язку НАТО в Україні. Очікується, що ініціятива "Один партнер — один план" буде не тільки для України, а й для інших країн-партнерів. Наразі ж програму хочуть обкатати на нашій країні. Але якщо для інших партнерів НАТО це буде прогрес, то для України — лише повторення пройденого. </p>
      <p>Якщо аргументи прибічників ОПОП, які прагнуть оптимізувати співробітництво України і НАТО, ще можна зрозуміти, то озвучена Зеленським пропозиція зробити нашу країну учасником Програми розширених можливостей (ПРМ) і тим самим вийти "на новий рівень співробітництва", викликає здивування. Адже логіка Програми, орієнтованої на взаємосумісність важливих партнерів альянсу, суперечить політиці Києва, який декларує вступ України до альянсу. </p>
      <p>Ще за часів адміністрації Петра Порошенка Київ наполегливо й безуспішно домагався участі нашої країни в цій програмі. Однак в офісі Зеленського також вирішили заговорити про це з альянсом. Чому? За однією з версій тому, що це особистий пріоритет заступника міністра закордонних справ України Єгора Божка (він, до речі, основний кандидат на посаду очільника представництва України при НАТО). А оскільки мало хто з Офісу президента розбирається в справжній цінності ПРМ, то на Банковій підхопили й озвучили цю ідею попередньої влади. </p>
      <p>Та хоч скільки б ініціятив оголошували і хоч до яких платформ приєднувався б Київ, головне — це <a href="https://dt.ua/internal/stiykiy-olov-yaniy-diplomat-327403_.html">виконання "домашнього завдання"</a>: економічні та політичні перетворення, боротьба з корупцією, реформа судової системи й сектора безпеки. Саме ця робота, в якій об'єднаються і політики, і "пересічні" українці, й відчинить Україні двері до НАТО.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>