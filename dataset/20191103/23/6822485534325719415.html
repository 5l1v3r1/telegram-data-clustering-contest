<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812213.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T23:04:00+00:00"/>
    <meta property="og:title" content="دریافت مجوز برای توسعه صادرات برق"/>
    <meta property="og:description" content="به گزارش مهر، محمدحسن متولی‌زاده، مدیرعامل توانیر در مراسم اختتامیه نوزدهمین نمایشگاه بین‌المللی صنعت برق ایران گفت: اقتصاد برق مهم ترین چالش این صنعت است و بی شک نیازمند تعامل و همکاری بخش خصوصی و دولتی است. برای رونق صنعت برق بازارهای جدید و متفاوتی را شناسایی کردیم و مقدمات حضور در آن نیز  فراهم شده است. طبق توافقی که بین ایران و برخی از همسایگان آن شکل گرفته است قرار شد تا بخشی از مطالبات برقی ایران به صورت تجهیز در اختیار کشورهای هدف قرار گیرد."/>
  </head>
  <body>
    <article>
      <h1>دریافت مجوز برای توسعه صادرات برق</h1>
      <address>
        <time datetime="2019-11-03T23:04:00+00:00">03 Nov 2019, 23:04</time>
      </address>
      <p>مدیرعامل توانیر گفت: طبق توافقی که بین ایران و برخی از همسایگان آن شکل گرفته است قرار شد تا بخشی از مطالبات برقی ایران به صورت تجهیز در اختیار کشورهای هدف قرار گیرد.</p>
      <p>به گزارش مهر، محمدحسن متولی‌زاده، مدیرعامل توانیر در مراسم اختتامیه نوزدهمین نمایشگاه بین‌المللی صنعت برق ایران گفت: اقتصاد برق مهم ترین چالش این صنعت است و بی شک نیازمند تعامل و همکاری بخش خصوصی و دولتی است. برای رونق صنعت برق بازارهای جدید و متفاوتی را شناسایی کردیم و مقدمات حضور در آن نیز  فراهم شده است. طبق توافقی که بین ایران و برخی از همسایگان آن شکل گرفته است قرار شد تا بخشی از مطالبات برقی ایران به صورت تجهیز در اختیار کشورهای هدف قرار گیرد.</p>
      <p>وی با اشاره به اینکه یکی از اهداف ما برای بازارهای جدید افزایش و توسعه صادرات برق به کشورهای منطقه است، ادامه داد: درخواستی برای اجرای این هدف به مراجع قانونی ارسال و مجوز آن دریافت شده است که براساس این مجوز شرکت توانیر مسئولیت این مهم و پوشش این خدمات را بر عهده می گیرد.</p>
      <p>مدیرعامل شرکت توانیر با اشاره به افزایش تعامل میان وزارت نیرو و فعالان بخش خصوصی صنعت برق، تاکید کرد: یکی از مشکلات ما تامین منابع برای ایجاد زیرساخت شهرک‌های صنعتی است. با همکاری سازمان برنامه و بودجه درصدد استفاده از مشارکت عمومی برای احداث تجهیزات برقی لازم در شهرک‌های صنعتی هستیم تا با همکاری بخش خصوصی شاهد رونق هر چه بیشتر تولید داخلی و پیشرفت سریعتر پروژه‌های برقی لازم در شهرک‌های صنعتی باشیم.</p>
      <p>وی به مسئله عرضه و تقاضا برای خرید و فروش برق اشاره کرد و گفت: این آمادگی از سوی توانیر وجود دارد تا از این عرصه خارج و این مهم را از طریق بورس در اختیار بخش خصوصی قرار بدهد.</p>
    </article>
  </body>
</html>