<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812218.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T23:34:00+00:00"/>
    <meta property="og:title" content="عبدالمهدی: دولت در انجام اصلاحات در عراق جدی است"/>
    <meta property="og:description" content=" به گزارش مهر به نقل از شبکه سومریه، دفتر عادل عبدالمهدی نخست وزیر عراق روز یکشنبه در بیانیه ای از دیدار وی با هیاتی از مجلس نمایندگان آمریکا به ریاست «آدم اسمیت» نماینده دموکرات و رئیس کمیسیون نیروهای مسلح این مجلس خبر داد."/>
  </head>
  <body>
    <article>
      <h1>عبدالمهدی: دولت در انجام اصلاحات در عراق جدی است</h1>
      <address>
        <time datetime="2019-11-03T23:34:00+00:00">03 Nov 2019, 23:34</time>
      </address>
      <p>نخست وزیر عراق روز یکشنبه در دیدار با هیاتی از مجلس نمایندگان آمریکا در بغداد بر جدی بودن دولتش برای انجام اصلاحات در عراق تاکید کرد.</p>
      <p> به گزارش مهر به نقل از شبکه سومریه، دفتر عادل عبدالمهدی نخست وزیر عراق روز یکشنبه در بیانیه ای از دیدار وی با هیاتی از مجلس نمایندگان آمریکا به ریاست «آدم اسمیت» نماینده دموکرات و رئیس کمیسیون نیروهای مسلح این مجلس خبر داد.</p>
      <p>بنا بر این بیانیه، در دیدار عبدالمهدی و هیات آمریکایی پیرامون روابط دو کشور و راهکارهای تقویت همکاری های دوجانبه و حمایت از طرح ها و اقدامات اصلاحی دولت عراق بحث و رایزنی شد.</p>
      <p>این بیانیه می افزاید که عبدالمهدی ضمن تاکید بر روابط مطلوب با ایالات متحده و کشورهای عربی و منطقه ای افزود: دولت از آغاز تشکیل خود در خصوص انجام اصلاحات جدی است و به اجرای طرح ها و اقدامات خود در این زمینه ادامه می دهد و لوایح متعددی را در راستای پاسخگویی به حقوق و مطالبات مردم عراق برای اصلاح ساختاری سیاسی و اقتصادی و تحقق زندگی کرامت مندانه ارائه کرده است.</p>
      <p>عبدالمهدی همچنین افزود که دولت عراق برای افزایش فرصت های شغلی و جذب سرمایه گذاری ها و تامین فضای امن و پایدار برای پیشبرد روند بازسازی و آبادانی و اشتغالزایی برای جوانان ادامه می دهد.</p>
    </article>
  </body>
</html>