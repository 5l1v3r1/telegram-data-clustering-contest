<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/739748"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T23:00:00+00:00"/>
    <meta property="og:title" content="ครูกระอักต่อประกันเงินกู้ช.พ.ค."/>
    <meta property="og:description" content="สมาคมครูชนบทจังหวัดชัยภูมิ เผย ข้าราชการครูกระอักต่อประกันเงินกู้ช.พ.ค. โวยสกสค.คิดช้าไม่ช่วยต่อรอง"/>
  </head>
  <body>
    <article>
      <h1>ครูกระอักต่อประกันเงินกู้ช.พ.ค.</h1>
      <address>
        <time datetime="2019-11-03T23:00:00+00:00">03 Nov 2019, 23:00</time>
      </address>
      <p>
        <b>สมาคมครูชนบทจังหวัดชัยภูมิ เผย ข้าราชการครูกระอักต่อประกันเงินกู้ช.พ.ค. โวยสกสค.คิดช้าไม่ช่วยต่อรอง</b>
      </p>
      <p>วันนี้ (4 พ.ย.) นายสานิตย์ พลศรี นายกสมาคมครูชนบทจังหวัดชัยภูมิ กล่าวถึงกรณีที่สำนักงานคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) และธนาคารออมสิน กำลังสรรหาบริษัทประกันสินเชื่อเงินกู้โครงการสวัสดิการเงินกู้การฌาปนกิจสงเคราะห์ช่วยเหลือเพื่อนครูและบุคลากรทางการศึกษา (ช.พ.ค.) และระหว่างนี้ได้ขอให้บริษัททิพยประกันภัย ต่ออายุกรรมธรรม์ที่ครบอายุไปอีก 1 ปี ตามเงื่อนไขเดิมนั้น ขณะนี้ทราบว่าบ.ทิพยประกันภัย ได้ขอคิดเบี้ยประกันอัตราใหม่ จากเดิมร้อยละ 0.62 เป็น 0.84 เพราะเป็นการต่อสัญญาแค่ 1 ปี และผู้เอาประกันก็มีอายุเฉลี่ยมากขึ้น 9 ปี ส่วนผู้กู้ที่มีอายุตั้งแต่ 65-74 ปี จะคิดเพิ่มจากร้อยละ 0.62 เป็น 1.176 และยังไม่รวมค่าอาการแสตมป์อีกร้อยละ 0.4 ที่ผู้เอาประกันต้องจ่ายเองด้วย<br/><br/>นายสานิตย์ กล่าวต่อไปว่า จากตัวเลขดังกล่าวตนมองว่าในภาวะเช่นนี้เป็นการขูดเลือดขูดเนื้อครู คนที่ลำบากอยู่แล้วก็จะยิ่งลำบากขึ้นไปอีก และยิ่งล่าสุดเมื่อวันที่ 29 ต.ค.ที่ผ่านมา นายดิสกุล เกษมสวัสดิ์ ปฎิบัติหน้าที่เลขาธิการ สกสค.คนใหม่ ยังแจ้งเรื่องนี้ให้ผอ.สำนักงาน สกสค.จังหวัดทั่วประเทศ ได้ประชาสัมพันธ์ให้ผู้กู้ได้ทราบเพื่อดำเนินการตามแนวทางดังกล่าวตนยิ่งรู้สึกสงสารเพื่อนครู เพราะแทนที่สำนักงาน สกสค.จะช่วยต่อรอง หรือรีบหาบริษัทประกันภัยที่มีข้อเสนอที่เป็นประโยชน์กับเพื่อนครูก็ไม่ทำ แต่กลับให้ผอ.สกสค.จังหวัดรีบแจ้งให้ครูดำเนินการตามที่บริษัทเสนอมา<br/><br/>“ ครูไม่ใช่ว่าจะมีเงินเหลือเฟือ แม้แต่เงินที่จะชำระเบี้ยประกันก็ต้องกู้จากออมสินเพิ่มขึ้นอีก ครูคงเป็นหนี้ไปจนวันตาย แล้ว สกสค.จะยอมให้บริษัทประกันเอารัดเอาเปรียบครูอีกหรือ อยากถามว่ารมว.ศึกษาธิการ คิดอย่างไร และขอถามต่ออีกว่าสกสค. ทำไมไม่รีบดำเนินการ ปล่อยให้ปัญหาการต่อประกันคาราคาซังมาจนถึงวันขาดอายุ หรือมีอะไรแอบแฝง” นายสานิตย์ กล่าว.</p>
    </article>
  </body>
</html>