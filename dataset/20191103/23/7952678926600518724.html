<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=378&amp;docID=327219&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-03T23:54:00+00:00"/>
    <meta property="og:title" content="נצמדה למובילות: 1:2 לסוסיאדד בגרנאדה"/>
    <meta property="og:description" content="שער דרמטי של פורטו (89) העלה את הפתעת העונה למקום ה-3"/>
  </head>
  <body>
    <article>
      <h1>נצמדה למובילות: 1:2 לסוסיאדד בגרנאדה</h1>
      <h2>שער דרמטי של פורטו (89) העלה את הפתעת העונה למקום ה-3</h2>
      <address><time datetime="2019-11-03T23:54:00+00:00">03 Nov 2019, 23:54</time> by <a rel="author">מערכת אתר ערוץ הספורט</a></address>
      <p>אחרי ההפסד של ברצלונה והתיקו של ריאל מדריד, המחזור ה-12 בליגה הספרדית נמשך היום (ראשון), כאשר במשחק המרכזי ריאל סוסיאדד המפתיעה המשיכה בעונה החלומית שלה, ניצחה 1:2 בדרמטיות בחוץ את גרנאדה ועלתה למקום השלישי. עוד קודם לכן, ויאדוליד סיבכה את מאיורקה עם ניצחון 0:3 ביתי.</p>
      <p>
        <b>גרנאדה - ריאל סוסיאדד 2:1</b>
      </p>
      <p>שתי המפתיעות הגדולות של העונה עד כה נפגשו לקרב ראש בראש. ניצחון היה שווה לגרנאדה עלייה למקום הראשון, אבל היא לא עמדה בלחץ, וסיימה את ההתמודדות הזאת ללא נקודות ועם ירידה למקום השישי בטבלה.</p>
      <p>הסיפור כאן הוא ללא ספק סוסיאדד. פורטו המצוין, שהגיע בקיץ מג'ירונה, העלה את האורחים ליתרון מוצדק בדקה ה-21. ואדייו גרנאדה איזן בדקה ה-36, אבל לקראת הסיום הגיעה הדרמה. בדקה ה-89 עדנאן ינוזאי המחליף מצא את פורטו, שהשלים צמד גדול וסידר לקבוצתו ניצחון.</p>
      <p>סוסיאדד שלישית עם 22 נקודות, בדיוק אותו מספר נקודות כמו לברצלונה ולריאל מדריד, שמחזיקות ביחס שערים טוב יותר.</p>
      <figure>
        <iframe data-src="https://twitter.com/RealSociedad/status/1191111535147524096?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>ויאדוליד - מאיורקה 0:3<br/><br/></b>ניצחון שני ברציפות בבית לקבוצה של סרחיו מריאנו, שפותחת, לפחות זמנית, פער של שמונה נקודות מהקו האדום. המארחים קיוו לחגוג בצורה אחרת את המשחק ה-1,000 בליגה הראשונה, אבל ספגו שער במחצית הראשונה ועוד שניים בשנייה ויכולים לרדת אל מתחת לקו האדום.</p>
      <p>חמש דקות להפסקה חואקין פרננדס הגיע לקרן של מיצ'ל ונגח בעוצמה פנימה את הראשון של הקבוצה הביתית. שער ליגה ראשון העונה לקשר בן ה-23. אנס אונל הכפיל מהנקודה הלבנה בדקה ה-50 אחרי שהוכשל ברחבה על ידי פאברי וסנדרו חתם עם בעיטה אדירה בתוספת הזמן. משחק שלישי ללא ניצחון לאורחים בליגה, לאחר ה-0:1 המפתיע על ריאל.</p>
      <figure>
        <iframe data-src="https://twitter.com/LaLigaEN/status/1190976110848364546?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>ויאריאל - אתלטיק בילבאו 0:0</b><br/>משחק אמצע טבלה קלאסי, בין הצוללת הצהובה לבין הבאסקים. המארחת הגיעה לאחר ההפסד בשבוע שעבר לאייבר, הקבוצה של גאיזקה גאריטנו הרשימה עם 0:3 על אספניול.</p>
      <p>ויאריאל שלטה ברוב שלבי המשחק, החזיקה יותר בכדור וגם הגיעה ליותר מצבים מול השער (6 בעיטות למסגרת לעומת 2 בלבד של בילבאו), אך בסופו של דבר לא היתה מדויקת והמשחק הסתיים בתיקו 0:0.</p>
      <p>חלוקת הנקודות קובעת סטטוס קוו גם בטבלה: הצהובה נשארת שביעית, בילבאו מיד אחריה במקום השמיני עם נקודה פחות.</p>
      <figure>
        <iframe data-src="https://twitter.com/Eng_Villarreal/status/1191004654127239169?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>אוסאסונה - אלאבס 2:4</b><br/>ניצחון מרשים לקבוצה של יאגובה ארסאטה, שמשיגה משחק שלישי ברציפות ללא הפסד ומתקבעת במקום השמיני בטבלה. צ'ימי אווילה פתח את המשחק היטב, עם בישול לרובן גארסיה (20) ושער משלו (26) שפתחו את המשחק נהדר עבור המארחת. אלאבס השיבה מלחמה עם שער של ויקטור לגארדיה (27), אבל שש דקות בתוספת הזמן של המחצית הראשונה רוברטו טורס דייק מהנקודה הלבנה וקבע 1:3 בהפסקה.</p>
      <p>שש דקות בתוך המחצית השנייה, אקס ארסנל לוקאס פרז דייק בפנדל משלו והוריד ל-3:2, אבל זה פער שהחזיק ארבע דקות בלבד: פנדל שלישי במשחק נשרק, הפעם לטובת המארחת, וחואן וייאר קבע 2:4, תוצאה שהחזיקה מעמד עד הסיום. אלאבס עם משחק שלישי ללא ניצחון, והיא רק שלוש נקודות מעל הקו האדום.</p>
      <figure>
        <iframe data-src="https://twitter.com/CAOsasuna/status/1191036670101086213?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>סלטה ויגו - חטאפה 1:0</b><br/>הקהל הביתי בבלאיידוס ראה את הקבוצה שלו סופרת הפסד חמישי בשישה משחקים ונותרת מתחת לקו האדום, מרחק שתי נקודות מחוף מבטחים. השער היחידי במשחק הגיע בדקה ה-37 כשג'וזף איידו איבד כדור קרוב לרחבה, קנדי דהר כל הדרך לשער וסיים בבעיטה אלכסונית. הקבוצה מפאתי מדריד נדבקה לפסגה עם ניצחון רביעי בחמישה משחקים. אגב, מיד לאחר ההפסד, המאמן פראן אסקריבה פוטר מסלטה ויגו.</p>
      <p><b>תוצאה נוספת:</b> לגאנס - אייבר 2:1</p>
    </article>
  </body>
</html>