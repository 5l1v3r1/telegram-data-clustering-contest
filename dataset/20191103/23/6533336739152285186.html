<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/immobile-fa-100-lazio-torna-vincere-nbsp-san-siro-contro-milan-218034.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-03T23:17:33+00:00"/>
    <meta property="og:title" content="Immobile fa 100, la lazio torna a vincere a san siro contro il milan dopo 30 anni-pioli..."/>
    <meta property="og:description" content="IMMOBILE FA 100, LA LAZIO TORNA A VINCERE A SAN SIRO CONTRO IL MILAN DOPO 30 ANNI – LA BANDA INZAGHI AGGANCIA ATALANTA E CAGLIARI AL QUARTO POSTO – PER PIOLI SECONDA SCONFITTA IN QUATTRO PARTITE SULLA PANCHINA ROSSONERA: “DA LEAO MI ASPETTAVO DI PIU'. MA LA SQUADRA E’ IN CRESCITA..&quot;(SE LO DICE LUI)"/>
  </head>
  <body>
    <article>
      <h1>Immobile fa 100, la lazio torna a vincere a san siro contro il milan dopo 30 anni-pioli...</h1>
      <address>
        <time datetime="2019-11-03T23:17:33+00:00">03 Nov 2019, 23:17</time>
      </address>
      <p>
        <b><b>IMMOBILE FA 100, LA LAZIO TORNA A VINCERE A SAN SIRO CONTRO IL MILAN DOPO 30 ANNI – LA BANDA INZAGHI AGGANCIA ATALANTA E CAGLIARI AL QUARTO POSTO – </b>PER PIOLI SECONDA SCONFITTA IN QUATTRO PARTITE SULLA PANCHINA ROSSONERA: “DA LEAO MI ASPETTAVO DI PIU'. MA LA SQUADRA E’ IN CRESCITA.."(SE LO DICE LUI)</b>
      </p>
      <hr/>
      <p><b>Da</b> <a href="http://www.corrieredellosport.it/">www.corrieredellosport.it</a></p>
      <figure>
        <a href="https://www.dagospia.com/mediagallery/Dago_fotogallery-254459/1233198.htm">
          <img src="https://cdn-static.dagospia.com/img/foto/11-2019/immobile-100-1-1233198.jpg"/>
        </a>
        <figcaption>immobile 100 - 1</figcaption>
      </figure>
      <p>Immobile la apre (centesimo gol con la maglia biancoceleste), Correa la chiude. Dopo 30 anni la Lazio torna a vincere contro il Milan a San Siro in campionato. Un'impresa storica, che vale anche l'aggancio ad Atalanta e Cagliari al quarto posto. Fa festa Inzaghi, abile nella gestione delle risorse in un secondo tempo brutto e confuso. Si dispera Pioli, che dopo il pareggio momentaneo di Piatek (con l'aiuto decisivo di Bastos) prova a vincerla inserendo Leão al posto di Paquetá infilando invece la seconda sconfitta in quattro partite sulla panchina rossonera.</p>
      <p>
        <b>La traversa della Lazio spaventa il Milan</b>
      </p>
      <p>In avvio il tecnico rossonero conferma <b>Duarte</b> in difesa al fianco di <b>Romagnoli</b>. In mezzo c'è <b>Krunic</b> al posto di <b>Kessie</b>, mentre in avanti <b>Castillejo</b> sostituisce l'infortunato <b>Suso</b>. Dall'altra parte, Inzaghi ridisegna la formazione con <b>Radu</b> per <b>Luis Felipe</b>, il rientro di <b>Lucas Leiva</b> a centrocampo e <b>Correa</b> al fianco di Immobile in attacco. Subito aggressiva, la <b>Lazio</b> prova a sorprendere il <b>Milan</b> con una pressione alta e continua.</p>
      <p>Al 4' un errore in appoggio di <b>Paquetá</b> fa scattare il contropiede biancoceleste, con <b>Donnarumma</b> bravo a respinge il diagonale di Immobile. Con il passare dei minuti cresce la squadra di Pioli, spinta da un propositivo Castillejo. Al 21' è ottimo l'assist per Paquetá, ma il tiro del brasiliano è troppo lento. La partita si accende all'improvviso e sull'azione successiva <b>Immobile</b>, servito in area da <b>Luis Alberto</b>, colpisce la traversa con un destro a giro.</p>
      <figure>
        <a href="https://www.dagospia.com/mediagallery/Dago_fotogallery-254459/1233197.htm">
          <img src="https://cdn-static.dagospia.com/img/foto/11-2019/immobile-11-1233197.jpg"/>
        </a>
        <figcaption>immobile 11</figcaption>
      </figure>
      <p>
        <b>Immobile-Piatek, i gol dei bomber</b>
      </p>
      <p>Si vive di strappi e tra il 25' e il 28' il secondo botta e risposta questa volta è con gol. Prima il bellissimo cross di <b>Lazzari</b> dalla destra, col perfetto colpo di testa di <b>Immobile</b> che anticipa <b>Duarte</b> e batte <b>Donnarumma</b>. Poi lo sfortunato intervento di <b>Bastos</b>, che di petto intercetta una conclusione di <b>Piatek</b> spiazzando <b>Strakosha</b>. Pioli ritrova serenità, ma al 35' è costretto a sostituire <b>Castillejo</b> per un problema muscolare. Al suo posto <b>Rebic</b>, che dopo un minuto sfiora il palo di testa.</p>
      <figure>
        <a href="https://www.dagospia.com/mediagallery/Dago_fotogallery-254459/1226799.htm">
          <img src="https://cdn-static.dagospia.com/img/foto/10-2019/pioli-1226799.png"/>
        </a>
        <figcaption>pioli</figcaption>
      </figure>
      <p>
        <b>Decide Correa, la Lazio fa festa</b>
      </p>
      <p>Al 7' della ripresa il secondo cambio rossonero è Leão al posto di Paquetá. Inzaghi risponde con Parolo e Caicedo per Milinkovic e Immobile. La stanchezza però si fa sentire e gli errori aumentano. Ne approfitta la Lazio, che ha un'ultima riserve di energia. Dopo un paio di interventi di Donnarumma su Caicedo e Acerbi, al 38' Correa scatta in contropiede, sull'ennesimo assist di Luis Alberto, e di destro batte il portiere rossonero firmando la storica vittoria.</p>
      <figure>
        <a href="https://www.dagospia.com/mediagallery/Dago_fotogallery-254459/1229873.htm">
          <img src="https://cdn-static.dagospia.com/img/foto/10-2019/pioli-4-1229873.jpg"/>
        </a>
        <figcaption>pioli 4</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254459/1229874.htm">
          <img src="https://cdn-static.dagospia.com/img/foto/10-2019/pioli-meme-8-1229874.jpg"/>
        </a>
        <figcaption>pioli meme 8</figcaption>
      </figure>
    </article>
  </body>
</html>