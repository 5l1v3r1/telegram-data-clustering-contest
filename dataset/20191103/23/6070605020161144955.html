<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/temporada-castellera-enceta-esprint-final_0_2337966217.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T23:00:00+00:00"/>
    <meta property="og:title" content="La temporada castellera enceta l’esprint final"/>
    <meta property="og:description" content="Els Capgrossos s’emporten el premi del vano de sis complet"/>
  </head>
  <body>
    <article>
      <h1>La temporada castellera enceta l’esprint final</h1>
      <h2>Els Capgrossos s’emporten el premi del vano de sis complet</h2>
      <address>
        <time datetime="2019-11-03T23:00:00+00:00">03 Nov 2019, 23:00</time>
      </address>
      <p>A dues setmanes perquè l’activitat castellera s’aturi gairebé per complert, les agrupacions apuren el calendari per celebrar les seves actuacions de final de curs. La ressaca de les diades històriques de Santa Úrsula i de Tots Sants ha deixat pas a una jornada festiva familiar. Les construccions faraòniques han cedit el protagonisme a estructures més modestes però igual de preuades quan s’encaren els últims reptes de l’any.</p>
      <p>La diada més mediàtica del cap de setmana ha sigut la dels Capgrossos de Mataró, en honor a Mariona Galindo des de fa vuit temporades. La formació de la capital del Maresme va decidir escurçar enguany el seu calendari i renunciar a participar en la diada dels Minyons de Terrassa. Això els ha permès recuperar l’essència festiva de la seva actuació final. Alliberats d’objectius tècnics, els mataronins van poder centrar els seus esforços en gaudir d’una exhibició amb tres estructures de la gamma alta de vuit -el cinc, el dos folrat i el quatre amb agulla-, construccions que moltes colles desitjarien poder dur a plaça amb la comoditat amb què ells ho fan.</p>
      <p>Descartats els castells de nou pisos o superiors, els mataronins van guardar-se un as a la màniga. Van posar la cirereta a l’atacar per primer cop en la seva història el vano de sis complet, una figura formada per un pilar de sis central flanquejat per dos de cinc i, just al costat, dos pilars més de quatre. El vano només l’havien aconseguit fins ara cinc formacions. La fita va tenir un mèrit especial, ja que el ritme d’un dels pilars de cinc els va obligar a mantenir l’espadat central més temps del compte per aconseguir la fotografia perfecta.</p>
      <p>Els van acompanyar els Castellers de Lleida i els de l’Alt Maresme, que van plantejar dues actuacions molt sòlides amb construccions de set pisos i de gamma alta. Els de la terra ferma no han pogut consolidar una gran temporada i han acabat l’any aparcant les construccions de vuit. En canvi, els maduixots van finalitzar la seva exhibició amb un quatre de set amb un tronc molt lleuger que promet emocions fortes de cara al futur més pròxim.</p>
      <h3>Diada del Roser amb sorpreses</h3>
      <p>A Vilafranca del Penedès, els Xicots van estrenar en la diada del Roser un dos de set que feia tretze mesos que no duien a plaça. Una altra colla que va tenir premi va ser la dels Manyacs de Parets, que van cloure el curs a casa amb el cinc de sis com a millor construcció.</p>
      <p>No tots els èxits van ser rodons. L’exhibició dels Tirallongues de Manresa es va haver de suspendre a l’inici de la segona ronda després que la colla local carregués el primer tres de vuit de l’any. Els del Bages havien descarregat el quatre de vuit en el primer torn i buscaven rubricar l’actuació més completa. La finalització prematura de la cita va sorprendre els Castellers de Berga amb només dos castells i els de Castelldefels amb un únic tres de set al marcador.</p>
      <p>Tampoc van tenir sort els Xics de Granollers, que van coronar el tres de vuit a Altafulla però van fer llenya després de l’aleta, ni els Xiquets de Tarragona, que van deixar el quatre de vuit a mitges. Els matalassers posen fi a una temporada molt complicada, sense local propi a l’espera que finalitzin les obres de consolidació de la seva seu al carrer de Santa Anna.</p>
      <p>Els èxits vallencs de la setmana passada a Santa Úrsula van alliberar-los de passar per la revàlida de la Fira de Vila-rodona, que només va veure dues construccions de vuit pisos. La Colla Vella va descarregar el quatre de vuit i va optar pel dos de set i el tres aixecat per sota per arrodonir l’actuació. La Joves, d’altra banda, va decidir-se pel tres de vuit, i el van acompanyar dels dos castells de set amb el pilar al mig.</p>
    </article>
  </body>
</html>