<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637947/%DA%A9%D8%A7%D8%B1%D9%88%D8%A7%D9%86-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%85%D8%B3%DB%8C%D8%B1-%D8%B3%D9%88%D8%B1%DB%8C%D9%87-%D8%A8%D9%87-%D8%B9%D8%B1%D8%A7%D9%82-%D9%87%D8%AF%D9%81-%D8%AD%D9%85%D9%84%D9%87-%D9%82%D8%B1%D8%A7%D8%B1-%DA%AF%D8%B1%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T23:03:00+00:00"/>
    <meta property="og:title" content="کاروان نظامی آمریکا در مسیر سوریه به عراق هدف حمله قرار گرفت"/>
    <meta property="og:description" content="وزارت دفاع روسیه اعلام کرد که به کاروان نظامی آمریکا که از سوریه به عراق می‌رفته است، حمله شده است."/>
  </head>
  <body>
    <article>
      <h1>
        <a href="https://www.bultannews.com/fa/news/637947/%DA%A9%D8%A7%D8%B1%D9%88%D8%A7%D9%86-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%85%D8%B3%DB%8C%D8%B1-%D8%B3%D9%88%D8%B1%DB%8C%D9%87-%D8%A8%D9%87-%D8%B9%D8%B1%D8%A7%D9%82-%D9%87%D8%AF%D9%81-%D8%AD%D9%85%D9%84%D9%87-%D9%82%D8%B1%D8%A7%D8%B1-%DA%AF%D8%B1%D9%81%D8%AA">کاروان نظامی آمریکا در مسیر سوریه به عراق هدف حمله قرار گرفت</a>
      </h1>
      <h2>وزارت دفاع روسیه اعلام کرد که به کاروان نظامی آمریکا که از سوریه به عراق می‌رفته است، حمله شده است.</h2>
      <address><time datetime="2019-11-03T23:03:00+00:00">03 Nov 2019, 23:03</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، وزارت دفاع روسیه روز یکشنبه از تیراندازی به سوی کاروان نظامیان آمریکایی که از سوریه به سوی عراق در حرکت بوده‌اند، خبر داد.</p>
      <p>به نوشته پایگاه «اسپوتنیک»، مرکز آشتی سوریه وابسته به وزارت دفاع روسیه اعلام کرد که ارتش آمریکا به مسکو اطلاع داده است که یک کاروان نظامی آمریکایی هدف حمله شبه نظامیان تحت نظر ارتش ترکیه قرار گرفته است.</p>
      <p>ژنرال «یوری بورنکوف» رئیس مرکز آشتی سوریه در این مورد گفت: «از طریق خط ارتباطی اجتناب از برخورد [به ما اطلاع داده شد] که یک ستون نیروهای آمریکایی که از جاده ام‌۴ به سمت مرز عراق می‌رفته، در ۶ کیلومتری غرب تل تمر از طرف اراضی تحت کنترل شبه نظامیان ارتش آزاد سوریه که طرفدار ترکیه هستند، هدف حمله قرار گرفته است.»</p>
      <p>به گفته بورنکوف، در این حمله به کسی آسیبی نرسیده است.</p>
      <p>ساعتی پیش هم یک پایگاه خبری سوری به نام «اخبار آزاد سوریه» گزارش داده بود که ارتش ترکیه به سمت کاروان نظامی آمریکا شلیک کرده است.</p>
      <p>به نوشته این پایگاه خبری، این کاروان متشکل از ۱۲۰ خودروی نظامی آمریکایی، از طریق بزرگراه «ام۴» از پایگاه «سیرین» در نزدیکی شهر «عین‌العرب» (کوبانی) سوریه به سمت مرز عراق در حرکت بوده است.</p>
      <p>ساعاتی پیش در همین منطقه به یک کاروان امدادی حمله شده و یک امدادگر نیز بر اثر آن کشته شده بود. آن حمله هم به ارتش ترکیه نسبت داده شده است. (جزئیات بیشتر)</p>
      <p>ترکیه هنوز به گزارش‌های منتشر شده در مورد حملات ادعایی در نزدیکی تل تمر واکنشی نشان نداده است.</p>
      <p>ارتش ترکیه ماه گذشته به بهانه «مقابله با تروریست‌ها» و «ایجاد یک منطقه امن برای اسکان آوارگان سوری»، در مناطق تحت کنترل شبه نظامیان کرد در شمال سوریه، عملیات نظامی آغاز کرد. آنکارا شبه نظامیان کرد را تهدیدی برای امنیت ملی خود توصیف کرده و می‌گوید این گروه‌ها باید از مناطق مرزی سوریه و ترکیه دور شوند.</p>
      <p>هرچند عملیات نظامی ترکیه در پی دو توافق آتش‌بس با آمریکا و روسیه از دو هفته پیش به صورت رسمی متوقف شده، اما شبه نظامیان کرد مستقر در شمال سوریه می‌گویند ارتش ترکیه و گروه‌هک «ارتش آزاد» که تحت فرماندهی آنکاراست، همچنان برخی مناطق را در شمال سوریه هدف حمله قرار می‌دهند.</p>
    </article>
  </body>
</html>