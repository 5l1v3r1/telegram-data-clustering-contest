<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/daman-diu-bjp-chief-gopal-tandel-quits-over-video-sex-clip455.html"/>
    <meta property="og:site_name" content="DoolNews"/>
    <meta property="article:published_time" content="2019-11-03T23:45:00+00:00"/>
    <meta property="og:title" content="യുവതിയുമൊത്തുള്ള വീഡിയോ പുറത്തായി; ദാമന്‍ ആന്‍ഡ് ദിയു ബി.ജെ.പി അധ്യക്ഷന്‍ രാജിവെച്ചു; വീഡിയോ പാര്‍ട്ടിക്കാര്‍ തന്നെ പ്രചരിപ്പിച്ചതെന്ന് ആരോപണം"/>
    <meta property="og:description" content="Bjp National News Sex Scandal India ദാമന്‍: യുവതിയുമൊത്തുള്ള വീഡിയോ പുറത്തായതിനെത്തുടര്‍ന്ന് ദാമന്‍ ആന്‍ഡ് ദിയുവിലെ ബി.ജെ.പി അധ്യക്ഷനും മുന്‍ ലോക്‌സഭാംഗവുമായ ഗോപാല്‍ ടന്‍"/>
  </head>
  <body>
    <article>
      <h1>യുവതിയുമൊത്തുള്ള വീഡിയോ പുറത്തായി; ദാമന്‍ ആന്‍ഡ് ദിയു ബി.ജെ.പി അധ്യക്ഷന്‍ രാജിവെച്ചു; വീഡിയോ പാര്‍ട്ടിക്കാര്‍ തന്നെ പ്രചരിപ്പിച്ചതെന്ന് ആരോപണം</h1>
      <address><time datetime="2019-11-03T23:45:00+00:00">03 Nov 2019, 23:45</time> by <a rel="author">ന്യൂസ് ഡെസ്‌ക്</a></address>
      <p>ദാമന്‍: യുവതിയുമൊത്തുള്ള വീഡിയോ പുറത്തായതിനെത്തുടര്‍ന്ന് ദാമന്‍ ആന്‍ഡ് ദിയുവിലെ ബി.ജെ.പി അധ്യക്ഷനും മുന്‍ ലോക്‌സഭാംഗവുമായ ഗോപാല്‍ ടന്‍ഡേല്‍ രാജിവെച്ചു. യുവതിയുമൊത്തുള്ള നഗ്നവീഡിയോ സാമൂഹ്യമാധ്യമങ്ങളില്‍ പ്രചരിക്കുകയും പാര്‍ട്ടിക്കുള്ളില്‍ത്തന്നെ പ്രശ്‌നമാകുകയും ചെയ്തതോടെയാണ് അദ്ദേഹം രാജിവെച്ചത്.</p>
      <p>ബി.ജെ.പി ദേശീയാധ്യക്ഷന്‍ അമിത് ഷായ്ക്ക് ടന്‍ഡേല്‍ രാജിക്കത്ത് നല്‍കിയതായി ജനറല്‍ സെക്രട്ടറി വസുഭായ് പട്ടേല്‍ അറിയിച്ചു.</p>
      <p>36 മിനിറ്റ് ദൈര്‍ഘ്യമുള്ള വീഡിയോയാണു പുറത്തായത്. രണ്ടുവര്‍ഷം മുന്‍പാണ് വീഡിയോ എടുത്തതെന്നാണ് റിപ്പോര്‍ട്ട്. പ്രാദേശിക ബി.ജെ.പി നേതാക്കള്‍ത്തന്നെയാണ് ഇതു പ്രചരിപ്പിച്ചതെന്ന് ടന്‍ഡേല്‍ ആരോപിച്ചിരുന്നു. തന്റെ മുഖം മോര്‍ഫ് ചെയ്തു ചേര്‍ത്തതാണെന്നാണ് അദ്ദേഹം ആരോപിക്കുന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>വീഡിയോ വ്യാജമാണെന്നു കാണിച്ച് അദ്ദേഹം തന്നെ ശനിയാഴ്ച പൊലീസില്‍ പരാതി നല്‍കിയിരുന്നു. തുടര്‍ന്നാണു രാജി. അധ്യക്ഷസ്ഥാനത്തുള്ള കാലാവധി അവസാനിക്കാനിരിക്കെയാണിത്.</p>
      <related>
        <a href="https://www.doolnews.com/shivsena-will-meet-governor-and-bjp-in-fear782.html?utm_source=doolnews&amp;utm_medium=related"/>
      </related>
      <p>ഗൂഢാലോചനയില്‍ ഉള്‍പ്പെട്ട പ്രാദേശിക നേതാക്കളുടെ പേരും അദ്ദേഹം പൊലീസിനു നല്‍കിയിട്ടുണ്ട്. അധികം വൈകാതെ ഇവരുടെ പേരുവിവരങ്ങള്‍ വാര്‍ത്താസമ്മേളനം വിളിച്ചു വെളിപ്പെടുത്തുമെന്ന് അദ്ദേഹം പറഞ്ഞിരുന്നു.</p>
      <p>നാലുവര്‍ഷം മുന്‍പ് ബി.ജെ.പിയില്‍ ചേര്‍ന്ന ടന്‍ഡേല്‍, മുന്‍പ് കോണ്‍ഗ്രസ്, എന്‍.സി.പി പാര്‍ട്ടികളില്‍ പ്രവര്‍ത്തിച്ചിട്ടുണ്ട്. 1984, 86 വര്‍ഷങ്ങളില്‍ ദാമന്‍ മുനിസിപ്പല്‍ കൗണ്‍സില്‍ അധ്യക്ഷനായിരുന്നു. 1987-ല്‍ കോണ്‍ഗ്രസ് ടിക്കറ്റില്‍ ലോക്‌സഭയിലെത്തി.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>89-ലും 91-ലും മത്സരിച്ചെങ്കിലും പരാജയപ്പെട്ടു. 96-ല്‍ വീണ്ടും മത്സരിച്ചു വിജയിച്ചെങ്കിലും 97-ല്‍ കോണ്‍ഗ്രസില്‍ നിന്നു രാജിവെച്ച് ബി.ജെ.പിയില്‍ ചേര്‍ന്നു. 2004-ല്‍ ബി.ജെ.പി സ്ഥാനാര്‍ഥിയായി മത്സരിച്ചെങ്കിലും തോറ്റു.</p>
      <p>2009-ല്‍ എന്‍.സി.പിയില്‍ ചേര്‍ന്നു മത്സരിച്ചപ്പോഴും തോല്‍വിയായിരുന്നു ഫലം. ദാമനിലെ എന്‍.സി.പി അധ്യക്ഷനായിരിക്കെയാണു രാജിവെച്ച് ബി.ജെ.പിയില്‍ ചേര്‍ന്നത്.</p>
      <figure>
        <iframe src="https://www.youtube.com/embed/lbdKWenxPOw" width="500" height="281" data-service="Youtube" scrolling="no"/>
      </figure>
    </article>
  </body>
</html>