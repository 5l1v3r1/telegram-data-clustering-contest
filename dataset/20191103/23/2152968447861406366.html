<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/03/manolova-broi-razlikata-s-fandykova-pod-3.428450"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T23:05:00+00:00"/>
    <meta property="og:title" content="Манолова брои: Разликата с Фандъкова – под 3%"/>
    <meta property="og:description" content="Бившият омбудсман се закани, че ще събере гражданската енергия | Dnes.bg"/>
  </head>
  <body>
    <article>
      <h1>Манолова брои: Разликата с Фандъкова – под 3%</h1>
      <h2>Бившият омбудсман се закани, че ще събере гражданската енергия</h2>
      <address><time datetime="2019-11-03T23:05:00+00:00">03 Nov 2019, 23:05</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000251300-middle.jpg"/>
        </figure>
        <p>Снимка: Димитър Кьосемарлиев, Dnes.bg</p>
        <p>1<a href="https://www.dnes.bg/mestni-izbori-19/2019/11/03/manolova-broi-razlikata-s-fandykova-pod-3.428450,image2#photo">2</a><a href="https://www.dnes.bg/mestni-izbori-19/2019/11/03/manolova-broi-razlikata-s-fandykova-pod-3.428450,image3#photo">3</a><a href="https://www.dnes.bg/mestni-izbori-19/2019/11/03/manolova-broi-razlikata-s-fandykova-pod-3.428450,image4#photo">4</a><a href="https://www.dnes.bg/mestni-izbori-19/2019/11/03/manolova-broi-razlikata-s-fandykova-pod-3.428450,image5#photo">5</a><a href="https://www.dnes.bg/mestni-izbori-19/2019/11/03/manolova-broi-razlikata-s-fandykova-pod-3.428450,image6#photo">6</a><a href="https://www.dnes.bg/mestni-izbori-19/2019/11/03/manolova-broi-razlikata-s-fandykova-pod-3.428450,image7#photo">7</a><a href="https://www.dnes.bg/mestni-izbori-19/2019/11/03/manolova-broi-razlikata-s-fandykova-pod-3.428450,image8#photo">8</a><a href="https://www.dnes.bg/mestni-izbori-19/2019/11/03/manolova-broi-razlikata-s-fandykova-pod-3.428450,image9#photo">9</a></p>
        <p>Кандидатът за кмет на София Мая Манолова обяви, че ще изчака преди да коментира резултатите в столицата, защото по данни от паралелното преброяване на нейния щаб разликата между нея и Йорданка Фандъкова е под 3%.</p>
        <p>"Благодаря на хората, които гласуваха за мен – те са около 170 00 души. Благодаря за тези, които са гласували по съвест. Останалите знаят, колко струва съвестта им", заяви Манолова.</p>
        <p>Тя отчете, че е дала всичко от себе си в тази кампания, а тя е била "трудна, жестока и нечестна". "В нито един момент не отговорих на вандалските актове с вандализъм, на агресията с агресия, на купуването на гласове. Защото подкрепата и вдъхновението на хората за мен бяха по-важни от манипулациите и от черната кампания", заяви Манолова.</p>
        <p>"От какво ме е страх? Не ме е страх от загубата, от принудата, от директните заплахи, от силовото постигане на резултат. Не съм страхлив човек и вие го знаете. Страхът ми се изразява в думите на един от кандидатите за районни кметове, който днес ми каза: Нищо не мога да направя, купуват пред очите ми гласове. И полицаите го виждат и казват – нищо не можем да направим".</p>
        <p>По думите на бившия омбудсман именно това е реалната ситуация в страната – безобразно и безнаказано купуване на гласове. Според Манолова хората се склоняват да гласуват, а правоохранителните органи не са реагирали на подадени сигнали за конкретни секции.</p>
        <p>"Властта няма срам от хората. И гражданите гласуваха протестно именно срещу това. Протестен вот от близо 170 000 души на втори тур“, допълни още Манолова.</p>
        <p>По думите й от целия вот са спечелили гражданите, тъй като за първи път от 14 години в София имаше балотаж и гражданите са поискали истински дебат за столицата и развитието й. "Говореше се открито за проблемите и се видя дъното, до което може да стигне властта. Хората повярваха, че промяната е възможна", посочи кандидатът за кмет на столицата.</p>
        <p>Според Манолова София е показала, че може да се обедини. Демократичната десница, демократичната левица, демократите от неправителствения сектор – всички си подадоха ръка и показаха, че могат да преодолеят партийните различия, заяви Манолова.</p>
        <p>"Обединението  е много повече от партийните различия. Тази нощ видяхме как може да бъде преодолян моделът на партийната, на едноличната власт. Видяхме пътят, по който този модел може да бъде демонтиран и смятам, че гражданите имат смелост да извървим заедно този път докрай“, продължи Манолова и обясни, че ще намери формата „тази гражданска енергия да не бъде пропиляна, а да бъде фокусирана за постигането на една основна цел – промяната на модела в София и България".</p>
        <p>"Как ще стане това ще обява, след като чуя окончателните резултати от днешното гласуване", завърши загадъчно бившия омбудсман.</p>
        <related>
          <h4>Още по темата</h4>
          <a href="https://www.dnes.bg/mestni-izbori-19/2019/11/03/izbiratelite-na-bonev-djambazki-i-siderov-izbraha-manolova.428434"/>
          <a href="https://www.dnes.bg/mestni-izbori-19/2019/11/03/bez-fyndyk-za-manolova-kmetskiiat-stol-ostava-za-fandykova-razlikata-8.428422"/>
        </related>
      </anchor>
    </article>
  </body>
</html>