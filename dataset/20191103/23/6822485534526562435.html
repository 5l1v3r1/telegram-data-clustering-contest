<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812222.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T23:57:00+00:00"/>
    <meta property="og:title" content="وزیر صهیونیست از احتمال حمله به غزه خبر داد"/>
    <meta property="og:description" content="به گزارش فارس، «یووال اشتاینز» وزیر انرژی رژیم صهیونیستی یکشنبه شب بار دیگر از اقدام نظامی گسترده علیه نوار غزه حمایت کرد و مدعی شد که تل‌آویو چاره‌ای جز حمله زمینی به این منطقه تحت محاصره ندارد."/>
  </head>
  <body>
    <article>
      <h1>وزیر صهیونیست از احتمال حمله به غزه خبر داد</h1>
      <address>
        <time datetime="2019-11-03T23:57:00+00:00">03 Nov 2019, 23:57</time>
      </address>
      <p>وزیر انرژی رژیم صهیونیستی با بیان اینکه احتمالا این رژیم علیه غزه عملیات نظامی آغاز می‌کند، گفت ممکن است این عملیات به ورود زمینی نظامیان اسرائیلی به این باریکه منتهی شود.</p>
      <p>به گزارش فارس، «یووال اشتاینز» وزیر انرژی رژیم صهیونیستی یکشنبه شب بار دیگر از اقدام نظامی گسترده علیه نوار غزه حمایت کرد و مدعی شد که تل‌آویو چاره‌ای جز حمله زمینی به این منطقه تحت محاصره ندارد.</p>
      <p>به نوشته روزنامه «جروزالم‌پست»، اشتاینیتز که پس از جلسه چهار ساعته کابینه امنیتی رژیم صهیونیستی با رادیو ارتش این رژیم گفت‌وگو می‌کرد، گفت: «اکنون به نظر می‌رسد که ما مجبور خواهیم بود که عملیات نظامی گسترده [علیه غزه] انجام دهیم و پس از آن است که می‌توانیم [با فلسطینی‌های ساکن غزه] به تفاهمی برسیم.»</p>
      <p>وی افزود: «اگر چاره دیگری نباشد، برای از میان برداشتن حاکمیت حماس، [علیه غزه] عملیات زمینی آغاز خواهیم کرد.»</p>
      <p>اشتاینیتز در ادامه اشاره کرد که در سال ۲۰۱۴ میلادی در جریان عملیات موسوم به «صخره سخت» علیه غزه، «بنی گانتز» رئیس وقت ستاد مشترک ارتش اسرائیل طرحی برای حمله گسترده به غزه و از بین بردن حماس ارائه کرده بود. وی گفت بر اساس تخمین گانتز، چنین حمله‌ای می‌توانست به قیمت جان حدود ۵۰۰ نظامی اسرائیلی تمام شود و به همین دلیل آن طرح در کابینه رأی نیاورد.</p>
      <p>وی ادعا کرد که در جریان بحث‌های سال ۲۰۱۴، او تنها وزیری بوده که از حمله گسترده به غزه حمایت کرده است.</p>
      <p>از سوی دیگر، «رافی بیرتس» وزیر آموزش و پرورش رژیم صهیونیستی در پی شلیک اخیر چند موشک از غزه به جنوب سرزمین‌های اشغالی گفت که رهبران حماس بهای تشدید حملات خود را خواهند داد.</p>
      <p>نخست‌وزیر رژیم صهیونیستی هم روز یکشنبه در جلسه هفتگی کابینه خود مدعی شد که حماس مسئول تمام حملات موشکی از غزه به اسرائیل است.</p>
      <p>به نوشته روزنامه «جروزالم پست»، نتانیاهو مدعی شد: «حماس مسئول تمام حملات خارج از غزه است. ما به کار خود در تمام زمینه‌ها ادامه خواهیم داد تا امنیت اسرائیل را تضمین کنیم.»</p>
      <p>وی ادامه داد: «ما در یک دوره امنیتی بسیار حساسی هستیم و از شرق، شمال و جنوب در وضعیت بحرانی قرار داریم. بلافاصله پس از شلیک موشک به نوار غزه، من یک جلسه عالی امنیتی در ستاد ارتش تل‌آویو تشکیل دادم.»</p>
      <p>رژیم صهیونیستی بامداد دیروز به سوی تعدادی از قایق‌های ماهیگیری فلسطینی‌ها شلیک کرد. نیروهای مقاومت با شلیک چندین راکت این حمله را پاسخ دادند و در مقابل رژیم صهیونیستی چندین نقطه را در نوار غزه هدف حمله قرار داد. از صبح امروز زمزمه‌هایی مبنی بر احتمال آغاز عملیات نظامی ارتش رژیم صهیونیستی علیه نوار غزه مطرح شده است.</p>
    </article>
  </body>
</html>