<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bari.repubblica.it/cronaca/2019/11/03/news/delirio_leghista_contro_liliana_segre_una_nonnetta_mai_eletta_-240159350/"/>
    <meta property="og:site_name" content="Repubblica.it"/>
    <meta property="article:published_time" content="2019-11-03T19:05:00+00:00"/>
    <meta property="og:title" content="Delirio leghista contro Liliana Segre: &quot;Una nonnetta mai eletta&quot;"/>
    <meta property="og:description" content="Riccardo Rodelli, segretario cittadino di Lecce del partito di Salvini, contro la senatrice a vita sull'astensione del centrodestra a Palazzo Madama sulla"/>
  </head>
  <body>
    <article>
      <h1>Delirio leghista contro Liliana Segre: "Una nonnetta mai eletta"</h1>
      <h2>Riccardo Rodelli, segretario cittadino di Lecce del partito di Salvini, contro la senatrice a vita sull'astensione del centrodestra a Palazzo Madama sulla commissione</h2>
      <address>
        <time datetime="2019-11-03T19:05:00+00:00">03 Nov 2019, 19:05</time>
      </address>
      <p>Una "nonnetta mai eletta". Una "Mrs Doublfire di Palazzo Madama", una "vecchietta ben educata reduce dai campi di concentramento", attrice "del ricatto", "dell'estorsione perfetta: l'internamento di Matteo Salvini  in un solitario campo di concentramento, dove attenti agli altri, molti potrebbero andare a fargli compagnia per un commento su Facebook". Questo delirio è di Riccardo Rodelli, il segretario cittadino di Lecce della Lega Nord, che ieri ha inviato un lunghissimo comunicato stampa per dire la sua (!) sull'astensione del suo partito e del centrodestra a Palazzo Madama sulla commissione Segre. <br/><br/>"Le rivoluzioni - scrive Rodelli, che è anche un avvocato - si inaugurano con le nuove parole, le dittature con l'abrogazione, la proibizione, la mutazione delle parole. Ovvio che corra ai rimedi, ovviamente ammantati dei più santi e venerabili principi provvisori che contraddistinguono la loro etica imputridita di doppiopesismo e doppia e magari tripla morale. Usando come avanguardia e maschera un personaggio che non possa essere "attaccato": una vecchietta ben educata, reduce dai campi di concentramento, mai eletta. La Mrs. Doubtfire di palazzo Madama. Ed ecco servito il ricatto, l'estorsione perfetta.<br/><br/>L'avvertimento minaccioso e sinistro col quale ti tapperanno la bocca: perché non puoi dire più niente, devi chinare la testa, tacere, accettare di bere sino in fondo il calice dell'amarezza". E allora che significa "Commissione sull'Antirazzismo e l'odio"? La verità è nelle ultime inquietanti parole che la nonnetta, a nome del PD che l'ha redatta, dove per odio, razzismo e intolleranza si intende "ogni forma" di "nazionalismo", "etnocentrismo" e similia. In pratica: il "prima gli italiani" e solo quello. E' Salvini e i salviniani l'unico scopo. Come è Salvini il solo scopo di questo governo. Il suo internamento in un solitario campo di concentramento, dove attenti agli altri, molti potrebbero andare a fargli compagnia per un commento su fb".<br/><br/>Accostare le parole "campo di concentramento" alla storia di Liliana Segre ha già creato non poche polemiche on line dove in molti chiedono le sue dimissioni. Ma il segretario leccese della Lega - che mette tutti sull'allerta, segnalando anche un piano di "sostituzione etnica, dove il popolo europeo potrà essere sostituito con un nuovo popolo, dove la libertà diventa un tutto uguale a tutto dove nessuno sa più chi è. E perciò si diventa un esercito a disposizione del primo turbo capitalista che saprà impadronirsene: separati e soli, smemorati e senza punti di riferimento, saremmo la nuova servitù della gleba" -  non fa passi indietro: "La commissione Segre, nel suo piccolo - scrive - è una trappola proprio perché vuole accumunare gli antisemiti (non mi risulta che la comunità ebraica sia vittima di forme di violenza in Italia) con chi invece vuole manifestare un proprio pensiero che viene considerato politicamente scorretto, sol perché contrario alla dittatura del politicamente corretto".<br/> </p>
    </article>
  </body>
</html>