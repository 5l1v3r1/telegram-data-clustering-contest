<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/judicial-inquiry-in-tiz-hazari-court-conflict"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-03T19:10:00+00:00"/>
    <meta property="og:title" content="തീസ് ഹസാരി കോടതിയിലെ സംഘര്‍ഷം; ജുഡീഷ്യല്‍ അന്വേഷണം പ്രഖ്യാപിച്ചു"/>
    <meta property="og:description" content="ഡല്‍ഹി:  തീസ് ഹസാരി കോടതി വളപ്പില്‍ അഭിഭാഷകരും പൊലീസും ഏറ്റുമുട്ടിയ സംഭവത്തില്‍ ജുഡിഷ്യല്‍ അന്വേഷണം പ്രഖ്യാപിച്ചു. ഹൈക്കോടതി റിട്ടയേര്‍ഡ് ജസ്റ്റിസ് എസ് പി ഗാര്‍ഗ് ആണ് അന്വേഷണം നടത്തുക. ഡല്‍ഹി ഹൈക്കോടതിയാണ് ജുഡിഷ്യല്‍ അന്വേഷണത്തിന്..."/>
  </head>
  <body>
    <article>
      <h1>തീസ് ഹസാരി കോടതിയിലെ സംഘര്‍ഷം; ജുഡീഷ്യല്‍ അന്വേഷണം പ്രഖ്യാപിച്ചു</h1>
      <address><time datetime="2019-11-03T19:10:00+00:00">03 Nov 2019, 19:10</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>ഡല്‍ഹി:  തീസ് ഹസാരി കോടതി വളപ്പില്‍ അഭിഭാഷകരും പൊലീസും ഏറ്റുമുട്ടിയ സംഭവത്തില്‍ ജുഡിഷ്യല്‍ അന്വേഷണം പ്രഖ്യാപിച്ചു. ഹൈക്കോടതി റിട്ടയേര്‍ഡ് ജസ്റ്റിസ് എസ് പി ഗാര്‍ഗ് ആണ് അന്വേഷണം നടത്തുക. ഡല്‍ഹി ഹൈക്കോടതിയാണ് ജുഡിഷ്യല്‍ അന്വേഷണത്തിന് ഉത്തരവിട്ടത്. ആറാഴ്ചക്കുള്ളില്‍ അന്വേഷണം പൂര്‍ത്തിയാക്കാനാണ് ഹൈക്കോടതി നിര്‍ദ്ദേശം. </p>
      <p>സംഭവത്തിന് ഉത്തരവാദികളായ രണ്ട് പൊലീസുദ്യോഗസ്ഥരെ മാറ്റാന്‍ ഡല്‍ഹി പോലീസ് കമ്മീഷണര്‍ക്ക് ഹൈക്കോടതി നിര്‍ദ്ദേശം നല്‍കി. സ്പെഷ്യല്‍ കമ്മീഷണര്‍ സഞ്ജയ് സിംഗ്, അഡീഷണല്‍ ഡിസിപി ഹരീന്ദര്‍ സിംഗ് എന്നിവരെയാണ് സ്ഥലം മാറ്റുക. ഈ രണ്ട് ഉദ്യോഗസ്ഥര്‍ക്കും എതിരെയാണ് അഭിഭാഷകര്‍ പ്രധാനമായും പരാതിയുന്നയിച്ചത്. </p>
      <p>സംഭവത്തില്‍ ഡല്‍ഹി ഹൈക്കോടതി കേന്ദ്ര സര്‍ക്കാരിന് നോട്ടീസയക്കുകയും ചെയ്തിട്ടുണ്ട്. </p>
      <p>ജില്ലാ കോടതികള്‍ പ്രവര്‍ത്തിക്കുന്ന തീസ് ഹസാരി കോടതി സമുച്ചയത്തിന് വെളിയില്‍ കഴിഞ്ഞ ദിവസം വൈകിട്ടാണ് അഭിഭാഷകരും പൊലീസുകാരും തമ്മില്‍ ഏറ്റുമുട്ടിയത്. കാര്‍ പാര്‍ക്കിംഗിനെ ചൊല്ലിയുള്ള തര്‍ക്കമാണ് ഏറ്റുമുട്ടലില്‍ കലാശിച്ചത്. സംഘര്‍ഷത്തിനിടയിലുണ്ടായ പോലീസ് വെടിവെപ്പില്‍ ഒരു അഭിഭാഷകന് ഗുരുതരമായി പരിക്കേറ്റിരുന്നു. ഇതിന് പുറമെ എട്ട് അഭിഭാഷകര്‍ക്കും പരിക്കേറ്റിരുന്നു.</p>
    </article>
  </body>
</html>