<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/03/il-presidente-michel-aoun-invoca-l-unita-ma-il-libano-e-diviso-e-scende-in-piazza"/>
    <meta property="og:site_name" content="euronews"/>
    <meta property="article:published_time" content="2019-11-03T19:44:41+00:00"/>
    <meta property="og:title" content="Terza settimana di proteste pacifiche in Libano, Aoun chiede unità"/>
    <meta property="og:description" content="Nel fine settimana strade paralizzate in tutto il paese per le proteste contro il Presidente libanese e le controproteste organizzate dai filogovernativi"/>
  </head>
  <body>
    <article>
      <h1>Terza settimana di proteste pacifiche in Libano, Aoun chiede unità</h1>
      <address><time datetime="2019-11-03T19:44:41+00:00">03 Nov 2019, 19:44</time> by <a rel="author">Lara Vecchio</a></address>
      <figure>
        <img src="https://static.euronews.com/articles/stories/04/27/70/94/773x435_cmsv2_8f77a43c-2e3c-5816-ba83-caa2e25eaa1a-4277094.jpg"/>
      </figure>
      <p>Un paese diviso in due. Un fine settimana di <a href="https://it.euronews.com/2019/11/01/libano-terza-settimana-di-proteste-il-presidente-michel-aoun-invoca-l-unita-nazionale">proteste</a> civili, non violente ma ferme e determinate. Giorni in cui i libanesi prendono posizioni nette e si schierano contro o a sostegno del presidente Michel Aoun. La protesta è partita dal cuore pulsante di Beirut due settimane fa. Un fiume di persone che paralizzano le strade per esprimere pacificamente la preoccupazione crescente per un'economia sull'orlo del baratro e l'inadeguatezza dei servizi pubblici considerati indegni di un paese civile .</p>
      <p>Il presidente Michel Aoun ha fatto un appello all'unità invitando il paese a riavvicinarsi per un percorso comune volto a sconfiggere un malcostume che si è incancrenito negli anni : "Le nuove piazze - ha detto - hanno bisogno di sostegno. La corruzione non può essere rimossa facilmente perché è profondamente radicata da decenni. Non sarà rimossa senza che voi facciate il necessario sforzo per aiutarci".</p>
      <p>Una risposta che non si è fatta attendere, almeno parzialmente. <a href="https://it.euronews.com/2019/11/03/libano-folla-in-sostegno-del-presidente-aoun">A favore del suo programma di riforme</a>, migliaia di sostenitori si sono riuniti fin dalle prime ore del mattino a Baabda, a sud est della capitale , per contrastare coi numeri la fazione delle proteste. Sventolando vessilli libanesi e di partito hanno ribadito la loro fiducia nell'attuale governo e nell'operato del Presidente.</p>
    </article>
  </body>
</html>