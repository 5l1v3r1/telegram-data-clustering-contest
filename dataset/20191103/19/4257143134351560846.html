<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/03/rengeteg-otlet-es-kockazatvallalas-tartja-eletben-a-videki-muzeumokat"/>
    <meta property="og:site_name" content="infostart"/>
    <meta property="article:published_time" content="2019-11-03T19:28:00+00:00"/>
    <meta property="og:title" content="Rengeteg ötlet és kockázatvállalás tartja életben a vidéki múzeumokat"/>
    <meta property="og:description" content="Az Örökség Kultúrpolitikai Intézet Vidéki múzeumok helyzete és lehetőségei címmel rendezett kerekasztal-beszélgetést a szegedi Móra Ferenc Múzeum igazgatója, Fogas Ottó részvételével, ő beszélt az InfoRádióban arról, hogyan és miből gazdálkodik egy megyei múzeum, és milyen feladatai vannak."/>
  </head>
  <body>
    <article>
      <h1>Rengeteg ötlet és kockázatvállalás tartja életben a vidéki múzeumokat</h1>
      <address><time datetime="2019-11-03T19:28:00+00:00">03 Nov 2019, 19:28</time> by <a rel="author">InfoRádió</a></address>
      <h3>Az Örökség Kultúrpolitikai Intézet Vidéki múzeumok helyzete és lehetőségei címmel rendezett kerekasztal-beszélgetést a szegedi Móra Ferenc Múzeum igazgatója, Fogas Ottó részvételével, ő beszélt az InfoRádióban arról, hogyan és miből gazdálkodik egy megyei múzeum, és milyen feladatai vannak.</h3>
      <p>A magyar múzeumi rendszer rétegzett, vannak ugyanis városi múzeumok, vannak megyei hatókörú városi múzeumok és országos múzeumok. A szegedi Móra Ferenc Múzeum egy megyei hatókörű városi múzeum - tudta meg az InfoRádió Fogas Ottótól, aki a szegedi intézményt igazgatja.</p>
      <p>"Tizenkilenc ilyen van az országban, minden megyében egy, ezek feladata, működése egyfajta kulturális hatóság,</p>
      <blockquote>a mi feladatkörünk elsősorban a megyei néprajzi, régészeti, történeti, képzőművészeti értékek gyűjtése, rendszerezése, feldolgozása, publikálása,</blockquote>
      <p>hogy az itt élők emlékét megőrizzük" - sorolta Fogas Ottó.</p>
      <p>Mint rámutatott, papíron állami fenntartású intézményekről van szó, de gyakotlatilag az állami fenntartás már csak a legminimálisabb költségeket fedezi, úgy mint a rezsiköltség és a gyűjteményeket őrző személyek bére, az összes többi dolgozó bérét már a múzeumnak kell valamilyen módon kigazdálkodnia pályázatok útján, régészeti bevételekkel, kiállítások jegybevételével.</p>
      <p>"Rendkívül sok olyan funkció hárult a múzeumra, ami ezt a kérdést járja körül" - összegzett Fogas Ottó.</p>
      <p>Az egyik pillér tehát a jegybevétel, amire nagyszabású, látványos kiállításokkal lehet szert tenni, Szegeden egy nagy dínókiállítás volt. Ám itt van egy további ellentmondás, amiről a vezető így beszélt.</p>
      <blockquote>"A nagy kiállítás fogalma eleve kizárja a regionalitást, hiszen a nagy kiállításban olyan témákat keres egy múzeum, amivel eladja önmagát:</blockquote>
      <p>Egyiptom, Munkácsy, dinoszauruszok, Pompei. Az embereket ezek a témák érdeklik, maguktól jönnek megnézni, de ezek a kiállítások költségükben is sokkal nagyobbak, akár a biztosítás, akár a kölcsönzési díjak, kell is a több tízezer látogató, hogy az ember nullára kijöjjön" - elmélkedett Fogas Ottó, aki a szegedi múzeum esetében még azzal is "operál", hogy a felújítás után kilátó lesz a tetőn (látszik majd az egész város, valamint a Tisza-kanyari panoráma), valamint megnyitják a körbejárhatóságot az alagsori látványraktárak felé. A múzeum jövő nyáron nyit újra.</p>
      <p>
        <i>Nyitókép: MTI/Rosta Tibor</i>
      </p>
      <p>
        <b>Kapcsolódó hang</b>
      </p>
      <p>Vidéki múzeumok helyzete - Fogas Ottó</p>
      <figure>
        <audio src="https://infostart.hu/audio/00004/00004d83b.mp3"/>
      </figure>
      <p> </p>
    </article>
  </body>
</html>