<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/dzhonson_vybachyvsya_shcho_porushyv_obitsyanku_pro_brexit_31_zhovtnya_1682717"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T19:42:00+00:00"/>
    <meta property="og:title" content="Джонсон вибачився, що порушив обіцянку про Brexit 31 жовтня"/>
    <meta property="og:description" content="Прем’єр-міністр Великої Британії Борис Джонсон вибачився перед членами Консервативної партії за те, що не виконав обіцянку і не вивів Британію з Євросоюзу до 31 жовтня."/>
  </head>
  <body>
    <article>
      <h1>Джонсон вибачився, що порушив обіцянку про Brexit 31 жовтня</h1>
      <address>
        <time datetime="2019-11-03T19:42:00+00:00">03 Nov 2019, 19:42</time>
      </address>
      <p>
        <b>Прем’єр-міністр Великої Британії Борис Джонсон вибачився перед членами Консервативної партії за те, що не виконав обіцянку і не вивів Британію з Євросоюзу до 31 жовтня.</b>
      </p>
      <p>Джонсону не вдалося здійснити свій план, хоча він і обіцяв, що радше «помре в канаві», ніж допустить відтермінування Brexit, – повідомляє <a href="https://www.radiosvoboda.org/a/news-brexit-dzhonson-vibachennya/30250839.html">Радіо Свобода.</a></p>
      <p>Джонсон назвав нову відстрочку такою, що заслуговує на «глибокий жаль». Виступаючи в неділю на телеканалі Sky News, прем’єр заявив, що виявився жертвою обставин. Парламент схвалив спеціальний закон, який зобов’язав його просити у Брюсселя про відтермінування, що Джонсон і зробив, підкресливши, що робить це не з власної волі. Євросоюз відклав Brexit до 31 січня 2020 року, а британський парламент з ініціативи Джонсона призначив дострокові вибори до Палати громад на 12 грудня.</p>
      <p>Прем’єр заявив, що «глибоко шкодує» про невиконану обіцянку, проте нагадав, що йому вдалося в жовтні укласти з Євросоюзом угоду про вихід Британії. Він закликав підтримати консерваторів на виборах. Якщо вони здобудуть більшість, то, за словами Джонсона, Британія вийде з ЄС відповідно до цього договору, а якщо результат виборів буде іншим, доля Brexit буде неочевидною.</p>
      <p><a href="https://zik.ua/news/2019/10/28/krainy_yes_vidterminuvaly_brexit_do_31_sichnya_2020_roku__tusk_1677869">Нагадаємо</a>, 28 жовтня Європейський союз погодився відкласти Brexit до 31 січня наступного року. Борис Джонсон наполягав на виході Британії з ЄС 31 жовтня, навіть якщо Лондону і Брюсселю не вдасться укласти угоду, однак парламентарі таку можливість заблокували.</p>
      <related>
        <h4>читайте також</h4>
        <a href="https://zik.ua/news/2019/10/03/u_yes_vidreaguvaly_na_novi_propozytsii_dzhonsona_shchodo_brexit_1659703"/>
        <a href="https://zik.ua/news/2019/08/15/dzhonson_suprotyvnyky_brexit_spivpratsyuyut_z_yes_1626829"/>
        <a href="https://zik.ua/news/2019/07/28/brytaniya_naroshchuie_pidgotovku_do_zhorstkogo_brexit_1614897"/>
        <a href="https://zik.ua/news/2019/07/26/u_yes_vidkynuly_vymogu_dzhonsona_shchodo_brexit_1613681"/>
      </related>
    </article>
  </body>
</html>