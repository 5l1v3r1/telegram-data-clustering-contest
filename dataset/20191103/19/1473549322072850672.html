<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/boris-johnson-wyklucza-zgode-na-referendum-niepodleglosciowe-w-szkocji,982598.html"/>
    <meta property="og:site_name" content="TVN24"/>
    <meta property="article:published_time" content="2019-11-03T19:21:45+00:00"/>
    <meta property="og:title" content="Szkockie władze chcą drugiego referendum. Johnson: nie widzę powodu, by do tego wracać"/>
    <meta property="og:description" content="W związku z zapowiedziami Szkockiej Partii Narodowej o próbie przeprowadzenia kolejnego referendum w sprawie niepodległości Szkocji premier Wielkiej Brytanii Boris Johnson zapowiedział, że nie zgod..."/>
  </head>
  <body>
    <article>
      <h1>Szkockie władze chcą drugiego referendum. Johnson: nie widzę powodu, by do tego wracać</h1>
      <address><time datetime="2019-11-03T19:21:45+00:00">03 Nov 2019, 19:21</time> by <a rel="author">ft//kg</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/f6f7b91f-a89c-4d5b-9e4d-009e4541629e-480p.mp4"/>
        <figcaption>Szkoci domagają się referendum w sprawie niepodległości<cite>Foto: PAP/ EPA/ROBERT PERRY | Video: Reuters TV</cite></figcaption>
      </figure>
      <h3>W związku z zapowiedziami Szkockiej Partii Narodowej o próbie przeprowadzenia kolejnego referendum w sprawie niepodległości Szkocji premier Wielkiej Brytanii Boris Johnson zapowiedział, że nie zgodzi się na taki krok. By doprowadzić do głosowania, władze w Edynburgu potrzebują zgody Londynu.</h3>
      <p>- Nie sądzę, aby ludzie w tym kraju uważali, że referenda są bardzo dobre dla harmonii. W 2014 roku mieliśmy jedno. W 2014 roku Brytyjczykom, mieszkańcom Szkocji, powiedziano, że to jednorazowe wydarzenie - mówił Johnson w rozmowie ze stacją Sky News.</p>
      <p>Zapytany, czy jeśli do niego jako premiera wpłynie wniosek o zgodę na przeprowadzenie kolejnego plebiscytu w Szkocji, wyrazi na to zgodę, odparł, że "nie chce jeszcze jednego”. -  Nie widzę żadnego powodu, by wobec takich zapewnień (że to jednorazowe wydarzenie - red.) do tego wracać - dodał.</p>
      <h3>Sturgeon: nie pozwolimy Johnsonowi narzucam nam przyszłości</h3>
      <related>
        <a href="https://www.tvn24.pl/wiadomosci-ze-swiata,2/nadszedl-czas-aby-szkocja-wybrala-swoja-przyszlosc,982498.html"/>
      </related>
      <p>Szefowa autonomicznego rządu szkockiego i liderka SNP Nicola Sturgeon zapowiedziała w tym tygodniu, że w ciągu kilku dni po zaplanowanych na 12 grudnia wyborach do brytyjskiej Izby Gmin złoży na ręce rządu w Londynie formalny wniosek o zgodę na przeprowadzenie w nowego referendum niepodległościowego w Szkocji. SNP chce, by odbyło się ono w drugiej połowie 2020 r.</p>
      <p>Odnosząc się do słów Johnsona, Sturgeon oceniła, że stanowisko brytyjskiego premiera jest "nie do uzasadnienia i z pewnością nie jest demokratyczne".</p>
      <p>- Wszyscy w Szkocji wiedzą, że odbędzie się kolejne referendum w sprawie niepodległości i jeśli SNP wygra te wybory, będzie to jasny sygnał, że chcemy wziąć naszą przyszłość we własne ręce, a nie pozwalać Borisowi Johnsonowi nadal narzucać nam przyszłość - powiedziała.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/25ceb21a-731b-490d-9a17-9c77b3024dd6.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Niepodległa Szkocja?<cite>Źródło: PAP/Adam Ziemienowicz</cite></figcaption>
      </figure>
      <h3>Laburzyści nie będę blokować referendum</h3>
      <related>
        <a href="https://www.tvn24.pl/wiadomosci-ze-swiata,2/premier-szkocji-zapowiada-wniosek-o-nowe-referendum-niepodleglosciowe,982248.html"/>
      </related>
      <p>Opozycyjna Partia Pracy oświadczyła, że chce, by Szkocja pozostała w składzie Wielkiej Brytanii, ale nie będzie blokować referendum, jeśli szkocki rząd będzie je forsował po wyborach do szkockiego parlamentu w 2021 r.</p>
      <p>- Ostatecznie, jeśli po następnych szkockich wyborach rząd szkocki stwierdzi, że chce przeprowadzić kolejne referendum i przeprowadzi proces legislacyjny, aby to umożliwić, to jako rząd nie stanęlibyśmy na przeszkodzie - powiedziała należąca do laburzystowskiego gabinetu cieni Rebecca Long-Bailey.</p>
      <p>Zgodnie z obowiązującym prawem, aby legalnie przeprowadzić referendum w sprawie niepodległości, rząd Szkocji musi uzyskać zgodę władz w Londynie.</p>
      <p>W 2014 r. za pozostaniem Szkocji w składzie Zjednoczonego Królestwa opowiedziało się 55 proc. głosujących. Według większości ostatnich sondaży przewagę nadal mają przeciwnicy secesji, choć jest ona mniejsza niż była w referendum.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/ac3d5838-32ac-4815-9c04-f0965840b783.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Szkocja przeciw niepodległości<cite>Źródło: PAP</cite></figcaption>
      </figure>
      <related>
        <h4>Szkocja zostaje w Wielkiej Brytanii</h4>
        <a href="https://www.tvn24.pl/wiadomosci-ze-swiata,2/premier-szkocji-zapowiada-wniosek-o-nowe-referendum-niepodleglosciowe,982248.html"/>
        <a href="https://www.tvn24.pl/wiadomosci-ze-swiata,2/mamy-zelazny-mandat-do-przeprowadzenia-referendum-w-sprawie-niepodleglosci,977815.html"/>
        <a href="https://www.tvn24.pl/wiadomosci-ze-swiata,2/samo-uniesienie-brwi-krolowej-bbc-palac-buckingham-niezadowolony-z-wywiadu-camerona,970965.html"/>
        <a href="https://www.tvn24.pl/wiadomosci-ze-swiata,2/premier-szkocji-naszym-zadaniem-jest-uzyskanie-poparcia-dla-niepodleglosci,931260.html"/>
        <a href="https://www.tvn24.pl/wiadomosci-ze-swiata,2/szansa-powstrzymania-brexitu-szkocja-chce-drugiego-referendum-niepodleglosciowego,930169.html"/>
      </related>
    </article>
  </body>
</html>