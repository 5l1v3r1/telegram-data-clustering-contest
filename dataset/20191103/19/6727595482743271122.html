<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/will-not-act-in-anil-radhakrishnan-menon-s-films927.html"/>
    <meta property="og:site_name" content="DoolNews"/>
    <meta property="article:published_time" content="2019-11-03T19:58:00+00:00"/>
    <meta property="og:title" content="'നായകനാക്കിയാലും അനില്‍ രാധാകൃഷ്ണന്‍ മേനോന്റെ സിനിമയില്‍ അഭിനയിക്കാനില്ല'; നിലപാട് വ്യക്തമാക്കി ബിനീഷ് ബാസ്റ്റിന്‍"/>
    <meta property="og:description" content="Anil Radhkrishna Menon Bineesh Bastin KERALA NEWS Malayalam Cinema Kerala കോഴിക്കോട്: നായകനാക്കിയാലും സംവിധായകന്‍ അനില്‍ രാധാകൃഷ്ണന്‍ മേനോന്റെ സിനിമയില്‍ ഇനി അഭിനയിക്കാനി"/>
  </head>
  <body>
    <article>
      <h1>'നായകനാക്കിയാലും അനില്‍ രാധാകൃഷ്ണന്‍ മേനോന്റെ സിനിമയില്‍ അഭിനയിക്കാനില്ല'; നിലപാട് വ്യക്തമാക്കി ബിനീഷ് ബാസ്റ്റിന്‍</h1>
      <address><time datetime="2019-11-03T19:58:00+00:00">03 Nov 2019, 19:58</time> by <a rel="author">ന്യൂസ് ഡെസ്‌ക്</a></address>
      <p>കോഴിക്കോട്: നായകനാക്കിയാലും സംവിധായകന്‍ അനില്‍ രാധാകൃഷ്ണന്‍ മേനോന്റെ സിനിമയില്‍ ഇനി അഭിനയിക്കാനില്ലെന്ന് നടന്‍ ബിനീഷ് ബാസ്റ്റിന്‍. തന്നോടല്ല, സമൂഹത്തോടാണ് മാപ്പ് പറയേണ്ടതെന്നും ബിനീഷ് മീഡിയാ വണ്‍ ചാനലിലെ വ്യൂ പോയിന്റില്‍ പറഞ്ഞു.</p>
      <p>അനിലുമായുള്ള പ്രശ്‌നങ്ങള്‍ നാളെ നടക്കുന്ന സമവായ ചര്‍ച്ചയിലൂടെ പരിഹരിക്കുമെന്നും ബിനീഷ് വ്യക്തമാക്കി.</p>
      <p>‘അനില്‍ രാധാകൃഷ്ണന്‍ മേനോന്റെ സിനിമയില്‍ നായകനാക്കിയാലും ഇനി അഭിനയിക്കില്ല. അഞ്ചോളം സിനിമകള്‍ സംവിധാനം ചെയ്ത അദ്ദേഹം എന്തുകൊണ്ട് എനിക്കു കഥാപാത്രം തന്നില്ല? ഇപ്പോള്‍ ഈ പ്രശ്‌നം വന്നതിനു ശേഷമാണോ എനിക്കു വേഷം തരുന്നത്?’- ബിനീഷ് ചോദിച്ചു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഒരു രാത്രി മുഴുവനും ലോകത്താകമാനമുള്ള ജനങ്ങള്‍ ഈയൊരു കാര്യത്തില്‍ എനിക്കൊപ്പം നിന്നതാണ്. ഇക്കാര്യത്തില്‍ ജനങ്ങളോടു പ്രതിബദ്ധതയുണ്ട്. ഞാന്‍ ആ ചിത്രത്തില്‍ അഭിനയിച്ചാല്‍ അതു ജനങ്ങളോടു ചെയ്യുന്ന വലിയ തെറ്റായിരിക്കും.</p>
      <related>
        <a href="https://www.doolnews.com/balachandramenon-against-bineesh-bastin123.html?utm_source=doolnews&amp;utm_medium=related"/>
      </related>
      <p>എന്നോടു മാപ്പ് ചോദിക്കേണ്ട ആളല്ല അനില്‍ രാധാകൃഷ്ണന്‍ മേനോന്‍. എന്റെ മനസ്സില്‍ ഇപ്പോഴും അദ്ദേഹത്തിനു വലിയ സ്ഥാനമാണുള്ളത്. അദ്ദേഹത്തെ ഏതു വേദിയില്‍ക്കണ്ടാലും ഞാന്‍ എഴുന്നേറ്റു നില്‍ക്കും. അദ്ദേഹത്തോടു ബഹുമാനമുണ്ട്. എന്നെ ദ്രോഹിച്ചിട്ടുള്ള ആളൊന്നുമല്ല അദ്ദേഹം.’- ബിനീഷ് പറഞ്ഞു.</p>
      <p>മെഡിക്കല്‍ കോളേജിലെ കോളേജ് ഡേയ്ക്ക് അതിഥിയായെത്തിയ നടന്‍ ബിനീഷ് ബാസ്റ്റിനൊപ്പം വേദി പങ്കിടാന്‍ കഴിയില്ലെന്ന് കോളേജ് മാസിക പ്രകാശനം ചെയ്യാനെത്തിയ സംവിധായകന്‍ അനില്‍ രാധാകൃഷ്ണന്‍ മേനോന്‍ പറഞ്ഞതായിരുന്നു വിവാദമായത്. ഇന്നലെ വൈകീട്ട് ആറ് മണിക്കായിരുന്നു പരിപാടി.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>തന്റെ സിനിമയില്‍ അവസരം ചോദിച്ച് നടക്കുന്ന ഒരു മൂന്നാംകിട നടനൊപ്പം വേദി പങ്കിടാനാകില്ലെന്ന് സംവിധായകന്‍ പറഞ്ഞെന്നും അതിനാല്‍ പരിപാടി കഴിഞ്ഞ് വന്നാല്‍ മതിയെന്ന് കോളേജ് അധികൃതര്‍ തന്നോട് ആവശ്യപ്പെട്ടതായും ബിനീഷ് വെളിപ്പെടുത്തുകയായിരുന്നു.</p>
      <figure>
        <iframe src="https://www.youtube.com/embed/lbdKWenxPOw" width="500" height="281" data-service="Youtube" scrolling="no"/>
      </figure>
    </article>
  </body>
</html>