<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812176.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T19:08:00+00:00"/>
    <meta property="og:title" content="چند درصد آمریکایی‌ها موافق استیضاح و کنار گذاشتن ترامپ هستند؟"/>
    <meta property="og:description" content="به گزارش فارس، در حالی که یک سال تا برگزاری انتخابات ریاست جمهوری آمریکا زمان باقی مانده، ظاهرا میزان آمریکایی‌های موافق استیضاح «دونالد ترامپ» رئیس جمهور این کشور و کنار گذاشتن وی از تعداد مخالفان این اقدام پیشی گرفته است."/>
  </head>
  <body>
    <article>
      <h1>چند درصد آمریکایی‌ها موافق استیضاح و کنار گذاشتن ترامپ هستند؟</h1>
      <address>
        <time datetime="2019-11-03T19:08:00+00:00">03 Nov 2019, 19:08</time>
      </address>
      <p>آخرین نظرسنجی‌ها در آمریکا از افزایش میزان نارضایتی‌های مردمی از دونالد ترامپ، تمایل به استیضاح وی و کنار گذاشتن او از سمت ریاست جمهوری ایالات متحده حکایت دارد.</p>
      <p>به گزارش فارس، در حالی که یک سال تا برگزاری انتخابات ریاست جمهوری آمریکا زمان باقی مانده، ظاهرا میزان آمریکایی‌های موافق استیضاح «دونالد ترامپ» رئیس جمهور این کشور و کنار گذاشتن وی از تعداد مخالفان این اقدام پیشی گرفته است.</p>
      <p>به نوشته وبگاه شبکه خبری «ان‌بی‌سی نیوز» یک نظرسنجی جدید مشترک این شبکه خبری و روزنامه «وال استریت ژورنال» نشان داد که در حال حاضر ۴۹ درصد مردم آمریکا موافق استیضاح دونالد ترامپ و کنار گذاشتن وی از این سمت هستند.</p>
      <p>بر این اساس، 46 درصد از شرکت‌کنندگان در این نظرسنجی هم با استیضاح ترامپ مخالفت کرده‌اند. این در حالی است که در نظرسنجی ماه گذشته این وضعیت برعکس بوده و ۴۳ درصد شرکت‌کنندگان موافق استیضاح ترامپ و ۴۹ درصد مخالف آن بودند.</p>
      <p>افزایش موافقان با کنار گذاشتن ترامپ از سمت خود بیشتر از بین حامیان حزب دموکرات و رأی‌دهندگان بدون گرایش حزبی بوده است. در نظرسنجی جدید ۸۸ درصد دموکرات‌ها با استیضاح ترامپ و کنار گذاشتن او از مقام ریاست جمهوری موافق بوده‌اند. ۴۳ درصد رأی‌دهندگان بدون گرایش حزبی هم با این مسئله موافق و ۴۶ درصد مخالف استیضاح ترامپ بوده‌اند.</p>
      <p>مجلس نمایندگان آمریکا روز پنجشنبه با تصویب قطعنامه‌ای که در آن مراحل بعدی تحقیقات استیضاح از ترامپ مشخص شده به این تحقیقات رسمیت بخشید. قانونگذاران آمریکایی با ۲۳۲ رأی موافق در برابر ۱۹۶ رأی مخالف این قطعنامه را به تصویب رساندند. هیچ نماینده جمهوری‌خواهی از این قطعنامه حمایت نکرده است. از میان مخالفان، ۱۹۴ نفر جمهوری‌خواه و ۲ نفر دموکرات بوده‌اند.</p>
      <p>به نوشته ان‌بی‌سی، نتایج این نظرسنجی شامل موارد دیگری نیز بوده، از جمله اینکه ۵۳ درصد آمریکایی‌ها از عملکرد ترامپ ابراز «نارضایتی» کرده و تنها ۴۵ درصد موافق عملکرد وی بوده‌اند.</p>
      <p>از سویی دیگر، ۵۰ درصد آمریکایی‌ها نیز گفتند که مطمئن نیستند ترامپ اهداف و سیاست‌های مناسبی برای رئیس‌جمهور شدن دارد.</p>
    </article>
  </body>
</html>