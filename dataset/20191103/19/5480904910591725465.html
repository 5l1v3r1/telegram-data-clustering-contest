<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/jagr-kvuli-natazenemu-svalu-vahal-nad-svym-startem/1816776?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T19:59:00+00:00"/>
    <meta property="og:title" content="Jágr kvůli nataženému svalu váhal nad svým startem"/>
    <meta property="og:description" content="Ostrava - Start hokejisty Jaromíra Jágra v dnešním extraligovém utkání Kladna na ledě Vítkovicích byl na vážkách. Sedmačtyřicetiletý útočník Rytířů po utkání přiznal, že nastoupil i s poraněným svalem ze sobotního tréninku."/>
  </head>
  <body>
    <article>
      <h1>Jágr kvůli nataženému svalu váhal nad svým startem</h1>
      <address><time datetime="2019-11-03T19:59:00+00:00">03 Nov 2019, 19:59</time> by <a rel="author" href="http://www.ctk.cz/" target="_blank">ČTK</a></address>
      <p>Ostrava - Start hokejisty Jaromíra Jágra v dnešním extraligovém utkání Kladna na ledě Vítkovicích byl na vážkách. Sedmačtyřicetiletý útočník Rytířů po utkání přiznal, že nastoupil i s poraněným svalem ze sobotního tréninku.</p>
      <p>"Já si v sobotu natáhnul sval, tak jsem se soustředil na to, abych vůbec mohl hrát. Z tréninku jsem odešel po deseti minutách, netrénoval jsem a ani nevěděl, jestli budu moct hrát," řekl novinářům Jágr.</p>
      <p>Přestože se zdravotně necítil na sto procent fit, přemohl se i kvůli vyprodané hale. "Nesmírně si toho vážím. Je to taková odměna za to, co jsem hokeji obětoval. Vím, že tady byla i spousta malých dětí, nechtěl jsem ty lidi zklamat, když už si koupili lístek. I proto jsem nastoupil," vysvětlil Jágr.</p>
      <p>Nakonec mohl být Jágr spokojený s výhrou v prodloužení i tím, že ho spoluhráči dokázali střelecky zastat. "I když naše lajna nedala gól, tak jsme se udrželi v útočné třetině. Unavíš tím soupeře, pak už je jen otázka času, kdy to tam padne. O to tady jde," doplnil Jágr.</p>
    </article>
  </body>
</html>