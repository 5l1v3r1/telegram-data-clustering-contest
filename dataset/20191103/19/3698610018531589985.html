<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/bogdan-namagavsya-pripiniti-rozsliduvannya-sprav-maydanu-i-ozu-yanukovicha-gorbatyuk-328342_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T19:45:00+00:00"/>
    <meta property="og:title" content="Богдан намагався припинити розслідування справ Майдану і ОЗУ Януковича – Горбатюк"/>
    <meta property="og:description" content="Очільник Офісу президента у 2010-2014 роках обіймав посаду в уряді Азарова."/>
  </head>
  <body>
    <article>
      <h1>Богдан намагався припинити розслідування справ Майдану і ОЗУ Януковича – Горбатюк</h1>
      <h2>Очільник Офісу президента у 2010-2014 роках обіймав посаду в уряді Азарова.</h2>
      <address>
        <time datetime="2019-11-03T19:45:00+00:00">03 Nov 2019, 19:45</time>
      </address>
      <p>Очільник ОПУ Андрій Богдан закликав президента Володимира Зеленського припинити <b><a href="https://dt.ua/POLITICS/gorbatyuk-pov-yazav-svoye-zvilnennya-z-gpu-zi-sproboyu-rozvaliti-spravu-ozu-yanukovicha-327159_.html">розслідування справ Майдану та злочинів засудженого за держзраду експрезидента-втікача Віктора Януковича і його оточення</a></b>.</p>
      <p>Колишній начальник Управління спецрозслідувань Генеральної прокуратури Сергій Горбатюк в інтерв'ю "<a href="https://prm.ua/bogdan-hotiv-pripiniti-rozsliduvannya-zlochiniv-pid-chas-revolyutsiyi-gidnosti-i-zlochini-yanukovicha-gorbatyuk/">Прямому</a>" розповів подробиці розмови. За його словами, вона відбулось на зустрічі з президентом Зеленським у його адміністрації наприкінці серпня.</p>
      <p>"На тій зустрічі із Зеленським він (Богдан – ред.) підійшов, на завершення цієї зустрічі він підійшов. Він, не знаючи про суть, сказав: "Не розслідувались справи, не розслідувалися стосовно вбивств правоохоронців. Я ж вам казав, Володимир Олександрович", - розповідає Горбатюк.</p>
      <p>Однак президент із ним не погодився і запитав, як не розслідувались, якщо йому щойно доповіли про результати.</p>
      <p>"Значить, тоді вже не треба розслідувати. Все розслідувано – і вбивства протестувальників, і вбивства правоохоронців. Значить, все, далі не треба розслідувати", - саме так, за словами колишнього начальника УСР, відреагував на це Андрій Богдан.</p>
      <p>"Та ні, треба розслідувати, і багато ще до завершення. І, в першу чергу, стосовно організаторів, і потрібні зміни в закон. І це саме питання президента щодо внесення змін в закон, який розблоковує можливість застосування заочного судочинства", - відповів на це Горбатюк.</p>
      <p>На що очільник Офісу президента порадив йому звернутися з цим питання до нового генерального прокурора, оскільки воно "не є питанням президента". Тоді прокурор нагадав про ОПГ Януковича й економічні злочини, які також підлягають розслідуванню.</p>
      <p>"Та ні, про що ви розказуєте? Які економічні злочини? Про що ви розказуєте?". І потім він вже перевів тему на те, що вас наступний чекає…", - розповів Горбатюк.</p>
      <p>І додав, що Богдан говорив, можливо, менш емоційно, але цілком серйозно.</p>
      <p>"Я, можливо, перебільшую з точки зору емоційної, але суть така була. Тобто перехід від того, що нічого не розслідувано. А потім до того, що треба розслідувати", - резюмував він.</p>
      <p>
        <i>Із 17:30.</i>
      </p>
      <figure>
        <iframe src="https://www.youtube.com/embed/7UarTRyToXs" width="640" height="360" data-service="Youtube" scrolling="no"/>
      </figure>
      <p>Раніше колишній начальник Управління спецрозслідувань ГПУ Сергій Горбатюк пов'язав власне звільнення з <b><a href="https://dt.ua/POLITICS/gorbatyuk-pov-yazav-svoye-zvilnennya-z-gpu-zi-sproboyu-rozvaliti-spravu-ozu-yanukovicha-327159_.html">небажанням нинішнього керівництва прокуратури займатися справою Сім'ї експрезидента Віктора Януковича</a></b>.</p>
      <p>За словами Горбатюка, небажання Руслана Рябошапки займатися цією справою може бути пов'язано з тим, що зараз на високих посадах перебувають люди, які свого часу працювали в уряді Азарова.</p>
      <p>Кого він має на увазі, Горбатюк не уточнив. Однак нинішній керівник Офісу президента <a href="https://dt.ua/POLITICS/bogdan-litav-z-azarovim-do-rf-naperedodni-zupinki-yevrointegraciyi-ukrayini-v-2013-roci-shemi-324670_.html"><b>Андрій Богдан</b> <b>у 2010-2014 роках обіймав в уряді Азарова</b></a> посаду уповноваженого з питань антикорупційної політики. Генпрокурор Руслан Рябошапка тоді теж працював в уряді.</p>
      <footer>За матеріалами: <a href="https://dt.ua/go/aHR0cHM6Ly9wcm0udWEvcnUvcHJ5YW1veS1wcmlvYnJlbC1rdmFydGlydS1zZW1lLXBvZ2lic2hlZ28tc2hhaHRlcmEv">телеканал прямий</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>