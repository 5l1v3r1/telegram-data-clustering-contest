<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/03/almanyanin-dogusundaki-dresden-kentinde-nazi-olaganustu-hali"/>
    <meta property="og:site_name" content="euronews"/>
    <meta property="article:published_time" content="2019-11-03T19:00:57+00:00"/>
    <meta property="og:title" content="Almanya'nın doğusundaki Dresden kentinde 'Nazi olağanüstü hali'"/>
    <meta property="og:description" content="Almanya'nın doğusundaki Dresden kentinde yerel meclis, aşırı sağ şiddeti ve ayrımcılığıyla mücadele için &quot;Nazi olağanüstü hali&quot; ilan etti"/>
  </head>
  <body>
    <article>
      <h1>Almanya'nın doğusundaki Dresden kentinde 'Nazi olağanüstü hali'</h1>
      <address><time datetime="2019-11-03T19:00:57+00:00">03 Nov 2019, 19:00</time> by <a rel="author">Enis Günaydın</a></address>
      <p>Almanya'nın doğusundaki Dresden kentinde yerel meclis, aşırı sağ şiddeti ve ayrımcılığıyla mücadele için "Nazi olağanüstü hali" ilan etti.</p>
      <p>Çarşamba günü Dresden Şehir Meclisine "Nazinotstand?" (Nazi olağanüstü hali?) başlıklı bir öneri sunuldu. Öneride, "demokrasi ve çoğulculuk karşıtı aşırı sağ görüşlerin arttığı; bundan kaynaklı şiddetin de çoğaldığı" yönünde endişeler dile getirildi.</p>
      <p>Metinde demokratik kültürün güçlenmesi için azınlıkların, insan haklarının ve aşırı sağ şiddet mağdurlarının korunması yönünde adım atılması teklif edildi. Öneride ayrıca antisemitizm, ırkçılık ve islamofobi ile mücadelenin önemine vurgu yapıldı.</p>
      <h3>'Bu şehirde bir Nazi sorunu var'</h3>
      <p>Teklifi meclise hiciv partisi Die Partei'nin üyesi Max Aschenbach sundu. Aschenbach, "Bu şehirde bir Nazi sorunu var." açıklamasını yaptı.</p>
      <p>Oylamaya sunulan öneri 29'a karşı 39 oy ile kabul edildi. Sol ve liberal partilerin destek verdiği tasarıya, aşırı sağcı AfD ve merkez sağ Hristiyan Demokratlar ise karşı çıktı. Hristiyan Demokratlar, metnin sadece aşırı sağı hedef almasını eleştirdi.</p>
      <p>Yeşil Partili meclis üyesi Thomas Loeser, "Biz, ırkçılık ve antisemitizme karşı çıkanlara desteğimizi açıkça gösteriyoruz, herkesten de bunu yapmasını bekliyoruz." şeklinde konuştu.</p>
      <p>Ek kaynaklar<b> • AFP, DPA</b></p>
    </article>
  </body>
</html>