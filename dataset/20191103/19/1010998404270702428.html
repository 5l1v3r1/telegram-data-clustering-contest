<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/nov-rasistki-skandal-v-italija-tozi-pat-zaradi-baloteli.html"/>
    <meta property="og:site_name" content="bTV Новините"/>
    <meta property="article:published_time" content="2019-11-03T19:08:00+00:00"/>
    <meta property="og:title" content="Пореден расистки скандал в Италия, този път мишена бе Балотели"/>
    <meta property="og:description" content="Супер Марио заплаши да напусне терена"/>
  </head>
  <body>
    <article>
      <h1>Пореден расистки скандал в Италия, този път мишена бе Балотели</h1>
      <h2>Супер Марио заплаши да напусне терена</h2>
      <address>
        <time datetime="2019-11-03T19:08:00+00:00">03 Nov 2019, 19:08</time>
      </address>
      <p>Нов расистки скандал в италианската Серия "А". Нападателят на "Бреша" Марио Балотели понесе куп обиди от фенове на "Верона" по време на двубоя между двата тима от 11-ия кръг. Срещата дори бе спряна за няколко минути, след като Супер Марио не издържа, даде знак, че е чул скандиранията и се отправи към тунела на ст. "Марк Антонио Бентегоди".</p>
      <p>Чашата преля в 54', когато Балотели бе близо до вратата на "Верона" и расистките обиди се засилиха, а той изрита гневно топката към сектора с гостуващи фенове. Главният съдия Маурицио Мариани спря двубоя, междувременно дикторът на стадиона предупреди, че има опасност мачът да не се доиграе, ако запалянковците на "Верона" продължат.</p>
      <figure>
        <img src="https://img.bg.sof.cmestatic.com/media/images/640x/Nov2019/2112013212.jpg"/>
        <figcaption>Снимка: Getty Images</figcaption>
      </figure>
      <p>В крайна сметка Балотели остана на терена и се разписа в 85', но голът се оказа почетен. "Верона" се наложи с 2:1, тъй като преди Супер Марио точни за домакините бяха Салседо и Песина.</p>
      <p>Това е поредният случай на расизъм по италианските терени през този сезон. Вчера дербито между "Рома" и "Наполи" в Рим също бе спряно за няколко миниути заради расистки скандирания от феновете на "вълците" към Калиду Кулибали. Тифозите на "Рома" се проявиха и през октомври, когато атакуваха по същия начин Роландо Виейра от "Сампдория". В началото на кампанията расизъм имаше и от привържениците на "Каляри" към Ромелу Лукаку от "Интер".</p>
    </article>
  </body>
</html>