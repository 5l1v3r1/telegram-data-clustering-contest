<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/03/gualtieri-pronto-discutere-plastic-tax_uxQohnttp3QFyOtWHAFrAM.html"/>
    <meta property="og:site_name" content="Adnkronos"/>
    <meta property="article:published_time" content="2019-11-03T19:32:00+00:00"/>
    <meta property="og:title" content="Gualtieri: &quot;Pronto a discutere su plastic tax&quot;"/>
    <meta property="og:description" content="Il ministro dell'Economia: &quot;Ma la misura è giusta&quot;. E alla maggioranza: &quot;Difenda la manovra, opposizione senza argomenti&quot;. Renzi: &quot;Bene retromarcia su nuove tasse. Apprezzo il buon senso del ministro&quot;. Boschi: &quot;Apertura positiva&quot;"/>
  </head>
  <body>
    <article>
      <h1>Gualtieri: "Pronto a discutere su plastic tax"</h1>
      <address>
        <time datetime="2019-11-03T19:32:00+00:00">03 Nov 2019, 19:32</time>
      </address>
      <p>"La manovra elimina la grande macro-tassa che ci è stata lasciata in eredità da <b>Salvini</b>, cioè 23 miliardi di <a href="https://www.adnkronos.com/Search/Link/keyword/iva">aumento dell'Iva</a>. Noi la aboliamo e contemporaneamente aumentiamo lo stipendio netto in busta paga a 15 milioni di lavoratori. Per questo l'opposizione non ha argomenti e sarebbe bene che la maggioranza si concentrasse a difendere questa manovra e naturalmente a lavorare insieme anche per migliorarla ulteriormente". Lo ha detto il ministro dell'Economia Roberto <b>Gualtieri </b>al Tg3.</p>
      <p>"Può essere sorprendente che chi approva una manovra poi la critichi, questo non significa che non si possa migliorare ma è quello che per l'appunto vogliamo fare in Parlamento" ha aggiunto. Quanto alla <b>plastic tax</b>, "noi dobbiamo ridurre l'utilizzo della plastica monouso. Noi non possiamo prima applaudire i giovani che scendono in piazza per chiedere un ambiente migliore e un futuro per tutti e poi non agire di conseguenza. Quindi - ha proseguito Gualtieri - una misura che disincentivi l'utilizzo della plastica monouso è giusta. Poi occorre a modularla bene e per questo sono pronto a discutere con gli operatori del settore anche per sostenere e incentivare la riconversione tecnologica verso l'utilizzo di materiali biodegradabili". <br/><br/>A '<a href="https://www.adnkronos.com/Search/Link/keyword/italia%20viva">Italia Viva</a>' che propone, per liberare risorse, di rinviare di alcuni mesi il taglio del cuneo fiscale, Gualtieri ha replicato: "E' paradossale che chi parla di meno tasse poi non voglia una misura che riduce concretamente le tasse sul lavoro per milioni di italiani. Questa misura è il pilastro della manovra e vogliamo mantenerla".</p>
      <p>RENZI - Dopo l'intervista del titolare del dicastero di via XX Settembre, arriva il commento di Matteo Renzi. "Per 24 ore un fiume di polemiche contro di me - scrive via Twitter -. Ora retromarcia in corso sulle nuove tasse (plastica e auto aziendali) Bene! Apprezzo il buon senso del ministro Gualtieri. Per Italia Viva conta solo il risultato #NoTax".</p>
    </article>
  </body>
</html>