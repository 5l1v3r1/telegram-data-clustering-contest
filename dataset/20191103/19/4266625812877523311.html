<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/na_donbasi_vprodovzh_potochnoi_doby_nzf_zdiysnyly_6_obstriliv_odyn_viyskovyy_1682723"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T19:12:00+00:00"/>
    <meta property="og:title" content="На Донбасі впродовж поточної доби НЗФ здійснили 6 обстрілів, один військовий ЗСУ поранений"/>
    <meta property="og:description" content="Впродовж поточної доби незаконні збройні формування 6 разів порушили режим припинення вогню. Поранення зазнав один військовослужбовець зі складу Об’єднаних сил."/>
  </head>
  <body>
    <article>
      <h1>На Донбасі впродовж поточної доби НЗФ здійснили 6 обстрілів, один військовий ЗСУ поранений</h1>
      <address>
        <time datetime="2019-11-03T19:12:00+00:00">03 Nov 2019, 19:12</time>
      </address>
      <p>
        <b>Впродовж поточної доби незаконні збройні формування 6 разів порушили режим припинення вогню. Поранення зазнав один військовослужбовець зі складу Об’єднаних сил.</b>
      </p>
      <p>Про це повідомляє <a href="https://www.facebook.com/pressjfo.news/?epa=SEARCH_BOX">штаб ООС</a>.</p>
      <p>НЗФ обстріляли позиції українських підрозділів з гранатометів різних систем, великокаліберних кулеметів та стрілецької зброї.</p>
      <p>Згідно з повідомленням, 5 обстрілів українських позицій російські окупаційні війська здійснили у районі відповідальності оперативно-тактичного угруповання «ПІВНІЧ»: неподалік Новолуганського – зі стрілецької зброї та станкових протитанкових і автоматичних гранатометів; поблизу Хутора Вільного – з підствольних гранатометів і стрілецької зброї; у районі Золотого (поза межами ділянки розведення) – з великокаліберних кулеметів; двічі біля Луганського – з автоматичних гранатометів та СПГ.</p>
      <p>В районі відповідальності оперативно-тактичного угруповання «СХІД» противник зі станкових та автоматичних гранатометів обстріляв наші позиції біля Водяного.</p>
      <p>«Тривають заходи на ділянці розведення №2 у районі населеного пункту Золоте-4 Луганської області. Зараз проходить технічне обстеження, розмінування доріг та узбіч, очистка місцевості забрудненої вибухонебезпечними предметами (за графіком триватиме до 9 листопада)», – повідомляють у штабі ООС.</p>
      <p><a href="https://zik.ua/news/2019/11/03/nzf_15_raziv_atakuvaly_ukrainski_pozytsii_na_donbasi_poraneno_dvoh_1682489">Нагадаємо,</a> впродовж минулої доби незаконні збройні формування 15 разів обстріляли українські позиції на Донбасі, поранено двох військових.</p>
      <related>
        <h4>читайте також</h4>
        <a href="https://zik.ua/news/2019/11/02/na_donbasi_vprodovzh_potochnoi_doby_nzf_6_raziv_porushyly_rezhym_prypynennya_1682361"/>
        <a href="https://zik.ua/news/2019/10/25/sytuatsiya_na_donbasi_uprodovzh_doby_nzf_9_raziv_obstrilyuvaly_zsu_troie_biytsiv_1676689"/>
        <a href="https://zik.ua/news/2019/10/23/na_donbasi_za_mynulu_dobu_nzf_zdiysnyly_24_obstrily_odyn_viyskovyy_1674217"/>
        <a href="https://zik.ua/news/2019/10/21/sytuatsiya_na_donbasi_nzf_15_raziv_obstrilyaly_ukrainskyh_viyskovyh_1672397"/>
      </related>
    </article>
  </body>
</html>