<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://palermo.repubblica.it/cronaca/2019/11/03/news/e_approdata_a_pozzallo_la_nave_asso_trenta_a_bordo_151_migranti-240127203/"/>
    <meta property="og:site_name" content="Repubblica.it"/>
    <meta property="article:published_time" content="2019-11-03T12:07:00+00:00"/>
    <meta property="og:title" content="E' approdata a Pozzallo la nave Asso Trenta: a bordo 151 migranti"/>
    <meta property="og:description" content="La maggioranza è affetta da scabbia, mentre una donna in gravidanza e un uomo sono stati trasferiti in ospedale"/>
  </head>
  <body>
    <article>
      <h1>E' approdata a Pozzallo la nave Asso Trenta: a bordo 151 migranti</h1>
      <h2>La maggioranza è affetta da scabbia, mentre una donna in gravidanza e un uomo sono stati trasferiti in ospedale</h2>
      <address>
        <time datetime="2019-11-03T12:07:00+00:00">03 Nov 2019, 12:07</time>
      </address>
      <p>E' approdata nel porto di Pozzallo, in provincia di Ragusa, la nave italiana Asso Trenta, con <a href="https://www.repubblica.it/cronaca/2019/11/02/news/alarm_phone_tratti_in_salvo_200_migranti-240075471/">a bordo 151 migranti salvati al largo delle coste libiche</a> su tre diverse imbarcazioni in difficoltà. In banchina è stata attivata la macchina dell'accoglienza dei profughi.<br/><br/>L'ispezione sanitaria condotta dal medico marittimo Vincenzo Morello ha permesso di verificare che la maggioranza è affetta da scabbia, mentre, una donna in gravidanza è stata trasferita in ospedale insieme ad un uomo che era in condizioni visibilmente provate. Ieri sera, erano state evacuate in emergenza due donne incinte insieme ai rispettivi mariti che sono approdati a Lampedusa. A chiusura dello sbarco sono approdati a Pozzallo 123 uomini, 15 donne e 14 minori. Ora i migranti si trovano nel locale hotspot.<br/><br/>"Pozzallo fa la sua parte e come sempre accoglie l'ennesimo gruppo di disperati che fuggono dai propri paesi, per la fame o per la guerra", dice il sindaco, Roberto Ammatuna. "La città cerca con tutte le proprie forze di affrontare un fenomeno planetario drammatico - aggiunge - la geografia gli ha assegnato questo compito che svolge sempre con grande umanità".<br/><br/>Secondo Ammatuna "l'obiettivo dell'Italia e dell'Europa non può essere solo quello di limitare e ridurre le partenze dalla libia, ma anche quello di garantire - continua - un minimo di gestione umanitaria nei campi di detenzione in libia trasformati in veri e propri lager".<br/> </p>
    </article>
  </body>
</html>