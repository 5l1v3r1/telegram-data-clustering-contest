<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/03/plastic-tax-di-maio-dibattito-surreale-top10_20191103_132700/"/>
    <meta property="og:site_name" content="Askanews"/>
    <meta property="article:published_time" content="2019-11-03T12:27:00+00:00"/>
    <meta property="og:title" content="Plastic Tax, Di Maio: “Dibattito surreale”"/>
    <meta property="og:description" content="Roma, 3 nov. (askanews) – Sulla cosiddetta plastic tax in questi giorni si sta facendo “un dibattito surreale” perchè partiti politici che per anni hanno detto: “rispettiamo l’ambiente, amiamolo, pensiamo al futuro” nel frattempo hanno operato “trivellando i mari, inaugurando nuovi inceneritori, rievocando il nucleare. La Lega lo ha fatto anche al governo insieme a […]"/>
  </head>
  <body>
    <article>
      <h1>Plastic Tax, Di Maio: “Dibattito surreale”</h1>
      <h2>"Serve a invertire la rotta"</h2>
      <address>
        <time datetime="2019-11-03T12:27:00+00:00">03 Nov 2019, 12:27</time>
      </address>
      <figure>
        <img src="http://www.askanews.it/wp-content/uploads/2019/11/20191103_132654_F9624B2F.jpg"/>
      </figure>
      <p>Roma, 3 nov. (askanews) – Sulla cosiddetta plastic tax in questi giorni si sta facendo “un dibattito surreale” perchè partiti politici che per anni hanno detto: “rispettiamo l’ambiente, amiamolo, pensiamo al futuro” nel frattempo hanno operato “trivellando i mari, inaugurando nuovi inceneritori, rievocando il nucleare. La Lega lo ha fatto anche al governo insieme a noi e li abbiamo sempre fermati”. Lo scrive oggi Luigi Di Maio su facebook aggiungendo che “per questi signori qui l’ambiente è un pozzo per fare soldi e basta, alcune inchieste della magistratura lo hanno dimostrato”.</p>
      <p>Insomma, una politica fatta di parole mentre “quando si tratta di venire ai fatti, di trovare il coraggio di cambiare rotta e intervenire per dare una nuova visione al Paese, si girano dall’altra parte” o rimandano il problema.</p>
      <p>“Bene, oggi per la prima volta c’e un governo che ci mette la faccia. Che ai cittadini ha promesso un Green New Deal, un grande piano per l’ambiente: vero, concreto, davvero per il futuro dei nostri figli e delle nostre imprese, per renderle più competitive sui mercati internazionali.</p>
      <p>La plastic tax, come la chiamano, serve a questo. Serve – scrive Di Maio – a dare una scossa, serve a invertire la rotta. Non promuovi l’ambiente parlando, lo promuovi facendo delle scelte. I soldi di uno Stato non sono infiniti, vanno re-distribuiti e la politica serve a questo, appunto, a fare delle scelte.</p>
      <p>Il MoVimento 5 Stelle – conclude Di Maio – la sua scelta l’ha fatta tanto tempo fa: difendere l’ambiente, introdurre nuovi meccanismi per rimettere la nostra economia su un binario più sostenibile e continuare a crescere. È un dovere di chi rappresenta le istituzioni pensare alle future generazioni. Non è una colpa. Ripeto: è un dovere. E noi siamo fieri di onorarlo!”.</p>
      <p>gci/sam</p>
    </article>
  </body>
</html>