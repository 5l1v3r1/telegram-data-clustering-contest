<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Puigdemont-acusa-Sanchez-supremacista-politic_0_2337366359.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T12:30:29+00:00"/>
    <meta property="og:title" content="Puigdemont acusa Sánchez de &quot;supremacista polític&quot; i li retreu que no parli amb el seu &quot;interlocutor legítim&quot;"/>
    <meta property="og:description" content="L'expresident creu que demà Felip VI té l'oportunitat de fer autocrítica després del discurs del 3-O"/>
  </head>
  <body>
    <article>
      <h1>Puigdemont acusa Sánchez de "supremacista polític" i li retreu que no parli amb el seu "interlocutor legítim"</h1>
      <h2>L'expresident creu que demà Felip VI té l'oportunitat de fer autocrítica després del discurs del 3-O</h2>
      <address>
        <time datetime="2019-11-03T12:30:29+00:00">03 Nov 2019, 12:30</time>
      </address>
      <p>Tornada la campanya electoral, torna els atacs verbals amb "supremacisme" . Fins ara la diana d'aquestes acusacions era el president Quim Torra, però aquest diumenge ha estat l'expresident Carles Puigdemont qui ha titllat Pedro Sánchez de "supremacista polític" per ser incapaç de construir pactes de govern amb altres formacions polítiques. En una reunió amb els candidats de JxCat al Congrés i al Senat a Waterloo, Puigdemont ha respost a<a href="https://www.ara.cat/politica/eleccions-generals-2019-10-novembre_0_2337366352.html"> les declaracions</a> que ha fet el president espanyol en una entrevista a <i>La Vanguardia</i> en què ha exigit a l'independentisme que faci autocrítica per dialogar. L'expresident català ha assegurat que l'independentisme "fa anys que fa autocrítica" i, davant el complicat escenari que dibuixen les enquestes, l'ha avisat que els vots que aconsegueixi JxCat a les eleccions del 10-N "no seran a canvi de res" en cas que el PSOE hagués de necessitar els seus escons per seguir ocupant la Moncloa. </p>
      <p>En la mateixa entrevista, Sánchez admet que ha parlat amb el vicepresident Pere Aragonès mentre que fa setmanes que no agafa el telèfon al president de la Generalitat Quim Torra. Puigdemont li ha retret que no agafi el telèfon al seu successor, "l'interlocutor legítim", perquè és el que ha estat escollit pel Parlament de Catalunya.</p>
      <p>"Que deixi de marejar la perdiu", ha reblat exigint a Sánchez que despengi el telèfon. "El que ha de fer és parlar amb el president escollit pel Parlament, però fins ara el que veiem és una absència absoluta de voluntat de diàleg que és el que realment ajudaria a desbloquejar el conflicte", ha conclòs Puigdemont. En aquest mateix sentit, la candidata de JxCat al Congrés, Laura Borràs, ha etzibat que Sánchez "no pot escollir els seus interlocutors en funció dels seus interessos personals, sinó de la seva legitimitat democràtica". </p>
      <p>I Puigdemont no només ha reenviat les acusacions de "supremacisme" a la banda espanyola sinó que ha fet el mateix amb les peticions d'autocrítica. "Ens agradaria veure l'autocrítica que ha fet l'estat espanyol després de les càrregues policials de l'1-O", ha etzibat abans de demanar també autocrítica al rei Felip VI, que aquest dilluns viatjarà a Barcelona, moment que el líder independentista a l'exili interpreta com una "oportunitat" perquè el rei espanyol rectifiqui després del discurs que va pronunciar posteriorment al referèndum de l'1-O: "Aquesta és l'autocrítica que també esperem". </p>
      <p>D'altra banda, preguntat per si s'ha d'impulsar una llei d'amnistia al Congrés dels Diputats, Carles Puigdemont ha assegurat que aquesta hauria de ser "una part de la solució política" però no "l'objectiu final" que ha de perseguir el vot independentista de cara a les eleccions del 10-N. El líder de JxCat ha fet una crida a la societat catalana a enviar un missatge "clar" a les urnes perquè assegura que el vot català "serà llegit des de fora". Puigdemont creu que el missatge ha de ser "independència, república i autodeterminació" i que l'amnistia als presos polítics ha de ser part d'aquest "paquet" que conformi la solució política.</p>
    </article>
  </body>
</html>