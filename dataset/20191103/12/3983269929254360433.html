<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/mor-una-dona-a-palma-pel-fort-temporal-de-vent-que-buf-a-les-balears/noticia/2960518/"/>
    <meta property="og:site_name" content="CCMA"/>
    <meta property="article:published_time" content="2019-11-03T12:45:00+00:00"/>
    <meta property="og:title" content="Mor una dona a Palma pel fort temporal de vent que bufa a les Balears"/>
    <meta property="og:description" content="La dona estava passejant amb la seva filla pel Parc de la Mar quan li ha caigut a sobre la palmera."/>
  </head>
  <body>
    <article>
      <h1>Mor una dona a Palma pel fort temporal de vent que bufa a les Balears</h1>
      <h2>La dona estava passejant amb la seva filla pel Parc de la Mar quan li ha caigut a sobre la palmera.</h2>
      <address><time datetime="2019-11-03T12:45:00+00:00">03 Nov 2019, 12:45</time> by <a rel="author">Redacció</a></address>
      <p>A Palma, una dona de 37 anys ha mort aquest diumenge al migdia en<b> caure-li a sobre una palmera</b> arrossegada pel fort temporal de vent que també bufa a les Balears.</p>
      <p>L'accident ha passat al Parc de la Mar, just al costat de la catedral de Mallorca. La dona estava passejant amb la seva filla pel Parc de la Mar quan li ha caigut a sobre la palmera. Els equips d'emergències <b>han intentat reanimar la víctima sense èxit</b>.</p>
      <p>La caiguda de la palmera també ha ferit una nena de set anys, filla de la dona, tot i que les ferides de la menor són de caràcter lleu.</p>
      <p>El fort vent que bufa a l'illa ha registrat<b> ratxes de fins a 80 quilòmetres per hora</b>. El temporal de vent també ha alterat de manera molt notable l'estat del mar.</p>
      <p>El servei d'emergències 112 ha activat a Mallorca l'Índex de Gravetat 1 del Pla Meteobal per forts vents.</p>
      <p>
        <b>Temporal també a Catalunya</b>
      </p>
      <p>El vent<a href="https://www.ccma.cat/324/teulades-aixecades-i-arbres-caiguts-per-lepisodi-de-fort-vent-que-escombra-el-pais/noticia/2960479/"> també afecta Catalunya</a>, on Protecció Civil ha activat el pla Ventcat i demana extremar les precaucions a l'aire lliure. A Benissanet, a la Ribera d'Ebre, <b>el vent ha arrencat una teulada metàl·lica</b> d'un habitatge, que ha anat a parar a una casa veïna. Allà s'han registrat ràfegues de fins a 90 quilòmetres per hora. Com a ratxes màximes s'han registrat més de 137 quilòmetres per hora a Portbou, a l'Alt Empordà.</p>
      <p> </p>
    </article>
  </body>
</html>