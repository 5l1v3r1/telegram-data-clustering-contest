<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-Abalos-Casado-transtorn-personalitat_0_2337366360.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T12:57:23+00:00"/>
    <meta property="og:title" content="Els socialistes es reivindiquen ara com a &quot;radicalment moderats&quot; per competir amb PP i ERC"/>
    <meta property="og:description" content="Iceta qüestiona el gir pragmàtic dels republicans i alerta són &quot;llops amb pell de xai&quot;"/>
  </head>
  <body>
    <article>
      <h1>Els socialistes es reivindiquen ara com a "radicalment moderats" per competir amb PP i ERC</h1>
      <h2>Iceta qüestiona el gir pragmàtic dels republicans i alerta són "llops amb pell de xai"</h2>
      <address>
        <time datetime="2019-11-03T12:57:23+00:00">03 Nov 2019, 12:57</time>
      </address>
      <p>Els equilibris en el discurs dels socialistes a la campanya del 10-N són constants. La sentència del Procés i la resposta als carrers els ha portat a un enduriment del discurs amb Catalunya per competir amb la dreta més reaccionària, amb amenaces amb el 155, vinculació de la suposada "violència" amb el Govern i negació del diàleg amb el president de la Generalitat, Quim Torra. Alhora, però, tant el PSOE com el PSC busquen visualitzar-se com una opció central i aixequen la bandera de la moderació enfront de l'unionisme i l'independentisme més abrandats. "Som radicalment moderats", ha proclamat aquest migdia Miquel Iceta des de Sant Joan Despí, on tant ell com el ministre en funcions José Luis Ábalos han carregat contra els dos partits amb qui, segons les enquestes competeixen pel primer lloc a Espanya i Catalunya: PP i ERC.</p>
      <p>L’afirmació "ERC no és de fiar" es va convertir durant la campanya del 28-A en gairebé un lema per al PSC. Els arguments eren coneguts per al públic socialista: els republicans van pressionar Carles Puigdemont per fer la DUI i van ser els primers en presentar l’esmena a la totalitat als pressupostos de Pedro Sánchez. "Són llops amb pell de xai!", ha alertat Iceta, recuperant aquests retrets de cara al 10-N. L’objectiu: retallar els 57.000 vots de més amb què els d’Oriol Junqueras van guanyar les passades generals.</p>
      <figure>
        <img src="https://www.ara.cat/2019/11/02/politica/del-PSOE-Pedro-Sanchez-electoral_2336776618_67094578_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre_0_2337366352.html">Pedro Sánchez reconeix que ha parlat amb Pere Aragonès: "Em sembla un independentista raonable"</a>
      </p>
      <p>El primer secretari socialista Iceta ha obviat que Sánchez s’hagi referit al coordinador nacional d’ERC,Pere Aragonès, com <a href="https://www.ara.cat/politica/eleccions-generals-2019-10-novembre_0_2337366352.html">un independentista "raonable"</a>, però ha criticat la voluntat de projectar Gabriel Rufián, com un "estadista". "Són aquests els miracles que s’estan produint al nostre país", ha ironitzat. I qüestionant el gir pragmàtic dels republicans, ha estat llavors quan ha erigir el PSC com a representant de la moderació en un context "radicalitzat". "Som radicalment moderats, radicalment sensats", va dir. "I som radicalment catalanistes", ha afegit, excloent els partits al Govern d’aquesta categoria quan qüestionen les actuacions de la policia o deixen que "Barcelona cremi". "Tots serem jutjats pels nostre actes i no pel que diem", ha conclòs.</p>
      <p>Al seu costat, Ábalos ha dit coses tant contundents com que la Generalitat "promou" i "anima" la violència o que "la unilateralitat és a la política el que el totalitarisme a la democràcia". Però per evitar que la "crisi de convivència" a Catalunya es "cronifiqui", el ministre també ha aixecat la bandera de la moderació i ha defensat un inconcret "perfeccionament de l’autogovern" català enfront les crides de la dreta més reaccionària a aplicar el 155 o la Llei de Seguretat Nacional –mesures amb les quals el PSOE ha amenaçat.</p>
      <p>Així com Iceta havia qüestionat el discurs d’ERC, Ábalos ho ha fer amb el del PP, a qui ha acusat d’adaptar el to del discurs per electoralisme. Així, ha dit que el candidat popular, Pablo Casado, actua com "Doctor Jekyll i Mr. Hyde", ha alertat de la possibilitat que tingui un altre "període d'eufòria radical" i ha sentenciat: "No volem un president amb un trastorn de personalitat".</p>
      <p>El socialista també ha repartit contra Cs i Unides Podem –als quals ha englobat dins la categoria de "bloquejadors professionals–, però sobretot ha volgut allunyar la possibilitat d'un pacte amb el PP, amb qui el PSOE és "aigua i oli", ha dit. Amb tot, ha deixat clar que els populars només poden governar de la mà dels "franquistes". Les enquestes donen gairebé per feta la victòria del PSOE en la pugna per guanyar a Espanya. A Catalunya el PSC ho té més difícil per superar els republicans.</p>
      <p>
        <b>L''heroisme' dels alcaldes del PSC</b>
      </p>
      <p>El ministre no s'ha estat de posar en valor la tasca dels alcaldes socialistes reunits al Baix Llobregat, als quals en diversos moments s'ha definit com a "herois" per haver resistit els embats del Procés. Una de les seves principals representants, l'alcaldessa de l'Hospitalet i presidenta de la Diputació de Barcelona, Núria Marín, no ha parlat de catalanisme, ha correspost els elogis demanant el vot pel PSOE perquè els ajuntaments necessiten que no els deixin "aïllats" i que algú vetlli per la "convivència". "Pedro Sánchez és el president que necessita Espanya i els que estem governant els municipis", ha dit, afirmant que el president de la Generalitat, Quim Torra, està posant "en perill" el Mobile World Congress i les "inversions que haurien d'estar aterrant" a Catalunya, ja sigui "per acció o per no acció".</p>
      <p>Poc abans la portaveu del PSC a Girona, Sílvia Paneque, havia denunciat que els independentistes estan "maltractant" la seva ciutat. "S'imposa el dol per decret i està permanentment tenyida de groc", s'ha queixat". Paneque ha deixat clar que "cal governar" i no mentir, i en aquest sentit ha negat que no hi hagi llibertat d'expressió. "El que volen dir és que no tenen dret per saltar-se les lleis", ha afirmat, i encara ha afegit que l'independentisme no vol "diàleg de veritat": "Només volen tornar a recordar que Espanya no permet l'autodeterminació".</p>
    </article>
  </body>
</html>