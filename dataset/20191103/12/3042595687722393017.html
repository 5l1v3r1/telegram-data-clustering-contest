<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vedums-unge-ordforer-stjerner/71772905"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T12:05:06+00:00"/>
    <meta property="og:title" content="Vedums unge ordfører-stjerner"/>
    <meta property="og:description" content="49 av Senterpartiets 138 nyvalgte ordførere er kvinner."/>
  </head>
  <body>
    <article>
      <h1>Vedums unge ordfører-stjerner</h1>
      <h2>49 av Senterpartiets 138 ordførere er kvinner. - Det overordnede målet er regjeringsmakt, sier de yngste Sp-ordførerne.</h2>
      <address><time datetime="2019-11-03T12:05:06+00:00">03 Nov 2019, 12:05</time> by <a rel="author">Gunnar Ringheim</a></address>
      <p>ASKER (Dagbladet): - Det er veldig moro å være senterpartist om dagen, når det går så bra, både lokalt og nasjonalt, sier Viel Jaren Heitmann (27).</p>
      <p>
        <b>Hun ble valgt til ordfører i Rollag i Buskerud med 61,9 prosent oppslutning for Senterpartiet.</b>
      </p>
      <p>Dagbladet møter hennes sammen med Marte Larsen Tønseth (28) ordfører i Løten i Hedmark med 52 prosent Sp-stemmer og Ingrid Waagen (27) ordfører i Tingvoll i Møre og Romsdal, der Sp oppnådde 33 prosent.</p>
      <h3>Juvelen i krona</h3>
      <h4>Flest ordførere</h4>
      <p>Arbeiderpartiet fikk flest ordførere ved 2019-valget med 149, det er 11 flere enn Senterpartiet.</p>
      <p>Ved 2015-valget var avstanden 99, med 203 ordførere for Ap og 104 for Sp.</p>
      <p>Høyre hadde 32 flere ordførere enn Sp ved 2011-valget, 124 mot 92. Åtte år senere sitter Høyre igjen med 32 ordførere, 106 færre enn Senterpartiet.</p>
      <p>De siste dagene har Senterparti-ordførere landet rundt vært samlet til ordførerkonferanse i Asker etter et brakvalg som resulterte i 138 ordførere. 49 av ordførerne er kvinner.</p>
      <p>
        <b>Fra talerstolen hyllet Ada Arnstad, leder i Senterungdommen, innsatsen til partiets yngre garde. Arnstad refererte til tidligere Sp-leder Åslaug Haga, som har sagt at ordførerne er Senterpartiets gullbeholdning, men at Senterungdommen er juvelen i krona.</b>
      </p>
      <p>- Fantastisk at vi har fått fram så mange flinke unge politikere. I år fikk Senterungdommen fem ordførere. Ved neste valg satser vi på enda flere, sier Ada Arnstad til Dagbladet.</p>
      <p>Senterungdommen har nå flere ordførere enn Frp, Venstre og MDG. Målet for 2023-valget er å passere KrF (8) og SV (6), for å innta fjerdeplassen, opplyser Arnstad</p>
      <h3>Bein i nesa</h3>
      <p>Sp-leder Trygve Slagsvold Vedum forteller at han er utrolig stolt av sine unge ordførere.</p>
      <p>
        <b>- Å være ordfører er krevende, men de unge damene kommer til å klare seg fint. De er dyktige, tøffe og har bein i nesa, sier Vedum.</b>
      </p>
      <p>Under ordførerkonferansen har han vært opptatt av å skape bevissthet rundt ordførerrollen.</p>
      <p>- Som ordfører er du ikke systemets mann eller kvinne, men folkets valgte representant <i>inn i </i>systemet. Alle ordførerne bør ha en lapp over ordførerstolen der det står: Lytte, se og ha tett kontakt med folk, sier Vedum.</p>
      <p>
        <b>Som har følgende budskap til de nye:</b>
      </p>
      <p>- Husk at det er lov å være litt usikker som ordfører. For meg er det et sunt tegn. Å være skråsikker er et usunt tegn, sier han.</p>
      <h3>Regjeringsmakt</h3>
      <p>Sp-lederen opplyser at ordførerkonferansen har handlet om lagbygging, og bli kjent slik at ordførerne kan ringe til hverandre for å spørre om råd.</p>
      <p>
        <b>- Som ordfører er du jo alene som politisk leder, men her ser du at du har mange kolleger som du kan støtte deg på. Det gir trygghet, sier Marte Larsen Tønseth.</b>
      </p>
      <p>- Fokuset nå er å fortsette framgangen slik at vi får regjeringsmakt om to år, sier Ingrid Waagen.</p>
      <p>- Det er det overordnede målet. Vi ser at dagens regjering tar Norge i feil retning, det ønsker vi å gjøre noe med, poengterer Viel Jaren Heitmann.</p>
      <h3>Voksenopplæring</h3>
      <p>De tre unge ordførerne opplever ingen problemer med å holde styr på politiker-veteranene i kommunestyret.</p>
      <p>
        <b>- Nei, jeg synes det er en utrolig fin stemning og politisk driv blant de folkevalgte hos oss, sier Løten-ordfører Marte Larsen Tønseth.</b>
      </p>
      <p>Også erfarne politikere har noe å lære, påpeker Tingvoll-ordfører Ingrid Waagen.</p>
      <p>- Jeg måtte drive opplæring i siste kommunestyremøte om hvordan replikkrunder skal foregå, for det hadde sklidd litt ut. Da må vi unge ta tak, sier 27-åringen og smiler.</p>
    </article>
  </body>
</html>