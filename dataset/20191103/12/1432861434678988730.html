<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/boxing/zlaten-shans-pred-kubrat-pulev-izliza-za-titlata-no-ne-sreshtu-ruis-ili-dzhoshua-1391288.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-03T12:52:00+00:00"/>
    <meta property="og:title" content="Златен шанс пред Кубрат Пулев: Излиза за титлата, но не срещу Руис или Джошуа?"/>
    <meta property="og:description" content="Най-добрият български боксьор Кубрат Пулев по всяка вероятност ще се бие за световната титла в тежка категория на IBF много скоро, а по всичко изглежда, че това няма да е нито срещу Анди Руис, нито срещу Антъни Джошуа Това намекна мениджърът на доскорошния хегемон в световния бокс Еди Хърн около месец преди реванша на британеца срещу световния шампион от Мексико"/>
  </head>
  <body>
    <article>
      <h1>Златен шанс пред Кубрат Пулев: Излиза за титлата, но не срещу Руис или Джошуа?</h1>
      <address><time datetime="2019-11-03T12:52:00+00:00">03 Nov 2019, 12:52</time> by <a rel="author">Sportlive.bg</a></address>
      <p>Най-добрият български боксьор <b><a href="https://www.sportlive.bg/tags/1593">Кубрат Пулев</a></b> по всяка вероятност ще се бие за световната титла в тежка категория на IBF много скоро, а по всичко изглежда, че това няма да е нито срещу Анди Руис, нито срещу Антъни Джошуа. Това намекна мениджърът на доскорошния хегемон в световния бокс Еди Хърн около месец преди реванша на британеца срещу световния шампион от Мексико. </p>
      <p>Според думите на импресариото, победителят от мача в Саудитска Арабия през декември ще се изправи срещу хегемона в долната категория Олександър Усик, който взе решение да се качи при най-тежките, след като завоюва всички пояси при полу-тежките и не допусна нито едно поражение. Той е задължителен претендент на WBO (Световната боксова организация), а при победа на Антъни Джошуа британецът със сигурност ще се изправи срещу него. </p>
      <p>От маркетингова гледна точка украинецът има огромно предимство, защото до момента не е имал загуба на професионалния ринг и притежаваше абсолютно всички титли в долната категория. Той е и олимпийски шампион от Лондон, където би Тервел Пулев на 1/2-финал. Усик е доста популярен, като правата му се държат наполовина от Еди Хърн и Владимир Кличко, <b>пише "24 часа".  </b>Международната боксова федерация има договор за мач с шампиона, след като разреши на Анди Руис да не защитава титлата си срещу Кобрата, а да организира реванша с Антъни Джошуа.</p>
      <p>
        <b>Всичко това означава, че поясът на IBF, за който претендент №1 е Кубрат Пулев, ще бъде овакантен и Кобрата ще се изправи срещу друг съперник в началото на 2020 година, за да се опита да спечели световната титла. </b>
      </p>
      <p>Потенциални съперници на българина, ако така се развият събитията в световния бокс, ще бъдат поляка Адам Ковнацки или германецът Агит Кабайел. Засега обаче няма пълна яснота срещу кого ще се изправи Кобрата, ако Джошуа или Руис се откажат от титлата на IBF. </p>
      <p>Междувременно стана ясно, че е много вероятно <b><a href="https://www.sportlive.bg/sport/boxing/Bratq-Pulevi-i-Gocev-gotvqt-zapomnqshta-se-boksova-gala-v-Plovdiv-1391031.html">Кубрат Пулев и Тервел отново да се бият в България, но този път не в София (подробности четете в тази статия)</a></b>. </p>
      <related>
        <h4>Още по темата</h4>
        <a href="https://www.sportlive.bg/sport/boxing/Potvyrdeno-ot-shefa-na-IBF-Pobeditelqt-ot-Dzhoshua-Ruis-shte-se-bie-s-Pulev-bez-otlagane-1390669.html"/>
        <a href="https://www.sportlive.bg/sport/boxing/Kubrat-Pulev-plashi-sypernicite-si-Namiram-se-vyv-formata-na-zhivota-si!--1389442.html"/>
        <a href="https://www.sportlive.bg/sport/boxing/Sled-zakanata-na-Tajsyn-Fyuri-Kobrata-otvyrna-na-udara-1389431.html"/>
        <a href="https://www.sportlive.bg/timeout/timeoutother/Kobrata-s-priznanie-Mychno-mi-e-za-Andrea-1388902.html"/>
        <a href="https://www.sportlive.bg/sport/boxing/Kubrat-Pulev-dade-doping-proba-predi-macha-si-s-Bukyr-1390947.html"/>
      </related>
    </article>
  </body>
</html>