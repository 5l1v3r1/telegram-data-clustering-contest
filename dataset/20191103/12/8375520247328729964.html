<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/manafort-prosuvav-teoriju-pro-ukrajinskij-slid-u-zlomi-poshti-demokrativ-rozsliduvannja-637341.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T12:05:48+00:00"/>
    <meta property="og:title" content="Манафорт просував теорію про «український слід» у зломі пошти демократів, – розслідування"/>
    <meta property="og:description" content="Ексголова виборчого штабу Дональда Трампа Пол Манафорт просував теорію про те, що за хакерською атакою на національний комітет Демократичної партії США в 2016 році «стоять українці, а не росіяни»"/>
  </head>
  <body>
    <article>
      <h1>Манафорт просував теорію про «український слід» у зломі пошти демократів, – розслідування</h1>
      <address>
        <time datetime="2019-11-03T12:05:48+00:00">03 Nov 2019, 12:05</time>
      </address>
      <h4>Ексголова виборчого штабу Дональда Трампа Пол Манафорт просував теорію про те, що за хакерською атакою на національний комітет Демократичної партії США в 2016 році «стоять українці, а не росіяни»</h4>
      <p>У квітні 2018 року у розмові з командою спецпрокурора Роберта Мюллера, який розслідував імовірне втручання РФ у вибори президента США у 2016 році, колишній заступник голови штабу Дональда Трампа Рік Гейтс розповів, що політтехнолог Пол Манафорт ще у 2016 році наполягав на тому, що злом серверів Демократичної партії США здійснювали з України, а не з Росії, повідомляє видання <a href="https://www.buzzfeednews.com/article/zoetillman/trump-paul-manafort-ukraine-dnc-hack">BuzzFeed</a> із посиланням на дані розслідування спецпрокурора Роберта Мюллера.</p>
      <p>Голова передвиборчого штабу Дональда Трампа, американський політтехнолог Пол Манафорт просував ідею, що Україна, а не Росія стояла за зломом серверів національного комітету Демократичної партії під час президентської кампанії 2016 року.</p>
      <p>У квітні 2018 року в розмові з командою Мюллера колишній заступник голови штабу Трампа Рік Гейтс розповів, що Манафорт ще у 2016 році наполягав на тому, що злом здійснювали з України, а не Росії.</p>
      <p>За словами Гейтса, теорію про причетність Києва до втручання у президентські вибори США підтримав партнер Манафорта український бізнесмен Костянтин Килимник, якого у США підозрюють в роботі на російську розвідку.</p>
      <p>Окрім того, ексрадник Трампа з національної безпеки Майкл Флінн також стверджував, що росіяни не втручалися у вибори.</p>
      <p>Видання пише, що ідею про те, що Україна, а не Росія була причетна до крадіжки електронних листів Демпартії, висунули російські новинні агентства, що суперечить власним висновкам розвідувальної спільноти США про те, що саме Росія брала участь у зломі серверів і організації публікації документів через WikiLeaks.</p>
      <p>У жовтні 2016 року влада США офіційно обвинуватила Росію у зломі серверів американських партій, а також у втручанні у процес президентських виборів у країні. У грудні ЦРУ дійшло висновку, що Росія втручалася у президентські вибори у США, щоб допомогти республіканцеві Дональду Трампу здобути перемогу. В опублікованій доповіді американської розвідки йшлося, що президент РФ Володимир Путін особисто наказав почати кампанію втручання у вибори у США.</p>
      <p>Мюллер із травня 2017 року розслідував імовірну змову оточення президента США із Кремлем і втручання РФ в американські вибори.</p>
      <p>16 лютого 2018 року міністерство юстиції США висунуло обвинувачення у справі про втручання у президентські вибори 2016 року 13 громадянам Росії і трьом компаніям.</p>
      <p>За результатами розслідування Мюллера, Флінна, Манафорта і Килимника було притягнуто до кримінальної відповідальності.</p>
      <p>7 березня окружний суд штату Вірджинія ув’язнив Манафорта на три роки та 11 місяців у справі про фінансові злочини, пов’язані здебільшого з роботою політтехнолога в Україні. 13 березня окружний суд у Вашингтоні засудив Манафорта до трьох із половиною років ув’язнення за злочини, розкриті під час розслідування спецпрокурора Мюллера за втручання Росії у вибори в США. З урахуванням двох вироків політтехнолог проведе у в’язниці сім із половиною років.</p>
      <blockquote>
        <b>Читайте також: <a href="https://glavcom.ua/world/observe/tramp-hotiv-otrimati-dostup-do-vikradenih-listiv-klinton-rozsliduvannja-637333.html">Трамп хотів отримати доступ до викрадених листів Клінтон.</a></b>
      </blockquote>
      <related>
        <a href="https://glavcom.ua/country/incidents/protsess-ja-svalivaju-zapushchen-babchenko-pidtverdiv-svoju-vtechu-z-ukrajini-637340.html"/>
        <a href="https://glavcom.ua/world/observe/klimkin-vvazhaje-marnimi-sprobi-kremlja-obmezhiti-dostup-rosijan-do-internetu-637337.html"/>
        <a href="https://glavcom.ua/world/observe/tramp-hotiv-otrimati-dostup-do-vikradenih-listiv-klinton-rozsliduvannja-637333.html"/>
      </related>
    </article>
  </body>
</html>