<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/03/galaxy-s10-lite-batteria-certificazione-677696/"/>
    <meta property="og:site_name" content="AndroidWorld"/>
    <meta property="article:published_time" content="2019-11-03T12:16:36+00:00"/>
    <meta property="og:title" content="Galaxy S10 Lite: svelata la capacità della batteria, che non deluderà i fanatici dell’autonomia"/>
    <meta property="og:description" content="Gli occhi dei fan Samsung sono già puntati sulla prossima serie top di gamma Galaxy S11, che debutterà nel corso..."/>
  </head>
  <body>
    <article>
      <h1>Galaxy S10 Lite: svelata la capacità della batteria, che non deluderà i fanatici dell’autonomia</h1>
      <address><time datetime="2019-11-03T12:16:36+00:00">03 Nov 2019, 12:16</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Gli occhi dei fan <a href="https://www.androidworld.it/tag/samsung/">Samsung</a> sono già puntati sulla prossima serie top di gamma <a href="https://www.androidworld.it/tag/samsung-galaxy-s11/">Galaxy S11</a>, che debutterà nel corso dei primi mesi del 2020. Nel frattempo però, l’attuale serie <a href="https://www.androidworld.it/tag/samsung-galaxy-s10/">Galaxy S10</a> potrebbe avere ancora una bella cartuccia da sparare, grazie al vociferato<b> Galaxy S10 Lite</b>.</p>
      <p>Ancora non si sa quando Samsung vorrà lanciare il quinto membro della famiglia Galaxy S10, o se addirittura lo rimanderà a data da destinarsi, facendolo confluire nella nuova linea Galaxy S11. Fatto sta che le indiscrezioni sul suo conto continuano a trapelare e l’ultima riguarda un aspetto che sta a cuore a tantissimi appassionati di smartphone: l’<b>autonomia</b>.</p>
      <p>O meglio, la<b> capienza della batteria</b>, il cui dato è trapelato grazie all’ente di certificazione brasiliano <i>ANATEL</i>. Come <a href="https://www.androidworld.it/2019/10/16/galaxy-s10-lite-colorazioni-rumor-672704/">già ipotizzato</a> nelle settimane scorse, la batteria del fantomatico Galaxy S10 Lite avrà una <b>capacità nominale di 4.370 mAh</b> (quella tipica dovrebbe attestarsi sui 4.500 mAh), garantendo un’autonomia soddisfacente per gran parte degli utilizzi. Secondo le voci, dovrebbe anche esserci il supporto alla <b>ricarica rapida da 45 W</b>.</p>
      <p>Vi ricordiamo infine che, secondo le indiscrezioni circolate fin qui, Galaxy S10 Lite si configurerà come un vero top di gamma 2019, grazie allo <b>Snapdragon 855</b>, <b>8 GB di RAM</b>, <b>128 GB di memoria interna</b>, display <b>AMOLED da 6,7″ full HD+ </b>e tripla fotocamera posteriore con sensore principale da <b>48 megapixel</b>. Attendiamo dunque buone nuove sulla disponibilità del nuovo e promettente smartphone targato Samsung.</p>
      <p>Via: <a href="https://www.gsmarena.com/samsung_galaxy_s10_lite_specs_battery-news-39935.php">GSM Arena</a></p>
      <p>Fonte: <a href="https://sistemas.anatel.gov.br/sgch/consulta/homologacao/Tela.asp">ANATEL</a></p>
    </article>
  </body>
</html>