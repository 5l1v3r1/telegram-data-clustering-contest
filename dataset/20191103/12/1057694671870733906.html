<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2017498/kirosis-enantion-tis-tourkias-gia-tin-kipriaki-aoz-dromologi-i-ee.html"/>
    <meta property="og:site_name" content="News.gr"/>
    <meta property="article:published_time" content="2019-11-03T12:13:20+00:00"/>
    <meta property="og:title" content="Κυρώσεις εναντίον της Τουρκίας για την Κυπριακή ΑΟΖ δρομολογεί η ΕΕ"/>
    <meta property="og:description" content="Απειλές Ερντογάν για αντίποινα σε περίπτωση που περιληφθούν συγκεκριμένα φυσικά και νομικά πρόσωπα"/>
  </head>
  <body>
    <article>
      <h1>Κυρώσεις εναντίον της Τουρκίας για την Κυπριακή ΑΟΖ δρομολογεί η ΕΕ</h1>
      <address>
        <time datetime="2019-11-03T12:13:20+00:00">03 Nov 2019, 12:13</time>
      </address>
      <h3>Απειλές Ερντογάν για αντίποινα σε περίπτωση που περιληφθούν συγκεκριμένα φυσικά και νομικά πρόσωπα</h3>
      <p>Ορόσημο για τη δρομολόγηση των κυρώσεων κατά νομικών και φυσικών προσώπων που συμμετέχουν στις έκνομες δραστηριότητες της Τουρκίας στην Κυπριακή ΑΟΖ, επιχειρείται να καταστεί η 11η Νοεμβρίου, σύμφωνα με πληροφορίες της εφημερίδας «<a href="http://www.philenews.com/eidiseis/politiki/article/812302/e-e-orosimo-i-11i-noembrioy-ga-kyroseis-kata-toyrkias">Φιλελεύθερος</a>», εν μέσω των απειλών Ερντογάν ότι θα προχωρήσει σε αντίποινα.</p>
      <p>Σύμφωνα με τον ανταποκριτή της εφημερίδας στην έδρα της ΕΕ, οι Βρυξέλλες και η Λευκωσία εργάζονται πυρετωδώς, προκειμένου εάν είναι δυνατόν, στις 11 Νοεμβρίου να υιοθετηθεί η «λευκή λίστα» (empty annex) από το Συμβούλιο Εξωτερικών Υποθέσεων, κάτι που θα αποτελέσει την αφετηρία της διαδικασίας για την επιβολή περιοριστικών μέτρων κατά νομικών και φυσικών προσώπων, που συμμετέχουν ή διαδραματίζουν ρόλο στις έκνομες δραστηριότητες της Τουρκίας.</p>
      <p>Οι ίδιες πληροφορίες αναφέρουν, ότι καταγράφηκε σημαντική πρόοδος επί της έγκρισης των δύο νομικών πράξεων στην ομάδα εργασίας Relex, με τη Λευκωσία να διασφαλίζει ένα σημαντικό πολιτικό κέρδος. Κατόπιν αυστηρών οδηγιών του ΥΠΕΞ, Νίκου Χριστοδουλίδη, η Λευκωσία ζήτησε και εξασφάλισε, ότι το κείμενο των νομικών πράξεων θα αντανακλά τη θέση του Ευρωπαϊκού Συμβουλίου, σύμφωνα με την οποία οι έκνομες δραστηριότητες της <a href="https://www.news.gr/tag/toyrkia">Τουρκίας</a> λαμβάνουν χώρα εντός της ΑΟΖ της Κυπριακής Δημοκρατίας.</p>
      <p>Κατά συνέπεια, σύμφωνα με πληροφορίες της εφημερίδας και μετά από παρέμβαση του Μόνιμου Αντιπροσώπου της Κύπρου στην <a href="https://www.news.gr/tag/evropaikh-enosh">ΕΕ</a>, πρέσβη Νίκου Αιμιλίου, οι υπό συζήτηση και έγκριση νομικές πράξεις αναμένεται να καθιστούν σαφές, ότι τα νομικά και φυσικά πρόσωπα εμπλέκονται σε γεωτρητικές δραστηριότητες, οι οποίες λαμβάνουν χώρα στις θαλάσσιες ζώνες της Κύπρου σε όλο το εύρος τους. Μια τέτοια εξέλιξη θα ανατρέψει οριστικά την προσπάθεια γκριζαρίσματος της Κυπριακής ΑΟΖ, στην οποία επιδόθηκε τους τελευταίους μήνες η Βρετανία.</p>
      <p>Οι διαφορές σύμφωνα με τις ίδιες πληροφορίες επί των κειμένων των νομικών πράξεων που συζητούνται από τους «28» στην ομάδα εργασίας Relex, έχουν μεν σμικρυνθεί, αλλά εξακολουθούν να υπάρχουν ακόμη κάποια σημεία διαφωνιών, επί των οποίων θα επιδιωχθεί συμφωνία τις προσεχείς μέρες, τόσο στην εν λόγω ομάδα εργασίας, όσο και στο ανώτατο διπλωματικό επίπεδο της Επιτροπής Μονίμων Αντιπροσώπων (Coreper).</p>
      <p>Στόχος της όλης προσπάθειας είναι η «λευκή λίστα» να εγκριθεί εντός Νοεμβρίου, με το επίκεντρο να βρίσκεται στην 11η του τρέχοντος μηνός, προκειμένου η επιδιωκόμενη συμφωνία να εξασφαλίσει και τυπική πολιτική υιοθέτηση από το Συμβούλιο, ως σημείο Α, δηλαδή χωρίς συζήτηση. Σε πρακτικό επίπεδο, εάν υλοποιηθεί ο στόχος αυτός, τότε ο Νίκος Χριστοδουλίδης θα έχει στα χέρια του τη «λευκή λίστα» και θα είναι πλέον σε θέση να υποβάλει συγκεκριμένα ονόματα νομικών και φυσικών προσώπων, τα οποία συμμετέχουν, εμπλέκονται ή διαδραματίζουν ρόλο στις έκνομες δραστηριότητες της Τουρκίας, στις θαλάσσιες ζώνες της Κυπριακής Δημοκρατίας.</p>
      <p>Ονόματα νομικών και φυσικών προσώπων έχουν τη δυνατότητα να προτείνουν όλα τα κράτη-μέλη. Σε κάθε περίπτωση απαιτείται να συνοδεύονται από εξαιρετικά λεπτομερή τεκμηρίωση, καθώς η περίληψή τους στη λευκή λίστα, θα συνεπάγεται την επιβολή ευρωπαϊκών περιοριστικών μέτρων εις βάρος τους. Σημειώνεται, ότι και κατά τη διαδικασία συμπλήρωσης της λευκής λίστας με ονόματα νομικών και φυσικών προσώπων, θα ακολουθεί ανάλογη διαδικασία συζήτησης και εξασφάλισης συμφωνίας στην ομάδα εργασίας Relex, έγκρισης από την Επιτροπή Μονίμων Αντιπροσώπων, Coreper και υιοθέτησης με τυπική διαδικασία σε πολιτικό επίπεδο από οποιοδήποτε Συμβούλιο της ΕΕ.</p>
      <p>Για τα νομικά πρόσωπα αναμένεται το πάγωμα περιουσιακών στοιχείων, που ενδεχομένως διαθέτουν εντός του εδάφους της <a href="https://www.news.gr/tag/evropaikh-enosh">ΕΕ</a>. Για τα φυσικά πρόσωπα, εφόσον πρόκειται για πολίτες της ΕΕ, τότε θα επιβληθεί επίσης πάγωμα περιουσιακών στοιχείων. Εάν πρόκειται για πολίτες τρίτων χωρών, τότε θα τους επιβληθεί απαγόρευση εισόδου εντός της ευρωπαϊκής επικράτειας, ενώ θα τεθεί και θέμα παγώματος περιουσιακών στοιχείων, εάν και εφόσον βεβαίως αυτά βρίσκονται εντός του εδάφους της ΕΕ.</p>
      <p>Σημειώνεται, ότι επί του παρόντος η ομάδα εργασίας Relex, η οποία παρακολουθεί νομικά θέματα και επεξεργάζεται τη σύνταξη νομικών πράξεων, συζητά επί δύο προσχεδίων νομικών πράξεων που έχουν τεθεί ενώπιόν της. Αφενός, συζητείται προσχέδιο που υπέβαλε η Ευρωπαϊκή Υπηρεσία Εξωτερικής Δράσης (ΕΥΕΔ της οποίας προΐσταται η Φεντερίκα Μογκερίνι) αναφορικά με τη σύσταση νέου καθεστώτος αυτόνομων περιοριστικών μέτρων της ΕΕ για τις έκνομες ενέργειες της Τουρκίας στην Κυπριακή ΑΟΖ. Και αφετέρου συζητείται ένα προσχέδιο εφαρμοστικού Κανονισμού, το οποίο υπέβαλε η Κομισιόν και αναπαράγει το πλαίσιο καθεστώτος αυτόνομων περιοριστικών μέτρων της ΕΕ.</p>
      <p>Οι ίδιες πληροφορίες αναφέρουν, ότι οι νομικές υπηρεσίες των εμπλεκόμενων θεσμικών οργάνων προσβλέπουν στη διασφάλιση, ότι τα υπό συζήτηση δύο προσχέδια νομικών πράξεων δεν θα αφήνουν περιθώριο για ενδεχόμενες νομικές επιπλοκές, καθώς το ζήτημα θεωρείται sui generis, μοναδικής φύσεως. Εξαιρετικής σημασίας θεωρείται η «στόχευση» του όλου εγχειρήματος, ενώ μια από τις ιδιαιτερότητες του ζητήματος, η οποία οδηγεί τις αρμόδιες υπηρεσίες να είναι εξαιρετικά προσεκτικές, αφορά στο γεγονός ότι τα πρόσωπα που εμπλέκονται στις έκνομες δραστηριότητες στην <a href="https://www.news.gr/tag/kipriaki-aoz">Κυπριακή ΑΟΖ</a>, θα τοποθετηθούν στη λίστα «οριζόντια», ανεξαρτήτως δηλαδή της υπηκοότητάς τους ή της τοποθεσίας στην οποία ευρίσκονται.</p>
      <h4>Ερντογάν: Κανένα όνομα στη λίστα</h4>
      <p>Η Άγκυρα τεντώνει ολόενα και περισσότερο το σχοινί των σχέσεων με την ΕΕ και σύμφωνα με πληροφορίες του «Φιλελεύθερου», απειλεί ότι θα προχωρήσει σε «αντίποινα», εάν και εφόσον τα κράτη-μέλη της Κοινότητας τοποθετήσουν ονόματα νομικών και φυσικών προσώπων στη «λευκή λίστα» (empty annex), αναφορικά με τις έκνομες δραστηριότητες στην ΑΟΖ της Κυπριακής Δημοκρατίας.</p>
      <p>Σύμφωνα με το δημοσίευμα, η Άγκυρα ζήτησε από δύο τουλάχιστον κράτη-μέλη να διασφαλίσουν, ότι η λίστα κυρώσεων θα παραμείνει λευκή και ότι δεν θα τοποθετηθεί κανένα όνομα νομικού ή φυσικού προσώπου στον κατάλογο επιβολής αυτόνομων περιοριστικών μέτρων της Ε.Ε. Πηγές στην έδρα της Ε.Ε. ανέφεραν στην εφημερίδα, ότι η Κυβέρνηση της Άγκυρας εξακολουθεί να αποφεύγει να διευκρινίσει το «υποκείμενο» των ενδεχόμενων «αντιποίνων», που διαμηνύει ότι θα επιστρατεύσει, ως απάντηση στη δρομολογούμενη έγκριση της λευκής λίστας και στην έναρξη της διαδικασίας για συμπλήρωσή της με νομικά και φυσικά πρόσωπα.</p>
      <p>Την ίδια ώρα, η Τουρκία προειδοποιεί, ότι θα επανεξετάσει όλο το φάσμα των σχέσεών της με την ΕΕ, αφήνοντας εμφανώς να αιωρείται η απειλή αποστολής εκατομμυρίων μεταναστών στην Ευρώπη.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2016736/tourkos-ipes-i-tourkia-tha-stili-ta-meli-tou-islam-pou-echi-sillavi-piso-stis-chores-tous.html"/>
        <a href="https://www.news.gr/politikh/article/2016053/israel-kats-kaliteres-apo-pote-i-schesis-elladas-israil.html"/>
        <a href="https://www.news.gr/kosmos/article/2015944/o-oie-gia-to-tourkiko-schedio-egkatastasis-siron-prosfigon-sti-zoni-asfalias.html"/>
      </related>
    </article>
  </body>
</html>