<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/chervenoshijka-preletja-225-km-za-chetiri-chasa.html"/>
    <meta property="og:site_name" content="bTV Новините"/>
    <meta property="article:published_time" content="2019-11-03T12:41:00+00:00"/>
    <meta property="og:title" content="Червеношийка прелетя 225 км за четири часа"/>
    <meta property="og:description" content="Птичето прелетяло над Северно море през нощта, за да избегне неприятели"/>
  </head>
  <body>
    <article>
      <h1>Червеношийка прелетя 225 км за четири часа</h1>
      <h2>Птичето прелетяло над Северно море през нощта, за да избегне неприятели</h2>
      <address><time datetime="2019-11-03T12:41:00+00:00">03 Nov 2019, 12:41</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Специалисти проследиха за първи път зимната миграция на червеношийка от Германия до Великобритания и установиха, че тя е изминала 225 км само за четири часа.</p>
      <p>Птичето е прелетяло над Северно море през нощта, за да не бъде забелязано от хищните чайки и соколи, пише БТА, като цитира „Мейл он сънди”. Подобна тактика са използвали пилотите на бомбардировачи през Втората световна война.</p>
      <p>Тъй като червеношийката тежи само 19 грама предавателят ѝ е бил миниатюрен, като е тежал едва 0,3 грама. Устройството било поставено през лятото на архипелага „Хелголанд” край северното германско крайбрежие и било монтирано така, че да падна точно три месеца след като е сложено.</p>
      <p>На 21 октомври птичето е излетяло от архипелага към южния холандски бряг. Оттам е полетяло над Северно море в 20 ч. вечерта, а във Великобритания е пристигнало във Феликстоу, Съсекс, към полунощ.</p>
      <p>Досега специалистите можеха да проследяват само големи птици заради изискването чиповете им да не тежат повече от 3% от теглото им. Нова мрежа от радиоприемници обаче дава възможност да бъдат изучавани и малките птици.</p>
      <p>Специалистите се надяват да използват данните, за да пазят птиците от заплахите, които ги застрашават по пътя им.</p>
    </article>
  </body>
</html>