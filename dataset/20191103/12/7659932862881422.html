<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1974246/irak%E2%80%99ta-protestolar-h%C4%B1z-kesmeden-s%C3%BCr%C3%BCyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-03T12:30:00+00:00"/>
    <meta property="og:title" content="Irak’ta protestolar hız kesmeden sürüyor"/>
    <meta property="og:description" content="Irak’ta rejimin devrilmesi talebiyle ikinci ayına giren protestolar devam ederken başkent Bağdat ve güney illerindeki bazı okul ve devlet kurumlarının kapıları hala kapalı. Aktivistlerin sivil itaatsizlik çağrıları sonrasında, Öğretmenler Sendikası’n"/>
  </head>
  <body>
    <article>
      <h1>Irak’ta protestolar hız kesmeden sürüyor</h1>
      <address>
        <time datetime="2019-11-03T12:30:00+00:00">03 Nov 2019, 12:30</time>
      </address>
      <p>Irak’ta rejimin devrilmesi talebiyle ikinci ayına giren protestolar devam ederken başkent Bağdat ve güney illerindeki bazı okul ve devlet kurumlarının kapıları hala kapalı. Aktivistlerin sivil itaatsizlik çağrıları sonrasında, Öğretmenler Sendikası’nın başlattığı genel grev, başkent ve güneydeki çoğu devlet okulunda eğitim durdurdu.<br/><br/>Bağdat'ın güneyindeki Divaniye şehrindeki okullar ve bazı resmi kurumlar da kapılarını kapatırken, göstericiler il meclisinin binasına ‘Halk tarafından kapatıldı’ yazılı büyük bir pankart astı.<br/><br/>Okullar ve resmi kurumların çoğu kapalı olan Nasiriye’de ise insanlar yeni bir protesto gününe başlamak için meydanlarda toplanmaya başladı.<br/><br/>Diğer yandan, Irak Başbakanı Adil Abdulmehdi, Bağdat ve diğer illerdeki göstericilerin korunmasını görüşmek üzere bir güvenlik toplantısı düzenledi.<br/><br/>Güvenlik güçleri, protestocuların Tahrir Meydanı'na erişimini engellemek için sokakları kapatmaya çalışırken, Bağdat Operasyonlar Komutanlığı, Bağdat’ta 6 saatlik olan gece sokağa çıkma yasağının 4 saate düşürüldüğünü açıkladı.<br/><br/>Irak Ticaret Bakanı Muhammed Haşim el-Ani ise, devam eden protestoların, Um Kasr Limanı’ndaki ihracat ve ithalatı geciktirdiğini bildirdi.<br/><br/>Mal taşıyan kamyonlar, limanın protestocular tarafından kapatılması nedeniyle tesise giriş ve çıkış yapamıyor. </p>
    </article>
  </body>
</html>