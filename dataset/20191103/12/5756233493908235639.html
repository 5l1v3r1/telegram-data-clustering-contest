<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619627/%DA%86%D8%B1%D8%A7-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%B1%D8%A7-%D8%A8%D8%B3%D8%AA%DB%8C%D8%AF-%DA%A9%D9%87-%D9%87%D8%B2%DB%8C%D9%86%D9%87-%D9%87%D9%86%DA%AF%D9%81%D8%AA-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D9%81%DB%8C%D9%84%D8%AA%D8%B1%D8%B4%DA%A9%D9%86-%D8%B1%D8%A7-%D9%85%D8%AA%D9%82%D8%A8%D9%84-%D8%B4%D9%88%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T12:48:00+00:00"/>
    <meta property="og:title" content="چرا فضای مجازی را بستید که هزینه هنگفت استفاده از فیلترشکن را متقبل شوید؟"/>
    <meta property="og:description" content="نماینده مردم اردبیل در مجلس شورای اسلامی اظهار کرد: شورای هماهنگی اقتصادی کشور باید به جای تصمیمات لحظه‌ای مانع واردات محصولاتی شود که امکان تولید آن در داخل وجود دارد."/>
  </head>
  <body>
    <article>
      <h1>چرا فضای مجازی را بستید که هزینه هنگفت استفاده از فیلترشکن را متقبل شوید؟</h1>
      <h2>نماینده اردبیل:</h2>
      <address>
        <time datetime="2019-11-03T12:48:00+00:00">03 Nov 2019, 12:48</time>
      </address>
      <p>
        <i>نماینده مردم اردبیل در مجلس شورای اسلامی اظهار کرد: شورای هماهنگی اقتصادی کشور باید به جای تصمیمات لحظه‌ای مانع واردات محصولاتی شود که امکان تولید آن در داخل وجود دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا کریمی در جلسه علنی نوبت صبح امروز (یکشنبه) مجلس شورای اسلامی ضمن تبریک حلول ماه ربیع الاول و تبریک پیشاپیش روز 13 آبان گفت: تحقق عدالت بیش از هر زمان دیگری احساس می‌شود. در کنار هشیاری در مقابل دشمنان استعمارگر غرب و شرق باید مراقب دشمن اصلی امروز یعنی ناعدالتی و تبعیض باشیم. درد تبعیض و ناعدالتی از درد فقر و نداری بیشتر است ناعدالتی در توزیع امکانات آموزشی، فرهنگی، درمانی و خدمات رفاهی باورها و اعتقادات را می‌سوزاند؛ کمر شرافت را می‌شکند و موجب فروپاشی بنیان‌های اجتماعی و سیاسی خواهد شد.</p>
      <p>نماینده مردم اردبیل در مجلس شورای اسلامی اختلاف طبقاتی را غیر طبیعی خواند و گفت: تبعیض‌ها طبیعی نیستند سیاسی هستند. شرایط سیاسی باعث بروز ناعدالتی و تبعیض شده است هیچ کدام از ما نباید به قیمت ظلم به دیگران کسب منفعت کنیم. بلکه باید به جای بی توجهی به تعبیض‌ها در راستای ریشه کن کردن آنها تلاش کنیم. زیبنده نظام اسلامی نیست که در ایجاد زیر ساخت‌های اقتصادی و عمرانی با عدالت برخورد نکرده و یا در پرداخت‌های بین سازمانی عدالت رعایت نشود.</p>
      <p>این عضو کمیسیون کشاورزی مجلس در مورد پرداخت‌های سازمانی تاکید کرد: سازمانی همچون وزارت آموزش و پرورش که عهده دار وظیفه خطیر تعلیم و تربیت است و یا پرسنل وزارت جهاد کشاورزی که وظیفه حمایت و هدایت تولید کنندگان را دارد با مسئله ناعدالتی در پرداخت مواجه هستند. این در حالی است که شرکت‌ها و موسسات دیگر حقوق چند برابری دریافت می‌کنند.</p>
      <p>کریمی با بیان این که «این روزها همه از جنگ اقتصادی حرف می‌زندند» اظهار کرد: در میان این افراد مدیرانی که در به وجود آمدن وضعیت فعلی سهیم هستند می‌درخشند. این کشور مدیرانی می‌خواهد که کار کنند نه حرافی. مدیرانی نمی‌خواهیم که برای افتتاح یک پروژه خیز بردارند و دنبال دوربین باشند. کشور چقدر باید برای دیده شدن این افراد هزینه پرداخت کند.</p>
      <p>نماینده مردم اردبیل در مجلس شورای اسلامی ضمن تاکید به شیوه مدیریتی حضرت علی (ع) گفت: مگر می‌شود رزمندگانی در جنگ سخت اقتصادی برای آزاد کردن محور عملیاتی روی مین بروند و افرادی که در روز روشن درآمد ناصواب کسب کنند و امکانات آن چنانی برای خود فراهم کنند؟ قرارگاه اقتصادی کشور، ساختار اقتصادی جدید فرماندهان متخصص و جوانان با انگیزه و برنامه مدون اقتصادی دقیق می‌خواهد.</p>
      <p>کریمی ضمن تاکید به برنامه دقیق اقتصادی اظهار کرد: باید با اصلاح نظام مالیاتی و بانکی، جراحی کامل اقتصاد را شروع کرده و از عناصر فاسد کننده اقتصاد پیشگیری کنیم. مگر می‌شود با همین روند کنونی و سودهای مرکب کثیف شرایط اقتصادی را تغییر دهیم؟ 40 سال است که کالاهایی را وارد و به واسطه آن ارز و سرمایه از کشور خارج می‌کنیم. شورای هماهنگی اقتصاد کشور باید به جای تصمیمات لحظه‌ای و شبانه روزی مانع صادرات محصولاتی شود که امکان تولید آن در داخل وجود دارد. این کار را می‌توان با وارد کردن تکنولوژی و دستگاه‌های سازنده تسهیل کرد.</p>
      <p>کریمی در پایان نطق خود خطاب به وزیر ارتباطات گفت: به جای اظهارنظرهای شائبه آور شرایطی را فراهم کنید که از فرآیند تخلف شرکت‌های خاص پرده برداری شود. چرا فضای مجازی را بستید که هزینه هنگفت استفاده از فیلترشکن را متقبل شوید؟</p>
    </article>
  </body>
</html>