<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/world/to-soutien-egine-105-eton/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T12:22:08+00:00"/>
    <meta property="og:title" content="Το σουτιέν έγινε 105 ετών"/>
    <meta property="og:description" content="Ήρθε το πλήρωμα του χρόνου οι γυναίκες όλου του κόσμου να πουν ένα μεγάλο ευχαριστώ για το επίτευγμά της, όπως και να ζητωκραυγάσουν οι απανταχού άντρες για ευνόητους λόγους."/>
  </head>
  <body>
    <article>
      <h1>Το σουτιέν έγινε 105 ετών</h1>
      <h2>Ήρθε το πλήρωμα του χρόνου οι γυναίκες όλου του κόσμου να πουν ένα μεγάλο ευχαριστώ για το επίτευγμά της, όπως και να ζητωκραυγάσουν οι απανταχού άντρες για ευνόητους λόγους.</h2>
      <address><time datetime="2019-11-03T12:22:08+00:00">03 Nov 2019, 12:22</time> by <a rel="author">ΤοΒΗΜΑ Team</a></address>
      <p>Φέτος κλείνουν 105 χρόνια από την πρώτη επίσημη καταγραφή του σουτιέν.</p>
      <p>Αναφέρονται πολλοί ως εφευρέτες του στηθόδεσμου, αλλά η πιο συναρπαστική προσωπικότητα από όλους ήταν η Μαίρη Φελπς Τζέικομπς.</p>
      <p>
        <a href="https://www.in.gr/2019/11/03/politics/kyvernisi/dimoskopisi-marc-isxyri-ypostiriksi-apolamvanei-kyvernisi-mitsotaki/">Διαβάστε ακόμη : Δημοσκόπηση Marc - Ισχυρή υποστήριξη απολαμβάνει η κυβέρνηση Μητσοτάκη</a>
      </p>
      <p>Το 1910, όπως αναφέρει η mixanitouxronou, η 18χρονη πλούσια νεαρή ετοιμαζόταν για έναν χορό μεταμφιεσμένων.</p>
      <p>Ανυπομονώντας να βγάλει τον άκαμπτο και περιοριστικό κορσέ της, μαστόρεψε ένα νέο εσώρουχο ενώνοντας δύο μαντίλια και δένοντάς τα γύρω από το στήθος της με κάτι κορδέλες.</p>
      <p>Της άρεσε η αίσθηση του «σχεδόν γυμνού» που της χάρισε και άρεσε αρκετά και στις φίλες της, ώστε να αρχίσουν να φοράνε τα δικά τους μαντίλια.</p>
      <p>Στις 3 Νοεμβρίου 1914 η Νεοϋορκέζα socialite Μαίρη Φελπς Τζέικοµπ κατοχυρώνει µε την αμερικανική Πατέντα µε αριθµό 1115674 το πρώτο καταγεγραµµένο σουτιέν µε το όνοµα «Backless Brassiere».</p>
      <figure>
        <img src="https://www.in.gr/wp-content/uploads/2019/11/caresse-crosby-mary-phelps-jacob-first-bra-600x400.jpg"/>
      </figure>
      <p>Η ίδια, ενοχληµένη από τη χρήση στενών κορσέδων οι οποίοι διαγράφονταν µέσα από τα βραδινά της φορέµατα, σχεδιάζει το πρώτο σχέδιο σουτιέν χωρίς τιράντες στην Πλάτη.</p>
      <p>Για ένα µικρό χρονικό διάστηµα διέθετε τα σχέδιά της µε την ετικέτα «Caresse Crosby» µέχρι που πούλησε την πατέντα της στην εταιρία Warner Brothers Corset Co για 1.500 δολάρια.</p>
      <p>Λίγα χρόνια αργότερα, όπως αναφέρει η mixanitouxronou, σκανδάλισε την υψηλή κοινωνία όταν εγκατέλειψε τον γαλαζοαίματο σύζυγό της για χάρη του μποέμ ποιητή, Χάρι Κρόσμπι. Έφυγαν κρυφά για το Παρίσι, όπου άλλαξε το όνομά της σε Καρές (δηλαδή χάδι στα γαλλικά) Κρόσμπι και έγινε εκδότρια.</p>
      <p>Έγινε στενή φίλη με συγγραφείς όπως ο Έρνεστ Χέμινγουεϊ και ο Ντ. Χ. Λόρενς και οργάνωνε φημισμένα σκανδαλώδη πάρτι. Μια φορά, σε μια παρέλαση στα Ηλύσια Πεδία, εμφανίστηκε γυμνόστηθη πάνω σε ένα χάρτινο δράκο…</p>
      <p>Μετά τον θάνατο του δεύτερου συζύγου της, που αλληλοσκοτώθηκαν σε μια συμφωνία κοινής αυτοκτονίας που έκανε πάταγο, η Καρές έβαλε στη συλλογή της άλλους δύο συζύγους και πολλούς εραστές, ανάμεσά τους ένα Ρώσο πρίγκιπα, έναν Άγγλο κόμη και τον Αφροαμερικανό πυγμάχο που έγινε διευθυντής μπάντας και ηθοποιός, τον Κάναντα Λη.</p>
      <p>Στη δεκαετία του 1940 άνοιξε την πρώτη γκαλερί σύγχρονης τέχνης στην Ουάσινγκτον και παρουσίασε τον καλλιτέχνη Σαλβαδόρ Νταλί στις ΗΠΑ. Στα τέλη της ζωής της προσπαθούσε να ιδρύσει ένα κέντρο για την παγκόσμια ειρήνη σε ένα ιταλικό κάστρο.</p>
      <p>Πέθανε το 1970, σε ηλικία 78 ετών….</p>
      <p> </p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>