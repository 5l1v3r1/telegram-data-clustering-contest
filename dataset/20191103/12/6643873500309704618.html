<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/zGzxj4/toert-kaldt-og-sol-er-stikkordene-for-vaeret-fremover"/>
    <meta property="og:site_name" content="Bergens Tidende"/>
    <meta property="article:published_time" content="2019-11-03T12:28:24+00:00"/>
    <meta property="og:title" content="Tørt, kaldt og sol er stikkordene for været fremover"/>
    <meta property="og:description" content="De to første ukene i november byr på kaldere temperatur enn normalt, og lite nedbør."/>
  </head>
  <body>
    <article>
      <h1>Tørt, kaldt og sol er stikkordene for været fremover</h1>
      <h2>De to første ukene i november byr på kaldere temperatur enn normalt, og lite nedbør.</h2>
      <address><time datetime="2019-11-03T12:28:24+00:00">03 Nov 2019, 12:28</time> by <a rel="author">Karoline Risnes</a></address>
      <p>– Det ser veldig bra ut, forteller vakthavende meteorolog Magni Svanevik ved Meteorologisk institutt.</p>
      <p>Værprognosene for de neste to ukene viser oppholdsvær, sol og kalde temperaturer i Hordaland og Sogn og Fjordane. Svanevik melder om synkende temperaturer fra midten av kommende uke.</p>
      <p>– Man bør være forberedt på nattefrost og glatte veier på morgenen fremover, sier hun.</p>
      <h3>– Ser veldig tørt ut</h3>
      <p>Ifølge meteorologen vil temperaturen synke under minus på nattetid, men holde seg over null på dagen.</p>
      <p>– Det vil være litt kaldere enn det som er normalt på denne tiden, sier Svanevik.</p>
      <figure>
        <img src="https://images.sacdn.no/v2/images/0fba24a1-9d21-4f4a-bac5-459259853e88?fit=crop&amp;h=1268&amp;w=1900&amp;s=0eedf947068df1b3c23680c1b163b5bb152f2155"/>
        <figcaption>TIL TOPPS: Iben Vinda (6) sitter i toppen av en furu og venter på mørket. Da skal det tennes bål.<cite>Fred Ivar Utsi Klemetsen</cite></figcaption>
      </figure>
      <p>Samtidig som temperaturen synker ligger det an til å bli en lengre periode med oppholdsvær og sol i tiden fremover.</p>
      <p>– Det ser veldig tørt ut disse to første ukene av november, både i Hordaland og Sogn og Fjordane. Vi har fralandsvind og en god del sol, forteller Svanevik.</p>
      <p>– Det kan skye litt til og komme litt regn på onsdag, men bortsett fra det ser det tørt ut, legger hun til.</p>
      <h3>Lav snøgrense</h3>
      <p>Dersom det kommer nedbør onsdag, vil snøgrensen ligge lavt, forteller Svanevik.</p>
      <figure>
        <img src="https://images.sacdn.no/v2/images/1fe33d19-7b22-4f4b-bd1e-702c351a2aa6?fit=crop&amp;h=1268&amp;w=1900&amp;s=ebc0656bb1f3d0027c9b20fd45463da9562babdd"/>
        <figcaption>UT PÅ TUR: Værmeldingen de kommende dagene antyder mange gode muligheter for dem som liker å gå tørrskodd på byfjellene.<cite>Fred Ivar Utsi Klemetsen</cite></figcaption>
      </figure>
      <p>– Man skal ikke så veldig langt opp før det kan komme litt snø. Nedbørsmengdene vil nok ikke være store, men det vil være så kaldt at det vil komme som snø i fjellet, sier hun.</p>
      <p>Lørdag ble det målt 29 centimeter snø på Folgefonna, men ellers er det er lite snø på målestasjonene på fjellet i Hordaland, forteller meteorologen.</p>
      <h3>Ikke nedbør i sikte</h3>
      <p>Etter onsdag er det ifølge Svanevik ikke mer nedbør i sikte. Foreløpig.</p>
      <p>– Varselet er ganske sikkert. Det er størst sannsynlighet for at vi får tørt og kaldt vær fremover, sier hun.</p>
      <figure>
        <img src="https://images.sacdn.no/v2/images/4b0b1936-14d3-434d-a14a-0a9d0a832e37?fit=crop&amp;h=1425&amp;w=1900&amp;s=6a08af747a73ae7117e4a9ae6a4f8bdedff6aca9"/>
        <figcaption>STRÅLENDE: Slik så det ut i området rundt Meteorologisk institutt i Bergen tidlig søndag ettermiddag.<cite>Ørjan Torheim</cite></figcaption>
      </figure>
      <related>
        <h4>Les også</h4>
        <a href="https://www.bt.no/nyheter/lokalt/i/g7x61L/snoehvit-eller-soekkvaat-vinter-slik-blir-vintervaeret-i-byen-og-paa-fjell"/>
        <a href="https://www.bt.no/nyheter/lokalt/i/y3JO6g/meteorologen-har-flere-gode-nyheter"/>
      </related>
      <ol>
        <li>
          <a href="https://www.bt.no/tag/V%C3%A6r">Vær</a>
        </li>
        <li>
          <a href="https://www.bt.no/tag/Meteorologisk_institutt">Meteorologisk institutt</a>
        </li>
        <li>
          <a href="https://www.bt.no/tag/Bergen">Bergen</a>
        </li>
        <li>
          <a href="https://www.bt.no/tag/Hordaland">Hordaland</a>
        </li>
        <li>
          <a href="https://www.bt.no/tag/Sogn_og_Fjordane">Sogn og Fjordane</a>
        </li>
      </ol>
    </article>
  </body>
</html>