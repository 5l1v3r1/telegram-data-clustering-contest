<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637749/%D9%86%D9%81%D8%B3%E2%80%8C-%D8%AF%D9%87%D9%84%DB%8C-%D9%86%D9%88-%D8%A8%D9%87-%D8%B4%D9%85%D8%A7%D8%B1%D9%87-%D8%A7%D9%81%D8%AA%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T12:28:00+00:00"/>
    <meta property="og:title" content="نفس‌ دهلی نو به شماره افتاد"/>
    <meta property="og:description" content="شدت آلودگی هوا در پایتخت بیست میلیون نفری هند به حدی نگران‌کننده شده که نهاد ویژه مبارزه با آلودگی «وضعیت اضطراری» در این شهر اعلام کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/637749/%D9%86%D9%81%D8%B3%E2%80%8C-%D8%AF%D9%87%D9%84%DB%8C-%D9%86%D9%88-%D8%A8%D9%87-%D8%B4%D9%85%D8%A7%D8%B1%D9%87-%D8%A7%D9%81%D8%AA%D8%A7%D8%AF">نفس‌ دهلی نو به شماره افتاد</a>
      </h1>
      <h2>شدت آلودگی هوا در پایتخت بیست میلیون نفری هند به حدی نگران‌کننده شده که نهاد ویژه مبارزه با آلودگی «وضعیت اضطراری» در این شهر اعلام کرده است.</h2>
      <address><time datetime="2019-11-03T12:28:00+00:00">03 Nov 2019, 12:28</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، باوجود اعلام وضع اضطراری، تعطیلی مدارس و کارخانه‌ها، آلودگی هوا در پایتخت هند بیشتر شده است. دود ناشی از آتش زدن زمین‌های کشاورزی همه کوچه و خیابان‌ها را فرا گرفته و حتی به داخل خانه‌ها هم نفوذ کرده است.</p>
      <p>اکثر ساکنان شهر دهلی در خانه‌ها و پنجره هایشان را بسته اند. بر اساس استاندارد جهانی هوای مناسب برای نفس کشیدن بین صفر تا ۵۰ است. این در حالی است که شاخص کیفیت هوا در دهلی نو از عدد ۹۰۰ عبور کرده است.</p>
      <p>به نقل از یورو نیوز، آنگلا مرکل، صدراعظم آلمان در همین شرایط روز پنجشنبه برای یک سفر رسمی وارد دهلی نو شد. صدراعظم آلمان در بدو ورود خود به دهلی نو وعده داد تا کمک یک میلیارد یورویی پنج ساله‌ای را برای اجرای برنامه حمل و نقل پاک در اختیار دولت هند قرار دهد.</p>
      <p>مرکل که از نزدیک شاهد شدت بالای آلودگی در پایتخت کشور پرجمعیت هند بود، همچنین از مقامات این کشور خواست تا در مبارزه با این پدیده شوم که مسبب صد‌ها هزار مورد مرگ زودرس در این کشور است مصمم و جدی باشند.</p>
      <p>بر اساس گزارش رسانه‌های محلی، بخش عمده‌ای از این میزان بالای آلودگی از اقدام کشاورزان در آتش زدن مزارع خود ناشی می‌شود که با هدف پاکسازی زمین‌های کشاورزی از آفات و علف‌های هرز صورت می‌گیرد.</p>
      <p>آنگلا مرکل روز شنبه طی سخنانی در دهلی که توسط خبرگزاری‌های محلی هند منتشر شد، تاکید کرد که کشورش در نظر دارد به پروژه پنج ساله اجرا و راه اندازی سیستم حمل و نقل پاک در شهر‌های هند کمک کند و برای اینکار بودجه‌ای یک میلیارد دلاری را کنار گذاشته است.</p>
      <p>صدراعظم آلمان که به عنوان نخستین مقام بلندپایه خارجی به صورت عمومی از پدیده آلودگی هوا در هند سخن می‌گفت در ادامه تاکید کرد: «نخستین گام برای اجرای این پروژه این است که اتوبوس‌های دیزلی با نمونه‌های برقی جایگزین شوند. این جایگزینی باید خواست و مطالبه هر یک از شهروندان دهلی نو باشد که آلودگی هوا شرایط زیستی آن‌ها را به خطر انداخته است.»</p>
      <p>مرکل روز جمعه نیز در حالی در حاشیه یک مراسم در کنار نارندرا مودی، نخست وزیر هند ظاهر شد که هیچ یک از این دو رهبر سیاسی برغم هشدارهای بهداشتی اعلام شده در خصوص شدت آلودگی هوا ماسک به صورت نگذاشته بودند.</p>
      <p>شدت آلودگی هوا در پایتخت بیست میلیون نفری هند به حدی نگران کننده شده که نهاد ویژه مبارزه با آلودگی ضمن هشدار نسبت به تبعات این وضعیت بر سلامت جسمانی کلیه شهروندان و به خصوص کودکان «وضعیت اضطراری بهداشتی» در این شهر اعلام کرده است.</p>
      <p>مدارس و بسیاری از عملیات ساختمانی در دهلی نو بدلیل شرایط موجود تا روز سه شنبه تعطیل اعلام شده است. پایتخت هند هر سال در ابتدای فصل زمستان به دلیل مجموعه ای از عوامل طبیعی مانند سرما، وزش خفیف باد، پدیده وارونگی و نیز برخی عوامل انسانی چون آتش زدن مزارع کشارورزی، نشت گاز های سمی از مجتمع های صنعتی و خودروها یکی از بدتری شرایط آب و هوایی در جهان را تجربه می کند، به نحوی که رهبران هند همواره از این وضعیت به عنوان «اتاق گاز» نام می برند.</p>
      <p>بر اساس گزارشی که سال گذشته میلادی در نشریه علمی لانست منتشر شد، آلودگی هوا در سال ۲۰۱۷ جان بیش از یک میلیون نفر را در هند گرفت.</p>
    </article>
  </body>
</html>