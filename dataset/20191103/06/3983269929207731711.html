<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/marquez-guanya-el-22e-mundial-catala-i-el-dese-per-a-la-familia-marquez/noticia/2960454/"/>
    <meta property="og:site_name" content="CCMA"/>
    <meta property="article:published_time" content="2019-11-03T06:14:13+00:00"/>
    <meta property="og:title" content="Àlex guanya el 22è Mundial català i el desè per a la família Márquez"/>
    <meta property="og:description" content="Amb el seu segon títol mundial, Àlex fa créixer la llegenda familiar i la tradició catalana"/>
  </head>
  <body>
    <article>
      <h1>Àlex guanya el 22è Mundial català i el desè per a la família Márquez</h1>
      <h2>Amb el seu segon títol mundial, Àlex fa créixer la llegenda familiar i la tradició catalana</h2>
      <address><time datetime="2019-11-03T06:14:13+00:00">03 Nov 2019, 06:14</time> by <a rel="author">esport3</a></address>
      <p><b>Àlex Márquez</b> s'ha convertit en el <b>cinquè pilot català que alça el títol de Moto2</b>. El precedeixen<b> Toni Elías (2010)</b>, el primer campió des que la categoria va agafar aquest nom, el seu germà <b>Marc (2012)</b>, <b>Pol Espargaró (2013)</b> i <b>Tito Rabat (2014)</b>, els tres últims actualment a la màxima categoria amb sort diversa. Però la cilindrada intermèdia té un pioner,<b> Sito Pons</b>, primer campió del món català, que es va fer amb l<b>a corona dels 250 cc. l'any 1988 i va repetir l'any següent.</b></p>
      <p>Des d'aleshores, fins a<b> 22 títols Mundials catalans</b> han caigut entre totes les categories. El primer a aconseguir-ho en la màxima cilindrada va ser<b> Àlex Crivillé, l'any 1999</b>, deu anys després d'irrompre a l'elit del motociclisme amb <b>un títol mundial a 125 cc</b>. Aquell mateix <b>1999 hi va haver un primer doblet català</b>, ja que <b>Emili Alzamora</b> es va proclamar campió als 125. La rica tradició del motociclisme a Catalunya facilitaria la irrupció d'altres joves pilots amb talent i a principis del segle XXI qui agafaria el relleu seria un jove <b>Dani Pedrosa</b>, <b>campió mundial tres anys seguits</b>: als 125 l'any 2003 i als 250 el 2004 i el 2005. </p>
      <p>El compte ha augmentat significativament des de la irrupció d'un autèntic prodigi del motociclisme,<b> Marc Márquez, que fa 9 anys</b> començava la seva impressionant collita de Mundials proclamant-se campió de Moto3, just el mateix any que Toni Elías s'imposava a Moto2. No cal dir que <b>el gran dels Márquez, amb els seus 8 títols mundials</b>, és qui més contribueix a engrandir el llistat de triomfs, però no està sol en l'última dècada, en la que també <b>Pol Espargaró, Tito Rabat i Maverick Viñales</b> (Moto3, 2013) han estat proclamats com els millors de la seva categoria. En total, 22 títols per a pilots catalans, dels quals 10 són a les vitrines de la família Márquez.  </p>
      <p> </p>
      <p> </p>
      <p> </p>
      <p> </p>
    </article>
  </body>
</html>