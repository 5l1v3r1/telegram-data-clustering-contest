<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191103-den-raketnyh-vijsk-ta-artyleriyi-yak-zahyshhayut-ukrayinu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-03T06:40:34+00:00"/>
    <meta property="og:title" content="День ракетних військ та артилерії. Як захищають Україну"/>
    <meta property="og:description" content="Щорічно 3 листопада в Україні святкують День ракетних військ і артилерії, а також День інженерних військ. Факти ICTV зібрали інформацію про те, чим займаються ці війська."/>
  </head>
  <body>
    <article>
      <h1>День ракетних військ та артилерії. Як захищають Україну</h1>
      <address>
        <time datetime="2019-11-03T06:40:34+00:00">03 Nov 2019, 06:40</time>
      </address>
      <p>Щорічно 3 листопада в Україні святкують День ракетних військ і артилерії, а також День інженерних військ. Факти ICTV зібрали інформацію про те, чим займаються ці війська.</p>
      <p>Встановили свято ракетних військ 31 жовтня 1997 року за важливу роль ракетних військ та артилерії у зміцненні обороноздатності держави. День інженерних військ почав святкуватися через 2 роки.</p>
      <p>Свято встановили в Україні ураховуючи заслуги інженерних військ у зміцненні обороноздатності держави.</p>
      <p><b>Ракетні війська та артилерія (РВтА)</b> складаються зі з’єднань оперативно-тактичних і тактичних ракет, з’єднань і частин гаубичної, гарматної, реактивної та протитанкової артилерії, артилерійської розвідки, мінометних підрозділів та підрозділів протитанкових керованих ракет.</p>
      <p>Їхнє основне завдання – <b>ураження живої сили, танків, артилерії та інших важливих об’єктів під час ведення бойових дій.</b></p>
      <p>За своїм призначенням та властивостями РВтА діляться на<b> артилерію для ведення вогню з закритих позицій, ракетні війська і протитанкові артилерійські засоби.</b></p>
      <figure>
        <img src="https://fakty.com.ua/wp-content/uploads/2018/11/01/8f3079d36b08234728063f3df692f1b840c966c0.jpg?1572592600"/>
      </figure>
      <p>Ці війська – <b>основна вогнева сила у сухопутних операціях</b>, які проводяться із застосуванням звичайної зброї. Вони виконують близько 70% загального обсягу завдання із вогневого ураження противника. Крім того, у них можуть бути й засоби ядерного ураження.</p>
      <p>
        <b>На полі бою вони виконують такі завдання:</b>
      </p>
      <ul>
        <li>завоювання і утримання вогневої переваги над супротивником;</li>
        <li>ураження його засобів ядерного нападу, живої сили, озброєння, військової і спеціальної техніки;</li>
        <li>руйнування довготривалих оборонних споруд й інших об’єктів інфраструктури;</li>
        <li>дистанційне мінування місцевості і об’єктів;</li>
        <li>дезорганізація систем управління військами і зброєю;</li>
        <li>послаблення й ізоляція ешелонів і резервів супротивника;</li>
        <li>порушення роботи оперативного й загальновійськового тилу супротивника;</li>
        <li>прикриття відкритих флангів і стиків;</li>
        <li>знищення танків та інших броньованих машин противника, що прорвалися в глибину оборони;</li>
        <li>світлове забезпечення нічних дій військ;</li>
        <li>задимлення, осліплення об’єктів супротивника.</li>
        <li>участь у знищенні повітряних і морських десантів супротивника;</li>
      </ul>
      <p>Цікаво, що в армії НАТО та багатьох інших країнах світу ці війська називаються польова артилерія.</p>
      <figure>
        <img src="https://fakty.com.ua/wp-content/uploads/2018/11/01/1f6a8005fcd28ee3b0652f0ca2d051937c678f8a.jpg?1572592581"/>
      </figure>
      <p><b>Інженерні війська –</b> це спеціальні війська, які існують в арміях багатьох країн світу та під час бойових дій та операцій вони виконують найскладніші завдання інженерного забезпечення, які вимагають спеціальної підготовки та застосування різної інженерної техніки та боєприпасів.</p>
      <p>Інженерне забезпечення створює своїм підрозділам необхідні умови для своєчасного і прихованого їхнього висування в район бойових дій, розгортання і маневру, підвищення захищеності особового складу, озброєння і військової техніки від усіх засобів ураження, а також для збільшення ефективності завдання противнику втрат в живій силі і техніці та утруднення його дій на місцевості.</p>
      <figure>
        <img src="https://fakty.com.ua/wp-content/uploads/2018/11/01/img-878c1502b4a9375c0278867b6593332e-v.jpg?1572592681"/>
      </figure>
      <p>
        <b>Серед завдань, які виконують інженерні війська – такі:</b>
      </p>
      <ul>
        <li>інженерна розвідка противника, місцевості й об’єктів на ній;</li>
        <li>фортифікаційне обладнання місцевості;</li>
        <li>обладнання власних інженерних загороджень для протидій противнику;</li>
        <li>пророблення проходів у загородженнях, виставлених противником;</li>
        <li>обладнання і утримання переправ своїм підрозділам через водні перешкоди;</li>
        <li>знищення засобів переправ чи сприятливих для переправи умов для противника;</li>
        <li>забезпечення питною водою своїх підрозділів;</li>
        <li>здійснення маскування техніки, фортифікаційних елементів, місць зосередження.</li>
      </ul>
      <p>В деяких арміях світу інженерні війська займаються топографічними і картографічними роботами, устаткуванням аеродромів.</p>
      <p>До слова, підрозділи зенітних ракетних військ Повітряних сил ЗСУ провели бойову стрільбу під час <a href="https://fakty.com.ua/ua/ukraine/20191005-zapusk-raket-ta-vidbyttya-napadu-voroga-zenitni-vijska-provodyat-navchannya-z-bojovoyu-strilboyu/">підсумкових тактичних навчань.</a></p>
      <p><b>Фото:</b> <a href="http://www.mil.gov.ua/news/2019/05/16/na-chernigivshhini-rozpochalis-taktichni-navchannya-artilerii-iz-bojovoyu-strilboyu/">Міноборони</a>, <a href="https://armyinform.com.ua/2019/10/na-hmelnychchyni-rozpochalysya-zmagannya-na-krashhyj-inzhenernyj-vzvod-zbrojnyh-syl-ukrayiny/">Армія Inform</a></p>
      <related>
        <a href="https://fakty.com.ua/ua/ukraine/20171106-skilky-tryvayut-vijny-infografika/"/>
        <a href="https://fakty.com.ua/ua/ukraine/20191017-rada-zaprovadyla-novi-vijskovi-zvannya-v-zsu/"/>
        <a href="https://fakty.com.ua/ua/videos/vid-kasok-1947-roku-do-teplovizoriv-z-chym-voyuyut-vijskovi-na-donbasi/"/>
      </related>
    </article>
  </body>
</html>