<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/society/xaidari-anoigoun-ta-tilefona-ton-astynomikon-tis-fonikis-enedras/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T06:42:16+00:00"/>
    <meta property="og:title" content="Χαϊδάρι : «Ανοίγουν» τα τηλέφωνα των αστυνομικών της φονικής ενέδρας"/>
    <meta property="og:description" content="Ερευνα για κακουργηματικές ενέργειες - Ενας εκ των αστυνομικών ήταν φρουρός εισαγγελέα"/>
  </head>
  <body>
    <article>
      <h1>Χαϊδάρι : «Ανοίγουν» τα τηλέφωνα των αστυνομικών της φονικής ενέδρας</h1>
      <h2>Ερευνα για κακουργηματικές ενέργειες – Ενας εκ των αστυνομικών ήταν φρουρός εισαγγελέα</h2>
      <address><time datetime="2019-11-03T06:42:16+00:00">03 Nov 2019, 06:42</time> by <a rel="author">Λαμπρόπουλος Βασίλης Γ</a></address>
      <p>Στην άρση απορρήτου των συνομιλιών των τριών αστυνομικών που φέρεται να συμμετείχαν στην φρούρηση του 50χρονου επιχειρηματία που δολοφονήθηκε πριν από μια έξι ημέρες στο Χαϊδάρι για διερεύνηση κακουργηματικών ενεργειών, προχωράει η Διεύθυνση Εσωτερικών Υποθέσεων της ΕΛΑΣ μετά από εντολή του εποπτεύοντα  Εισαγγελέα κ. Δημητρίου Γκύζη. Προβληματισμός μάλιστα προκύπτει από την πληροφορία ότι ένας από τους αστυνομικούς που ήταν παρόντες στην δολοφονική επίθεση είχε διατελέσει φρουρός  δικαστικού λειτουργού!</p>
      <p>Σύμφωνα με πληροφορίες η έρευνα της ΕΛΑΣ και του  εποπτεύοντα εισαγγελέα επιχειρεί να διερευνήσει την διάπραξη κακουργημάτων από τους  εν λόγω αστυνομικούς αρχικά για να περιορισθεί το φαινόμενο ένοπλων ένστολων που λειτουργούν ως συνοδοί ασφαλείας.</p>
      <p>
        <a href="https://www.in.gr/2019/11/03/politics/kyvernisi/dimoskopisi-marc-isxyri-ypostiriksi-apolamvanei-kyvernisi-mitsotaki/">Διαβάστε ακόμη : Δημοσκόπηση Marc - Ισχυρή υποστήριξη απολαμβάνει η κυβέρνηση Μητσοτάκη</a>
      </p>
      <p>Η διερεύνηση σε βαθμό κακουργήματος γίνεται με το άρθρο 235 του Ποινικού Κώδικα για «λήψη ωφελήματος για ενέργεια αντικείμενη στα καθήκοντα Αστυνομικού, κατ’ επάγγελμα- μη νόμιμη φρούρηση προσώπου από Αστυνομικό που οπλοφορεί αντί αμοιβής, οπλοφορία που απαγορεύεται στους υπαλλήλους των ιδιωτικών επιχειρήσεων παροχής υπηρεσιών ασφαλείας». Με τους αστυνομικούς πάντως να διατυπώνουν μέχρι τώρα τον ισχυρισμό ότι η παρουσία τους στο σημείο ήταν συμπτωματική…</p>
      <p>Κι ακολούθως  στόχος των «αδιάφθορων» της ΕΛΑΣ ήταν να  διευκολυνθεί η έρευνα σε βάθος για την «υπόθεση του  Χαϊδαρίου» και το μεγάλο κύκλωμα διαφθοράς στην ΕΛΑΣ που μπορεί να υποκρύπτει.  Καθ ότι υπολογίζεται ότι ίσως η άρση απορρήτου και οι αλληλουχίες τηλεφωνικών κλήσεων των αστυνομικών όπως κι οι πιθανοί έλεγχοι στις  ίδιες τις συσκευές των κινητών του θύματος, μπορεί να αναδείξουν σημαντικά στοιχεία για τους λόγους της παρουσίας των ένστολων στο σημείο  της φονικής ενέδρας.</p>
      <p>Όπως εξάλλου και για το δίκτυο των γνωριμιών του 50χρονου θύματος της δολοφονικής επίθεσης που φέρεται να διατηρούσε επαφές ή συναλλαγές με πολλά στελέχη της ΕΛΑΣ .  Καθ ότι έχει διαπιστωθεί ότι στην Υπηρεσία Εσωτερικών Υποθέσεων είχαν σταλεί τα τελευταία χρόνια τουλάχιστον 10-11 καταγγελίες για την δραστηριότητα «κεντρικού συστήματος διαφθοράς αστυνομικών που  έφθανε σε ηγετικά στελέχη της ΕΛΑΣ κι επηρέαζε τμήμα των κρίσεων στο αστυνομικό σώμα» . Χωρίς όμως να διερευνηθούν οι περισσότερες από αυτές. Με στελέχη υπηρεσιών της ΕΛΑΣ και δικαστικούς λειτουργούς  να θεωρούν ότι τώρα είναι μία σημαντική ευκαιρία να διερευνηθεί τι ακριβώς συνέβαινε τα τελευταία χρόνια στο εσωτερικό του αστυνομικού σώματος. Κύριο ζητούμενο για τους ερευνητές της υπόθεσης είναι να διαπιστώσουν πως επιχειρήθηκε η αιματηρή επίθεση στον άτυχο 50χρονο, αφού θεωρείται πιθανόν οι δράστες να γνώριζαν ότι συνοδευόταν από δύο εποχούμενους κι ενόπλους αστυνομικούς. Και οι οποίοι, υπό συνθήκες, θα μπορούσαν να τους πυροβολήσουν ή να τους καταδιώξουν…</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/10/31/society/xaidari-i-astynomia-ksetyligei-to-kouvari-tis-dolofonias-tou-50xronou-epixeirimatia/"/>
        <a href="https://www.tovima.gr/2019/10/30/society/xaidari-sto-mikroskopio-tis-el-as-to-parelthon-tou-49xronou-isos-kryvei-ton-drasti/"/>
        <a href="https://www.tovima.gr/2019/10/29/society/xaidari-to-symvolaio-thanatou-to-parelthon-tou-thymatos-kai-o-rolos-ton-dyo-astynomikon/"/>
        <a href="https://www.tovima.gr/2019/10/29/society/arxigeio-el-as-diereynontai-oi-synthikes-emplokis-ton-dyo-astynomikon-sto-xaidari/"/>
        <a href="https://www.tovima.gr/2019/10/29/society/xaidari-emploki-astynomikon-stin-ypothesi-tis-mafiozikis-epithesis/"/>
        <a href="https://www.tovima.gr/2019/10/29/society/pethane-o-epixeirimatias-pou-gazosan-sto-xaidari/"/>
        <a href="https://www.tovima.gr/2019/10/29/society/mafioziko-xtypima-sto-xaidari-poios-einai-o-epixeirimatias-pou-dexthike-epithesi/"/>
        <a href="https://www.tovima.gr/2019/10/29/society/pyrovolisan-andra-sto-xaidari/"/>
      </related>
    </article>
  </body>
</html>