<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-woman-murdered-after-eighth-day-of-marriage-know-why-2829269.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T06:27:06+00:00"/>
    <meta property="og:title" content="सालभर के प्रेम प्रसंग के बाद धनतेरस को हुई शादी, लेकिन 8वें दिन ही कर दी हत्या; जानें वजह"/>
    <meta property="og:description" content="शादी के महज आठवें दिन दहेजलोभियों ने एक बाइक और दो लाख रुपए की खातिर 21 वर्षीया विवाहिता रीना की गला दबाकर हत्या कर दी। मामला धनरुआ थाने के अतरपुरा गांव का है। ग्रामीणों की सूचना पर विवाहिता के पिता..."/>
  </head>
  <body>
    <article>
      <h1>सालभर के प्रेम प्रसंग के बाद धनतेरस को हुई शादी, लेकिन 8वें दिन ही कर दी हत्या; जानें वजह</h1>
      <address><time datetime="2019-11-03T06:27:06+00:00">03 Nov 2019, 06:27</time> by <a rel="author">धनरुआ, संवाद सूत्र</a></address>
      <p>शादी के महज आठवें दिन दहेजलोभियों ने एक बाइक और दो लाख रुपए की खातिर 21 वर्षीया विवाहिता रीना की गला दबाकर हत्या कर दी। मामला धनरुआ थाने के अतरपुरा गांव का है। ग्रामीणों की सूचना पर विवाहिता के पिता भोजपुर के बड़हरा थाने के काजीचक निवासी राजईश्वर चौधरी अतरपुरा पहुंचे। बाद में उन्होंने धनरुआ पुलिस को इसकी सूचना दी।</p>
      <p>शुक्रवार की देर शाम खबर लिखने तक पुलिस शव को पोस्टमार्टम के लिये पटना भेजने की तैयारी कर रही थी। इधर मृतका के पिता ने इस संबंध मे मृतका के पति अतरपुरा निवासी आकाश कुमार, उसके पिता अर्जुन चौधरी ,मां एवं जेठ विकास चौधरी के अलावा बहन नीतू देवी और बहनोई राजधन चौधरी के खिलाफ नामजद प्राथमिकी दर्ज करायी है। सभी आरोपित फरार हैं।</p>
      <p>
        <b>धनतेरस के दिन रीना की हुई थी शादी</b>
      </p>
      <p>बीते आठ दिन पूर्व धनतेरस के दिन रीना की शादी धनरुआ के अतरपुरा निवासी अर्जुन चौधरी के पुत्र आकाश के साथ हुयी थी। बताया जाता है कि आकाश का बीते एक वर्षों से रीना के साथ प्रेम-प्रसंग चल रहा था। आकाश ने अपने परिजनों की अनुमति के बिना रीना के साथ धनतेरस के दिन पटना में शादी रचायी थी। शादी के बाद आकाश रीना को अपने घर अतरपुरा लेकर चला आया। इधर, इस शादी से आकाश के परिजन काफी खफा थे। </p>
      <p>आरोप है कि शादी के अगले ही दिन से आकाश के पिता समेत अन्य लोगों ने रीना पर अपने मायके से दो लाख रुपये व एक बाइक मांगने के लिए बनाने लगे,अन्यथा घर में नहीं रखने की धमकी दे रहे थे। दूसरी ओर इस शादी से रीना के भी परिजन खफा थे और वे उससे बात करने को तैयार नही थे। इस बीच दहेज में मांगी गयी रकम व बाइक नहीं मिलने के बाद आकाश व उसके परिजन रीना को प्रताड़ित करने लगे। आरोप है कि शुक्रवार की सुबह रीना को उसके पति समेत अन्य आरोपितों ने गला दबाकर मार डाला।</p>
    </article>
  </body>
</html>