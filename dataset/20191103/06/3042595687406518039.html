<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/tema/tilbyr-hus---helt-gratis/71777157"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T06:56:09+00:00"/>
    <meta property="og:title" content="Tilbyr hus - helt gratis"/>
    <meta property="og:description" content="En italiensk by gjør grep for å få hindre at innbyggertallet går ned."/>
  </head>
  <body>
    <article>
      <h1>Tilbyr hus - helt gratis</h1>
      <h2>En italiensk by gjør grep for å få hindre at innbyggertallet går ned.</h2>
      <address><time datetime="2019-11-03T06:56:09+00:00">03 Nov 2019, 06:56</time> by <a rel="author">Marthe Ihle</a></address>
      <p>I rekken italienske byer som vil lokke deg til å flytte dit med lukrative tilbud, er Cammarata siste by ut.</p>
      <p>Ifølge <a href="https://edition.cnn.com/travel/article/italy-cammarata-free-houses/index.html">CNN</a> tar den sicilianske byen det ett hakk lengre: Her får du et hjem, helt gratis, dersom du ønsker å flytte dit.</p>
      <p>
        <b>- Jeg hater å se at denne vakre, historiske byen blir tom og gjort til ruiner. Det gjør vondt, sier ordfører Vincenzo Giambrone til kanalen.</b>
      </p>
      <p>Han har de siste årene prøvd å overbevise utflyttere om å gi hjemmene sine gratis til noen som vil ha dem.</p>
      <h3>Vil ha unge par</h3>
      <p>Ifølge ordføreren er omtrent et dusin steinhus for tida ute på markedet, og flere skal snart være klare for overtakelse.</p>
      <p>
        <b>- Eierne ser ikke skaden de gjør når de lar hjemmene stå og nekter å gjøre noe med de historiske byggene. Det skaper et dypt arr i byen, blant annet med en risiko for at byggene kollapser, sier han.</b>
      </p>
      <p>Likevel kommer avtalen med noen krav.</p>
      <p>Kjøperne må renovere bygget de tar over innen tre år, og betale 5 000 euro - omtrent 50 000 kroner - i depositum, som blir tilbakebetalt når jobben er gjort.</p>
      <p>Ifølge CNN vil unge familier med barn prioriteres, og om et ungt par får et barn etter at de har flyttet til Cammarata, venter 1 000 euro - omtrent 10 000 kroner - i bonus.</p>
      <h3>Vakkert</h3>
      <p>Byen skal være kjent som en med «et tusentall balkonger rettet mot øst» - og bader da i sollys. Cammarata ligger omtrent 60 kilometer sørøst for Palermo, og skal ha rundt 6 000 innbyggere.</p>
      <p>Utsikten fra byen skal være spesielt vakker.</p>
      <p>Dagbladet har tidligere omtalt flere italienske byer som tar lokkende grep for å få folk til å flytte til byene. Blant annet byen Sambuca, som <a href="https://www.dagbladet.no/nyheter/selger-boliger-pa-ferieoy-for-ti-kroner-na-gar-folk-av-skaftet/70675958">solgte hus for bare ti kroner</a>.</p>
      <p>
        <b>Bare 48 timer etter at det ble kjent, meldte titusenvis sin interesse.</b>
      </p>
      <p><b>Molise <a href="https://www.dagbladet.no/nyheter/du-far-250-000-for-a-flytte-hit/71591771">tilbød innflyttere 250 000 kroner</a>. </b>Et av kriteriene, skulle du ønske å flytte til byen med omtrent 2000 innbyggere, er å åpne egen bedrift.</p>
    </article>
  </body>
</html>