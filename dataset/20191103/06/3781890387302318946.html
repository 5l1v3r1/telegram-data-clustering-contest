<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739781"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T06:00:00+00:00"/>
    <meta property="og:title" content="ล่าไอ้หื่น!อ้างเป็นตำรวจ ลากสาว16บังคับขืนใจในโกดังร้าง"/>
    <meta property="og:description" content="สาว 16 โร่แจ้งความ ถูกคนร้ายอ้างตัวเป็นตำรวจ จับไม่สวมหมวกกันน็อก ขู่พาไปโรงพัก แต่กลับโบ้ยสายรายงานฝ่ายหญิงพัวพันค้ายา ขอค้นร่างกายลวนลามในรถ ก่อนพาไปบังคับขืนใจในโกดังร้าง ด้านตำรวจสภ.สตึก-บุรีรัมย์ เร่งไล่กล้องวงจรปิดล่าตัวภัยสังคมแล้ว!"/>
  </head>
  <body>
    <article>
      <h1>ล่าไอ้หื่น!อ้างเป็นตำรวจ ลากสาว16บังคับขืนใจในโกดังร้าง</h1>
      <address>
        <time datetime="2019-11-03T06:00:00+00:00">03 Nov 2019, 06:00</time>
      </address>
      <figure>
        <img src="https://www.dailynews.co.th/admin/upload/20191103/news_CGNXSRmzKH125932_533.jpg?v=20191103139"/>
      </figure>
      <p>
        <b>สาว 16 โร่แจ้งความ ถูกคนร้ายอ้างตัวเป็นตำรวจ จับไม่สวมหมวกกันน็อก ขู่พาไปโรงพัก แต่กลับโบ้ยสายรายงานฝ่ายหญิงพัวพันค้ายา ขอค้นร่างกายลวนลามในรถ ก่อนพาไปบังคับขืนใจในโกดังร้าง ด้านตำรวจสภ.สตึก-บุรีรัมย์ เร่งไล่กล้องวงจรปิดล่าตัวภัยสังคมแล้ว!</b>
      </p>
      <p>เมื่อวันที่ 3 พ.ย. น.ส.เอ (นามสมมุติ) พร้อมผู้ปกครองได้เข้าแจ้งความกับ ร.ต.อเกรียงศักดิ์ กิจไธสง รองสารวัตร(สอบสวน) สภ.สตึก จ.บุรีรัมย์ ว่าเมื่อวันที่ 2 พ.ย.ที่ผ่านมา ระหว่างที่ น.ส.เอ กำลังขี่จักรยานยนต์(จยย.)ไปร่วมกิจกรรมเดินพาเหรดงานแข่งเรือที่อำเภอสตึกวันแรกแล้วกำลังขี่จยย.กลับบ้าน ปรากฏว่า มีคนร้ายอายุประมาณ 50 ปี ผิวดำแดงตัดผมเกรียน สูงประมาณ170-180 เซนติเมตร ขับรถเก๋ง โตโยต้า สีน้ำเงินเข้มมาปาดหน้า ก่อนจะอ้างตัวเป็นตำรวจขอตรวจดูใบขับขี่จักรยานยนต์ แล้วก็แจ้งข้อหาไม่สวมหมวกกันน็อก แต่กลับไม่ยอมให้ใบสั่ง ทั้งยังบังคับให้ขึ้นรถไปด้วยกัน โดยให้ทิ้งรถจยย.เอาไว้ริมถนน</p>
      <figure>
        <img src="https://www.dailynews.co.th/admin/upload/20191103/news_WrkMDMCoez125932_533.jpg?v=20191103139?v=9744"/>
      </figure>
      <p>น.ส.เอ เล่าอีกว่า ด้วยความกลัวจึงยอมขึ้นรถไป แต่ปรากฏว่าชายคนร้ายกลับพูดจาข่มขู่ทำนองว่า มีสายรายงานว่าตนเป็นกลุ่มผู้ค้ายาเสพติด ทั้งที่ตนไม่เคยไปข้องเกี่ยวแต่อย่างใด จากนั้นก็ตรวจค้นร่างกายลักษณะลวนลาม แล้วก็พาไปยังโกดังร้างบังคับข่มขืน ระหว่างนั้นมีชาวบ้านขับรถไถเข้ามาทำให้คนร้ายรีบนำตนไปส่งยังจุดเดิม</p>
      <figure>
        <img src="https://www.dailynews.co.th/admin/upload/20191103/news_GuMLWNfQvt125933_533.jpg?v=20191103139?v=1385"/>
      </figure>
      <p>เบื่องต้นเจ้าหน้าที่ได้ลงบันทึกประจำวันไว้ก่อน จากนั้นได้ไปดูจุดเกิดเหตุเพื่อตรวจสอบเส้นทางที่คนร้ายขับรถหลบหนี โดยหลังจากนี้จะได้สอบสวนหาพยานหลักฐานโดยเฉพาะกล้องวงจรปิดตามที่ต่าง ๆ เพื่อติดตามคนร้ายรายนี้มาดำเนินคดีตามกฎหมายต่อไป อย่างไรก็ตาม มีรายงานข่าวแจ้งว่า ก่อนหน้านี้ก็เคยมีเหตุการณ์คนร้ายอ้างเป็นตำรวจ ทำการลวนลามหญิงสาวในพื้นที่ จ.บุรีรัมย์ หลายครั้งหลายหนแล้ว ซึ่งเจ้าหน้าที่เชื่อว่าอาจเป็นฝีมือของคนร้ายรายเดียวกันก็เป็นได้.</p>
    </article>
  </body>
</html>