<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/newyorsky-maraton-vyhrali-kamworor-a-debutantka-jepkosgeiova/1816737?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T18:18:00+00:00"/>
    <meta property="og:title" content="Newyorský maraton vyhráli Kamworor a debutantka Jepkosgeiová"/>
    <meta property="og:description" content="New York - Newyorský maraton ovládli keňští držitelé světových rekordů v půlmaratonu. Geoffrey Kamworor si zopakoval dva roky staré vítězství, Joyciline Jepkosgeiová vyhrála při svém maratonském debutu."/>
  </head>
  <body>
    <article>
      <h1>Newyorský maraton vyhráli Kamworor a debutantka Jepkosgeiová</h1>
      <address><time datetime="2019-11-03T18:18:00+00:00">03 Nov 2019, 18:18</time> by <a rel="author" href="http://www.ctk.cz/" target="_blank">ČTK</a></address>
      <p>New York - Newyorský maraton ovládli keňští držitelé světových rekordů v půlmaratonu. Geoffrey Kamworor si zopakoval dva roky staré vítězství, Joyciline Jepkosgeiová vyhrála při svém maratonském debutu.</p>
      <p>Předloňská vítězka Pražského půlmaratonu triumfovala v druhém nejlepším čase v historii závodu 2:22:38. Jen o sedm sekund zaostala za traťovým rekordem krajanky Margaret Okayové z roku 2003. Druhá doběhla loňská vítězka Mary Keitanyová z Keni, která usilovala o páté prvenství v populárním závodě.</p>
      <figure>
        <img src="https://i3.cn.cz/3/1572803744_P201911030563001.jpg"/>
      </figure>
      <p>Kamworor byl v cíli za 2:08:13, čímž překonal svůj vítězný výkon z předloňského ročníku o více než dvě a půl minuty. Na druhé místo odsunul krajana Alberta Korira a vylepšil loňskou třetí příčku. V cíli mu blahopřál i tréninkový partner Eliud Kipchoge, světový rekordman v maratonu.</p>
      <p>Pro loňského vítěze Lelisu Desisu z Etiopie, který se postavil na start necelý měsíc po triumfu v náročném maratonu na mistrovství světa v Dauhá, skončil závod již po deseti kilometrech.</p>
      <h3>Newyorský maraton:</h3>
      <p><b>Muži:</b> 1. Kamworor 2:08:13, 2. Korir (oba Keňa) 2:08:36, 3. Bekele Gebre 2:08:38, 4. Tola 2:09:20, 5. Kitata (všichni Et.) 2:10:39, 6. Ward (USA) 2:10:45.</p>
      <p><b>Ženy:</b> 1. Jepkosgeiová 2:22:38, 2. Keitanyová (obě Keňa) 2:23:32, 3. Agaová (Et.) 2:25:51, 4. Kipropová (Keňa) 2:26:21, 5. Diverová (Austr.) 2:26:23, 6. Lindenová (USA) 2:26:46.</p>
    </article>
  </body>
</html>