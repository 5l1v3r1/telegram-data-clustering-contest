<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-bangladesh-created-history-as-beat-india-for-the-first-time-in-t20i-cricket-in-delhi-2830190.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T18:02:58+00:00"/>
    <meta property="og:title" content="INDvsBAN: बांग्लादेश ने रचा इतिहास, T20I क्रिकेट में पहली बार भारत को हराया"/>
    <meta property="og:description" content="मुश्फिकुर रहीम (नाबाद 60) के अर्धशतक की मदद से बांग्लादेश ने रविवार को यहां अरुण जेटली स्टेडियम में खेले गए पहले टी-20 अंतरराष्ट्रीय मैच में मेजबान भारत को सात विकेट से हराकर तीन मैचों की टी-20 सीरीज..."/>
  </head>
  <body>
    <article>
      <h1>INDvsBAN: बांग्लादेश ने रचा इतिहास, T20I क्रिकेट में पहली बार भारत को हराया</h1>
      <address><time datetime="2019-11-03T18:02:58+00:00">03 Nov 2019, 18:02</time> by <a rel="author">लाइव हिन्दुस्तान टीम,नई दिल्ली</a></address>
      <p>मुश्फिकुर रहीम (नाबाद 60) के अर्धशतक की मदद से बांग्लादेश ने रविवार को यहां अरुण जेटली स्टेडियम में खेले गए पहले टी-20 अंतरराष्ट्रीय मैच में मेजबान भारत को सात विकेट से हराकर तीन मैचों की टी-20 सीरीज में 1-0 की बढ़त बना ली। दोनों टीमों के बीच अब तक का यह नौवां अंतरराष्ट्रीय टी-2० मैच था, जिसमें बांग्लादेश ने पहली बार भारत को हराया है। दोनों टीमों के बीच खेला गया यह मैच टी-20 प्रारूप का अब तक का 1000वां अंतरराष्ट्रीय मैच था। </p>
      <p>भारत ने पहले बल्लेबाजी करते हुए छह विकेट पर 148 रनों का स्कोर बनाया, जिसे बांग्लादेश ने 19.3 ओवर में तीन विकेट खोकर हासिल कर लिया। भारत से मिले 149 रनों के लक्ष्य का पीछा करने उतरी बांग्लादेश की शुरुआत अच्छी नहीं रही और टीम ने आठ रन के स्कोर पर ही लिटन दास (7) का विकेट गंवा दिया। इसके बाद सौम्या सरकार (39) और मोहम्मद नईम (26) ने दूसरे विकेट के लिए 46 रनों की साझेदारी करके टीम को संकट से निकाला। </p>
      <p>
        <b>
          <a href="https://www.livehindustan.com/cricket/story-ind-vs-ban-will-do-anything-for-cricket-sports-enthusiasts-prove-it-again-in-india-bangladesh-t20-match-in-delhi-2830034.html">क्रिकेट के लिए कुछ भी करेंगे, खेल के दीवाने लोगों ने फिर किया साबित</a>
        </b>
      </p>
      <p>नईम ने 28 गेंदों पर दो चौके और एक छक्का लगाया। नईम के आउट होने के बाद सरकार ने मुश्फिकुर के साथ तीसरे विकेट के लिए 55 गेंदों पर 60 रनों की साझेदारी करके बांग्लादेश को जीत के करीब पहुंचा दिया। </p>
      <p>सरकार ने 35 गेंदों पर एक चौका और दो छक्के लगाए। सरकार जिस समय आउट हुए उस समय बांग्लादेश को अंतिम तीन ओवरों में जीत के लिए 35 रन बनाने थे और टीम ने 19.3 ओवर में तीन विकेट खोकर लक्ष्य हासिल कर लिया। </p>
      <p>मुश्फिकुर ने 43 गेंदों पर आठ चौके और एक छक्का लगाया। मुश्फिकुर का टी-20 में यह पांचवां अर्धशतक है। कप्तान महमुदुल्लाह ने सात गेंदों पर एक चौके और एक छक्के की मदद से नाबाद 15 रन बनाए। भारत की ओर से दीपक चहर, युजवेंद्र चहल और खलील अहमद ने एक-एक विकेट लिए। </p>
      <p>
        <b>
          <a href="https://www.livehindustan.com/cricket/story-ind-vs-ban-t20-live-cricket-score-rohit-sharma-surpasses-virat-kohli-to-become-highest-run-getter-in-international-t20-2829803.html">INDvBAN: सस्ते में आउट होने के बावजूद रोहित ने विराट को पछाड़ा</a>
        </b>
      </p>
      <p>इससे पहले टॉस हारकर पहले बल्लेबाजी करने उतरी भारत की शुरुआत खराब रही और कप्तान रोहित शमार् (9) पहले ही ओवर में शैफुल इस्लाम की गेंद पर पगबाधा आउट हो गए। रोहित ने पांच गेंदों पर दो चौके लगाए। रोहित के आउट होने के बाद भारत की रन गति धीमी हो गई और उसने पहले छह ओवरों में केवल 35 रन बनाए। </p>
      <p>पॉवरप्ले के खत्म होने के बाद लोकेश राहुल (15) अमिनुल इस्लाम की गेंद पर कप्तान महमुदुल्लाह को कैच थमा बैठे। राहुल ने 17 गेंदों पर दो चौके लगाए। राहुल और शिखर धवन (41) के बीच दूसरे विकेट के लिए 26 रनों की साझेदारी हुई। </p>
      <p>राहुल के आउट होने के बाद श्रेयस अय्यर भी 13 गेंदों पर एक चौके और दो छक्के की मदद से 22 रन बनाकर आउट हो गए। अय्यर ने शिखर के साथ तीसरे विकेट के लिए 34 रन जोड़े। </p>
      <p>भारत को चौथा झटका 95 रन के स्कोर पर शिखर के रूप में लगा। विकेट पर अपनी नजरें जमा चुके शिखर 14.5 ओवर में रन आउट हो गए। शिखर ने 42 गेंदों पर तीन चौके एक और एक छक्का लगाया। भारतीय टीम इसके बाद अंतिम पांच ओवरों में 53 रन जोड़े, जिसमें से अंतिम दो ओवरों में 30 रन शामिल है। </p>
      <p>ऋषभ पंत ने 25 गेंदों पर तीन चौकों की मदद से 27, अपना पदार्पण मैच खेल रहे शिवम दुबे ने 1, क्रुणाल पांडया ने आठ गेंदों पर एक चौके और एक छक्के की मदद से नाबाद 15 और वाशिंगटन सुंदर ने पांच गेंदों पर दो छक्के की मदद से नाबाद 14 रनों का योगदान दिया। बांग्लादेश की ओर से अमिनुल इस्लाम और शैफुल इस्लाम ने दो-दो जबकि आफिफ हुसैन ने एक-एक विकेट लिया। <br/> </p>
    </article>
  </body>
</html>