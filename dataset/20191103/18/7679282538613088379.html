<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-novak-djokovic-won-the-paris-masters-title-for-a-record-fifth-time-2830213.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T18:06:48+00:00"/>
    <meta property="og:title" content="नोवाक जोकोविच ने रिकॉर्ड पांचवी बार जीता पेरिस मास्टर्स का खिताब"/>
    <meta property="og:description" content="शीर्ष वरीय टेनिस खिलाड़ी नोवाक जोकोविच ने रविवार को यहां फाइनल में कनाडा के युवा डेनिस शापोवालोव को हराकर रिकार्ड पांचवां पेरिस मास्टर्स खिताब अपने नाम किया। इस ट्राफी को जीतने के साथ ही उन्होंने साल..."/>
  </head>
  <body>
    <article>
      <h1>नोवाक जोकोविच ने रिकॉर्ड पांचवी बार जीता पेरिस मास्टर्स का खिताब</h1>
      <address><time datetime="2019-11-03T18:06:48+00:00">03 Nov 2019, 18:06</time> by <a rel="author">लाइव हिन्दुस्तान टीम,नई दिल्ली</a></address>
      <p>शीर्ष वरीय टेनिस खिलाड़ी नोवाक जोकोविच ने रविवार को यहां फाइनल में कनाडा के युवा डेनिस शापोवालोव को हराकर रिकार्ड पांचवां पेरिस मास्टर्स खिताब अपने नाम किया। इस ट्राफी को जीतने के साथ ही उन्होंने साल के अंत में जारी होने वाली विश्व रैंकिंग में शीर्ष पर रहने की उम्मीद बढ़ा दी। </p>
      <p>अपने 50वें मास्टर्स फाइनल में खेल रहे जोकोविच ने 20 साल के प्रतिद्वंद्वी शापोवालोव (28 रैंकिंग) को 6-3, 6-4 से शिकस्त दी जो राफेल नडाल के सेमीफाइनल से हटने के कारण फाइनल में पहुंचे। जोकोविच हालांकि अगले हफ्ते जारी होने वाली रैंकिंग में नडाल से पीछे ही रहेंगे लेकिन वह फिर भी पीट सम्प्रास के छठे साल शीर्ष पर रहने के रिकार्ड की बराबरी कर सकते हैं।</p>
      <p>
        <b>
          <a href="https://www.livehindustan.com/sports/story-denis-shapovalov-novak-djokovic-play-final-after-rafael-nadal-ruled-out-from-paris-masters-2829528.html">पेरिस मास्टर्स: नडाल के हटने से जोकोविक और शापोवालोव में होगी खिताबी भिड़ंत</a>
        </b>
      </p>
      <p>सोलह बार के ग्रैंडस्लैम चैम्पियन के नाम अब 34 मास्टर्स खिताब और एटीपी टूर में कुल 77 ट्राफियां हैं। वह मास्टर्स खिताब में नडाल (35 ट्राफियां) से केवल एक ट्राफी पीछे हैं। यह जोकोविच की इस सत्र में पांचवीं ट्राफी थी। इससे पहले उन्होंने विम्बलडन और आस्ट्रेलियाई ओपन ग्रैंडस्लैम के अलावा मैड्रिड ओपन और तोक्यो में खिताब जीते हैं। <br/> </p>
    </article>
  </body>
</html>