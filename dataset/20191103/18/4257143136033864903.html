<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/03/akadozo-jatekkal-is-nyerni-tudott-a-szeged-a-celje-ellen"/>
    <meta property="og:site_name" content="infostart"/>
    <meta property="article:published_time" content="2019-11-03T18:16:00+00:00"/>
    <meta property="og:title" content="Akadozó játékkal is nyerni tudott a Szeged a Celje ellen"/>
    <meta property="og:description" content="A MOL-Pick Szeged hazai pályán hét góllal legyőzte a szlovén RK Celje PL csapatát a férfi kézilabda Bajnokok Ligája csoportkörének hatodik fordulójában, vasárnap."/>
  </head>
  <body>
    <article>
      <h1>Akadozó játékkal is nyerni tudott a Szeged a Celje ellen</h1>
      <address><time datetime="2019-11-03T18:16:00+00:00">03 Nov 2019, 18:16</time> by <a rel="author">Infostart / MTI</a></address>
      <h3>A MOL-Pick Szeged hazai pályán hét góllal legyőzte a szlovén RK Celje PL csapatát a férfi kézilabda Bajnokok Ligája csoportkörének hatodik fordulójában, vasárnap.</h3>
      <p>A két együttes kilencedik alkalommal találkozott egymással a BL-ben, a mérleg a Szeged szempontjából hat győzelem, egy döntetlen és két vereség.</p>
      <p>A szegediek keretéből ezúttal Stefan Sigurmannsson és Alen Blazevic hiányzott.</p>
      <p>Jobban kezdtek a vendégek, a házigazdák támadásaiból hiányzott a pontosság (2-5). Bár a folytatásban egy 4-0-s sorozattal fordított a Szeged, a 23. percben megint a Celje vezetett két góllal.</p>
      <p>A csongrádiak játéka továbbra is akadozott, a szünetben mégis döntetlen volt az állás. A második félidőben már nem tudta átvenni a vezetést a Celje, a házigazdák a spanyol Joan Canellas és a szerb Bogdan Radivojevic vezérletével végül magabiztosan nyerték meg a közepes színvonalú találkozót.</p>
      <p>A mezőny legeredményesebb játékosa Radivojevic volt nyolc góllal, a vendég szlovénok horvát balátlövője, Josip Sarac hétszer volt eredményes.</p>
      <p>A négy győzelemmel, egy döntetlennel és egy vereséggel rendelkező MOL-Pick Szeged jövő vasárnap a norvég Elverum csapatát fogadja, a három győzelemmel és három vereséggel álló Veszprém pedig szombaton a fehérorosz Meskov Breszt vendége lesz a BL csoportkörében.</p>
      <p>
        <b>Férfi BL, csoportkör, 6. forduló, A csoport:</b>
      </p>
      <p>MOL-Pick Szeged - RK Celje PL (szlovén) 31-24 (14-14)</p>
      <p><b>Az állás:</b> 1. Barcelona (spanyol) 10 pont (212-154), 2. Paris Saint-Germain 10 (188-154), 3. Szeged 9, 4. Aalborg HB (dán) 8, 5. Flensburg-Handewitt (német) 7, 6. RK Celje PL 2, 7. Elverum HB (norvég) 1 (144-180), 8. PPD Zagreb (horvát) 1 (136-179)</p>
      <p>
        <b>szombaton játszották</b>
      </p>
      <p>B csoport: PGE Vive Kielce (lengyel)-Telekom Veszprém 34-33 (17-17)</p>
      <p><b>Az állás:</b> 1. THW Kiel (német) 11 pont, 2. Vardar Szkopje (északmacedón) 8, 3. Vive Kielce 7 (185-178), 4. Montpellier HB (francia) 7 (163-159), 5. Veszprém 6 (199-180), 6. FC Porto Sofarma (portugál) 6 (173-183), 7. Meskov Breszt (fehérorosz) 2, 8. Motor Zaporizzsja (ukrán) 1</p>
      <p>
        <i>Nyitókép: MTI/Ujvári Sándor</i>
      </p>
    </article>
  </body>
</html>