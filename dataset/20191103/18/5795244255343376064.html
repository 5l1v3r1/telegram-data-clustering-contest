<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/travel/san-francisko-v-meksici-tihookeanske-uzberezhzhya-dosvid-ukrajinskogo-mandrivnika-50050640.html"/>
    <meta property="og:site_name" content="НВ"/>
    <meta property="article:published_time" content="2019-11-03T18:10:00+00:00"/>
    <meta property="og:title" content="Мексиканське Сан-Франциско. Український мандрівник розповідає, як відшукав тезку американського мегаполісу"/>
    <meta property="og:description" content="Мексиканський тезка американського мегаполісу — це нескінченні піщані пляжі, на яких пляжників значно менше, ніж черепах і їхніх новонароджених дітей, розповідає НВ український мандрівник Денис Андрущенко."/>
  </head>
  <body>
    <article>
      <h1>Мексиканське Сан-Франциско. Український мандрівник розповідає, як відшукав тезку американського мегаполісу</h1>
      <h2>Мексиканський тезка американського мегаполісу — це нескінченні піщані пляжі, на яких пляжників значно менше, ніж черепах і їхніх новонароджених дітей, розповідає НВ український мандрівник Денис Андрущенко.</h2>
      <address>
        <time datetime="2019-11-03T18:10:00+00:00">03 Nov 2019, 18:10</time>
      </address>
      <p>Р озмірений шум океанських хвиль заколисує на довгій смузі теплого піску. Так само як і коктейль Маргарита за 60 песо з Ла Фресона — прибережного бару-ресторану. Праворуч вдалині розкинулися самотні намети відпочиваючих. Попереду, в смузі прибою, осідлав хвилю черговий серфер. Обкатувати пінисті гребені сюди приїжджають з усього світу, закон Мексики гарантує кожному вільний доступ до узбережжя, пляжі тут — національне надбання. Ліворуч скочується у воду червоне сонце. Якщо пощастить з погодою, вийдуть відмінні кадри для Інстаграму.</p>
      <p>Сан-Франциско (або Сан-Панчо для місцевих) — невелике селище в штаті Найаріт на тихоокеанському узбережжі Мексики. Найближчий аеропорт знаходиться в Пуерто-Вайарте, від нього годину їзди на автобусі за 45 песо (1 песо = 1,3 грн) або на попутці.</p>
      <p>Я підхоплюю свій рюкзак і зістрибую з кузова пікапа — «Грасіас, аміго!» — на єдиній трасі між популярним серферским пляжем Саюліта та містом Тепік, на повороті в цей недооцінений райський куточок з населенням не більше 2.000 чоловік.</p>
      <p>О десятій ранку містечко тільки прокидається. В цей час туристи на гольф-карах починають паркуватися біля ресторану Марія, де подають ситні і недорогі сніданки — млинці з кленовим сиропом, бургери з м’ясом, авокадо і картоплею, овочевий фреш. А в сусідньому кафе, назва якого перекладається як Мексиканські крильця, бургери роблять з креветками. Там же готують незрівнянні емпанади — смажені пиріжки з різною начинкою, від сиру до морепродуктів. Три пиріжка — 60 песо.</p>
      <p>День пролітає швидко. Моя нова знайома Камілла простягає мені маленьку дерев’яну чашку з мате. Поки ми потягуємо ароматний чай, нас огортають сутінки — єдина ковдра, яка може знадобитися. Опадів я тут не бачив декілька місяців, температура тримається майже на одному рівні і вдень, і вночі, трохи знижується лише в січні-лютому.</p>
      <p>Коли живеш у Сан-Панчо, час ласкаво розтягується, неначе ледача кішка на підвіконні. Іноді навіть купатися не хочеться — адже завтра знову повернешся на пляж. І побачиш, як дитинчата черепашок спускаються в океан у супроводі натовпу витріщак і волонтерів, вирівнюючих граблями пісок для цієї десант-операції.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/474/big/e110cd78d262d81cdcdfea42ef142151.png?stamp=20191030140950&amp;q=85&amp;output=jpg&amp;bg=white"/>
        <figcaption>Ілюстративне фото / Фото: Alonso Reyes on Unsplash</figcaption>
      </figure>
      <p>Американка, або «грінга», як би її назвали мексиканці, дізнається, що я з України і повідомляє: «Мій чоловік працював в Одесі в міжнародній спостережній місії». Чудово. Через п’ять хвилин вона вже запитує, де можна дістати косяк. У цій частині країни і світу панує доброзичливість і почуття гармонії, а послідовникам Боба Марлі тут можна палити відкрито: поліції майже не спостерігається, і всі давно звикли до такого способу розслаблятися.</p>
      <p>По суботах о десятій вечора приїжджі з Аргентини музиканти грають і співають в El Gallo — незвичайному кафе під величезним деревом, ніби сага Володар перснів, з китайськими ліхтариками на гілках. Тут можна випити мічеладу (michelada) — коктейль з пива, соку лайма, приправлений спеціями і пікантним соусом. Він приємно обпікає губи і додає вогню черговому латинського ритму. Ще тут можна зустріти бармена, який в інший час навчить бойового танцю капоейра.</p>
      <p>А в ста метрах від El Gallo знаходиться Entre Amigos — коворкінг з бібліотекою і безкоштовним WiFi. Крім того, це ще й центр переробки вторсировини (відмінні речі роблять), а для дітей тут проводять безкоштовні уроки англійської та іспанської. Здавалося б, ідеальне місце для експатів, які працюють у сфері фрілансу. Але є і мінуси — нестабільні інтернет і телефонний зв’язок у всьому регіоні. Зате в містечку знайти роботу легко — просто підходь і запитуй.</p>
      <p>Цікаво, що нещодавно в подібному положенні була тепер всім відома Саюліта, яка перетворилася в переповнений туристами курорт, де не знайти ні спокою, ні привабливих цін. Що ж, є ще як мінімум пару років до того, як це трапиться з Сан-Панчо.</p>
      <aside>Хочете розповісти цікаві факти про своє місто? Пишіть нам на <b>travel@nv.ua</b></aside>
      <p>Лайфхак: навіть якщо збираєтеся в Саюліту, все одно знімайте житло в Сан-Панчо. Це значно дешевше, а відстань — всього 5 хвилин їзди на машині. Якщо ж залишаєтеся надовго, можете орендувати будинок або квартиру за 3−6 тис. песо, а потім навіть здавати туристам окрему кімнату (або терасу) через сайт Airbnb.</p>
      <p>Найкращий час, щоб побувати в Найаріті, — з жовтня по квітень. Заодно і на китів можна подивитися: вони з’являються тут з грудня по березень. Для українців віза до Мексики не потрібна: перед вильотом можете заповнити електронну форму на сайті мексиканської міграційної служби та при в'їзді отримуєте право на 90 днів перебування. А якщо є хоча б транзитна американська віза, то може пощастити, і ви отримаєте штамп на 180 днів.</p>
      <p>
        <b>
          <i>Цей матеріал опубліковано в № 16 <a href="https://magazine.nv.ua/">журналу НВ</a> від 28 квітня 2017 року</i>
        </b>
      </p>
    </article>
  </body>
</html>