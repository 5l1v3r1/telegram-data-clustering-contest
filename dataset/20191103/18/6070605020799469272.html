<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/adaptacio-trilogia-fantastica-materia-HBO_0_2337966199.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T18:58:52+00:00"/>
    <meta property="og:title" content="L’adaptació de la trilogia fantàstica ‘La materia oscura’ arriba a la HBO"/>
    <meta property="og:description" content="La plataforma estrena la primera temporada de la sèrie basada en l’univers del britànic Philip Pullman"/>
  </head>
  <body>
    <article>
      <h1>L’adaptació de la trilogia fantàstica ‘La materia oscura’ arriba a la HBO</h1>
      <h2>La plataforma estrena la primera temporada de la sèrie basada en l’univers del britànic Philip Pullman</h2>
      <address>
        <time datetime="2019-11-03T18:58:52+00:00">03 Nov 2019, 18:58</time>
      </address>
      <p>La HBO torna a endinsar-se en la fantasia èpica després de <i>Joc de trons</i>. La plataforma estrena avui <i>La materia oscura</i>, una coproducció entre la companyia nord-americana i la BBC basada en l’univers creat pel britànic Philip Pullman en la seva trilogia homònima. L’encarregat d’adaptar per a la pantalla les novel·les <i>La brúixola daurada </i>(1995), <i>La daga</i> (1997) i <i>L’allargavista d’ambre</i> (2000) és el guionista Jack Thorne, que compta amb el suport darrere de la càmera dels directors Tom Hopper, guanyador d’un Oscar per <i>El discurs del rei</i>, i Jamie Childs, un dels renovadors de <i>Doctor Who</i>.</p>
      <p>
        <a href="https://www.ara.cat/media/series-que-veurem-Aquesta-tardor_0_2307969260.html">Les 10 sèries que veurem aquesta tardor</a>
      </p>
      <p>La trama s’ambienta en un univers alternatiu d’aires <i>steampunk</i> en què cada humà té un <i>daimoni</i>, un animal que l’acompanya i que representa la manifestació de la seva ànima. Dins d’aquest món imaginari, la història relata les aventures de Lyra Belacqua (Dafne Keen), una nena òrfena que viu amb els professors del Jordan College, a Oxford. Tal com passa en la novel·la original, la Lyra descobreix l’existència d’una partícula elemental anomenada Pols, una força superior molt preuada per l’Església, que a la sèrie està representada com una organització sinistra. D’altra banda, el millor amic de la Lyra és segrestat sense deixar rastre, fet que porta la protagonista a iniciar un llarg viatge en què descobrirà que la desaparició forma part d’un complot que involucra nens robats d’arreu del món. La sèrie arriba a la HBO amb una primera temporada de vuit episodis, tot i que la segona entrega ja està rodada per evitar que el creixement de la jove protagonista, que actualment té 14 anys, provoqués un problema de coherència en la ficció. “Bàsicament ens volíem assegurar que no esperàvem massa per tornar a rodar, perquè la Dafne seria 18 mesos més gran. A aquesta edat es creix molt ràpid i la segona temporada arrenca just on acaba la primera”, ha explicat Jane Tranter, productora de la sèrie.</p>
      <p>A més de Dafne Keen, que va debutar al cinema al costat de Hugh Jackman amb la pel·lícula <i>Logan </i>(2017), també apareixen en la sèrie Ruth Wilson (<i> The affair</i> ), que interpreta la misteriosa Marisa Coulter; James McAvoy (<i> Expiació</i> ), que dona vida a l’investigador i revolucionari Lord Asriel, i Lin-Manuel Miranda (creador del musical <i>Hamilton</i> ), que es posa en la pell de Lee Scoresby, un pilot d’aeronaus. Una de les incorporacions per a la segona temporada que ja s’ha anunciat és la d’Andrew Scott, el capellà de <i>Fleabag </i>iel Moriartyde<i> Sherlock</i>, que interpretarà el doctor Stanislaus Grumman, un explorador que juga un important paper en la segona novel·la de la trilogia, <i>La daga</i>.</p>
      <p><i>La materia oscura</i> ha sigut rodada principalment a Wolf Studios Wale, una instal·lació de la productora britànica Bad Wolf situada al sud de Gal·les. Altres localitzacions reconeixibles de la sèrie són les que estan situades al voltant de la ciutat universitària d’Oxford, on comença el primer llibre.</p>
      <h3>Una adaptació complexa</h3>
      <p>La sèrie de la HBO no és el primer intent de dur l’univers de Pullman a la pantalla. Fa 12 anys Chris Weitz va dirigir la primera pel·lícula basada en el món creat per Pullman<i> .</i> Estrenada aquí amb el títol <i>La brúixola daurada</i>, estava protagonitzada per Nicole Kidman, Daniel Craig i Dakota Blue Richards. Aquell primer intent de portar el món de fantasia al cinema no va convèncer els fans dels llibres ni tampoc el públic que descobria per primer cop la història. Tot i que el projecte estava plantejat com una trilogia de pel·lícules, finalment només se’n va estrenar la primera part. El film va recaptar gairebé 400 milions de dòlars a la taquilla internacional, però el seu elevat cost de producció (prop de 200 milions) i la seva poca recaptació als EUA va fer que alguns mitjans la consideressin un dels grans fracassos del 2007.</p>
      <p>L’exigència dels fans de la saga i la complexitat de la trama han sigut dos dels grans reptes de Jack Thorne. “Ens escrivíem articles entre nosaltres sobre les diferents idees que teníem per a la sèrie. Volíem fer un doctorat en l’obra de Philip Pullman i crec que ho vam aconseguir. Vaig escriure 46 esborranys de l’episodi pilot per trobar la manera més elegant possible d’explicar aquesta història. La seva densitat és una benedicció i una maledicció, i per això resulta tan excitant. De vegades, quan estàs fent una adaptació d’alguna cosa, arriba un moment en què saps tot el que cal saber. En aquest cas, això no passa. És un espectacle molt desafiant, però també gloriós d’escriure”, explica el guionista.</p>
      <p>Per la seva banda, Jane Tranter descriu <i>La materia oscura </i>com “el treball més difícil que ha fet”. Tranter reconeix que molts dels fans de Pullman han esperat dècades perquè es fes justícia als <i>best-sellers </i>de l’autor i diu que per ser fidel als llibres originals s’ha volgut mantenir un alt nivell d’exigència durant la producció.</p>
    </article>
  </body>
</html>