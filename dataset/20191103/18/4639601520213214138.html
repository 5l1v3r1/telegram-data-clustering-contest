<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/world/na-apokalyfthei-i-taytotita-tou-martyra-dimosiou-symferontos-zita-o-tramp/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T18:51:57+00:00"/>
    <meta property="og:title" content="Να αποκαλυφθεί η ταυτότητα του «μάρτυρα δημοσίου συμφέροντος» ζητά ο Τραμπ"/>
    <meta property="og:description" content="Ο πρόεδρος των ΗΠΑ Ντόναλντ Τραμπ ζήτησε για άλλη μια φορά την Κυριακή να αποκαλυφθεί η ταυτότητα του μάρτυρα δημοσίου συμφέροντος, η καταγγελία του οποίου οδήγησε στην έρευνα της Βουλής των Αντιπροσώπων σε βάρος του Αμερικανού προέδρου με το ερώτημα της παραπομπής."/>
  </head>
  <body>
    <article>
      <h1>Να αποκαλυφθεί η ταυτότητα του «μάρτυρα δημοσίου συμφέροντος» ζητά ο Τραμπ</h1>
      <h2>Ο πρόεδρος των ΗΠΑ Ντόναλντ Τραμπ ζήτησε για άλλη μια φορά την Κυριακή να αποκαλυφθεί η ταυτότητα του μάρτυρα δημοσίου συμφέροντος, η καταγγελία του οποίου οδήγησε στην έρευνα της Βουλής των Αντιπροσώπων σε βάρος του Αμερικανού προέδρου με το ερώτημα της παραπομπής.</h2>
      <address><time datetime="2019-11-03T18:51:57+00:00">03 Nov 2019, 18:51</time> by <a rel="author">ΤοΒΗΜΑ Team</a></address>
      <p>Ο πρόεδρος των ΗΠΑ Ντόναλντ Τραμπ ζήτησε για άλλη μια φορά την Κυριακή να αποκαλυφθεί η ταυτότητα του μάρτυρα δημοσίου συμφέροντος, η καταγγελία του οποίου οδήγησε στην έρευνα της Βουλής των Αντιπροσώπων σε βάρος του Αμερικανού προέδρου με το ερώτημα της παραπομπής.</p>
      <p>Στο μεταξύ, ο δικηγόρος του προσώπου αυτού δήλωσε ότι είναι έτοιμος να απαντήσει στις ερωτήσεις που θα του θέσουν οι Ρεπουμπλικάνοι.</p>
      <p>
        <a href="https://www.in.gr/2019/11/04/politics/nees-symfonies-se-5-tomeis-metaksy-elladas-kai-kina-ti-apofasisan-mitsotakis-kai-si-tzinpingk/">Διαβάστε ακόμη : Νέες συμφωνίες μεταξύ Ελλάδας και Κίνας σε 5 τομείς - Τι αποφάσισαν Μητσοτάκης – Σι Τζινπίνγκ</a>
      </p>
      <p>«Ο μάρτυρας δημοσίου συμφέροντος κάνει τόσο λάθος που θα πρέπει να βγει από τη σκιά. Τα κίβδηλα μέσα ενημέρωσης ξέρουν ποιος είναι αλλά, επειδή είναι στην υπηρεσία των Δημοκρατικών, δεν θέλουν να το πουν», ανέφερε ο Τραμπ σε ανάρτησή του στο Twitter. «Αποκαλύψτε ποιος είναι και βάλτε τέλος στην απάτη της παραπομπής», πρόσθεσε ο πρόεδρος, ο οποίος έχει αμφισβητήσει πολλές φορές την αξιοπιστία του μάρτυρα αυτού.</p>
      <p>Εδώ και αρκετές ημέρες, συντηρητικά μέσα ενημέρωσης αναφέρουν ονόματα πιθανών μαρτύρων, κατά παράβαση της νομοθεσίας που προστατεύει τους μάρτυρες δημοσίου συμφέροντος. Ρεπουμπλικανοί βουλευτές και γερουσιαστές αναπαρήγαγαν τα ρεπορτάζ τους στο Twitter.</p>
      <p>Ο μάρτυρας αυτός φέρεται ότι εργάζεται στις υπηρεσίες πληροφοριών των ΗΠΑ και για κάποιο διάστημα ήταν αποσπασμένος στον Λευκό Οίκο. Θορυβήθηκε το καλοκαίρι από το τηλεφώνημα μεταξύ του Τραμπ και του Ουκρανού προέδρου Βολοντίμιρ Ζελένσκι και εξέφρασε τις ανησυχίες του στους ανωτέρους του.</p>
      <p>Στις 24 Σεπτεμβρίου, με αφορμή αυτήν την υπόθεση, οι Δημοκρατικοί που ελέγχουν τη Βουλή των Αντιπροσώπων ξεκίνησαν μια έρευνα σε βάρος του Τραμπ. Μέχρι τώρα έχουν λάβει καταθέσεις, κεκλεισμένων των θυρών, από περίπου 10 νυν και πρώην αξιωματούχους οι οποίοι, σύμφωνα με όσα έχουν διαρρεύσει, επιβεβαίωσαν με τον έναν ή τον άλλο τρόπο, ότι συνεργάτες του προέδρου ασκούσαν πιέσεις στο Κίεβο προκειμένου να παράσχει επιβαρυντικές πληροφορίες για τον Δημοκρατικό πρώην αντιπρόεδρο Τζο Μπάιντεν ενόψει των προεδρικών εκλογών του 2020. Ο γιος του Μπάιντεν, Χάντερ, εργαζόταν για μια ουκρανική εταιρεία φυσικού αερίου.</p>
      <p>Σύμφωνα με διάφορα μέσα ενημέρωσης, οι Ρεπουμπλικάνοι βουλευτές, κατά τη διάρκεια αυτών των ακροάσεων, προσπάθησαν να αποσπάσουν από τους μάρτυρες πληροφορίες για τον μάρτυρα δημοσίου συμφέροντος, προσπαθώντας να τον δυσφημίσουν. Χωρίς να παράσχει καμία απόδειξη, ο βουλευτής Στιβ Σκάλις κατηγόρησε σήμερα αυτό το πρόσωπο ότι «εργαζόταν για τον Τζο Μπάιντεν».</p>
      <p>Ο δικηγόρος του μάρτυρα δημοσίου συμφέροντος, μιλώντας στο τηλεοπτικό δίκτυο CBS, είπε ότι ο πελάτης του είναι πρόθυμος να απαντήσει «ενόρκως και γραπτώς» στις ερωτήσεις που θα υποβάλουν οι Ρεπουμπλικάνοι στην Επιτροπή Πληροφοριών της Βουλής. Ο Μαρκ Ζάιντ τόνισε ότι ο πελάτης του θέλει να διασφαλίσει ότι η καταγγελία του δεν θα τύχει κομματικής εκμετάλλευσης. Επιπροσθέτως, ο γενικός επιθεωρητής των υπηρεσιών πληροφοριών θα μπορούσε να επιβεβαιώσει την ταυτότητά του, ώστε να «ικανοποιηθούν» οι Ρεπουμπλικάνοι και ταυτόχρονα να προστατευθεί η ανωνυμία του.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/01/world/tramp-dixasmenoi-oi-amerikanoi-gia-to-endexomeno-parapompis-tou/"/>
        <a href="https://www.tovima.gr/2019/11/01/vimatv/apo-ti-n-yorki-sti-florinta-metakomizei-o-tramp/"/>
        <a href="https://www.tovima.gr/2019/10/31/world/parapompi-tramp-to-psifisma-perase-me-232-nai-kai-196-oxi/"/>
      </related>
    </article>
  </body>
</html>