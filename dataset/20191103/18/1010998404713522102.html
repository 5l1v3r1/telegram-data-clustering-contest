<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/dzhokovich-ne-dopusna-iznenada-otnovo-pokori-parizh.html"/>
    <meta property="og:site_name" content="bTV Новините"/>
    <meta property="article:published_time" content="2019-11-03T18:14:00+00:00"/>
    <meta property="og:title" content="Джокович не допусна изненада, покори Париж за пети път"/>
    <meta property="og:description" content="Сърбинът победи с лекота Денис Шаповалов (Канада)"/>
  </head>
  <body>
    <article>
      <h1>Джокович не допусна изненада, покори Париж за пети път</h1>
      <h2>Сърбинът победи с лекота Денис Шаповалов (Канада)</h2>
      <address>
        <time datetime="2019-11-03T18:14:00+00:00">03 Nov 2019, 18:14</time>
      </address>
      <p>Новак Джокович спечели тенис турнира в Париж за пети път в своята кариера. Сърбинът записа категоричен успех с 2:0 сета (6:3, 6:4) над 20-годишния канадец Денис Шаповалов.</p>
      <p>Финалът във френската столица продължи малко над един час. Шаповалов реализира 11 аса и бе изключително стабилен на първи сервис, но прекалено колеблив на втори.</p>
      <p>Така Джокович си върна трофея в Париж, след като миналата година загуби от Карен Хачанов във финала. За Ноле титлата е под №34 от "Мастърс" турнири. По този начин Джокович се доближи само на един триумф от Рафаел Надал, който държи рекорда. Интересното е, че всичко през тази година сочеше към финал в Париж именно между Надал и Джокович, но испанецът се отказа от своя полуфинал поради контузия.</p>
      <p>За Джокович трофеят е пети през 2019 г. Той спечели още Australian Open, "Мастърс" турнира в Мадрид, този в Токио и "Уимбълдън". Сърбинът се изравни с легендата Джон Макенроу по брой титли - 77. В това отношение води Джими Конърс със 109, следван от Роджър Федерер със 103, Иван Лендъл с 94 и Рафаел Надал, който има 84.</p>
      <figure>
        <img src="https://img.bg.sof.cmestatic.com/media/images/640x/Nov2019/2112013153.jpg"/>
        <figcaption>Снимка: Getty Images</figcaption>
      </figure>
    </article>
  </body>
</html>