<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-pf-sends-notice-to-198-municipal-bodies-of-uttar-pradesh-directs-to-deposit-pf-of-the-employees-2830290.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T18:34:02+00:00"/>
    <meta property="og:title" content="यूपी के 198 नगर निकायों को पीएफ का नोटिस, धोखे में थे कर्मचारी"/>
    <meta property="og:description" content="ईपीएफओ ने उत्तर प्रदेश के 198 नगर निकायों को कर्मचारियों का अंशदान नहीं जमा करने पर चेतावनी नोटिस जारी किया है। सभी को हिदायत दी गई है कि तत्काल रजिस्ट्रेशन कराएं, संविदा और आउटसोर्सिंग कर्मचारियों..."/>
  </head>
  <body>
    <article>
      <h1>यूपी के 198 नगर निकायों को पीएफ का नोटिस, धोखे में थे कर्मचारी</h1>
      <address><time datetime="2019-11-03T18:34:02+00:00">03 Nov 2019, 18:34</time> by <a rel="author">प्रमुख संवाददाता ,कानपुर</a></address>
      <p>ईपीएफओ ने उत्तर प्रदेश के 198 नगर निकायों को कर्मचारियों का अंशदान नहीं जमा करने पर चेतावनी नोटिस जारी किया है। सभी को हिदायत दी गई है कि तत्काल रजिस्ट्रेशन कराएं, संविदा और आउटसोर्सिंग कर्मचारियों का पीएफ अंशदान जमा करें। इस बार अंशदान जमा नहीं होने पर ईपीएफओ ने 7-ए धारा के तहत बैंक खातों से अंशदान निकालने की चेतावनी दी है। </p>
      <p>ईपीएफओ ने कानपुर, लखनऊ, बरेली, गोरखपुर, वाराणसी, मेरठ, आगरा और नोएडा के नगर निकायों को (नगर निगम, नगर पालिका परिषद, नगर पंचायत) में अंशदान जमा कराने के आदेश दिए हैं। इसे लागू कराने की जिम्मेदारी विभागीय अधिकारियों को सौंपी है। कानपुर रीजन के 37 में 8 नगर निकाय ही पीएफ स्कीम को लागू कर रहे हैं। प्रदेश के सभी नगर निगमों ने इसे लागू नहीं किया है। कुछ नगर पालिका और नगर पंचायतें भी पीएफ अंशदान नहीं जमा कर रही हैं। चेतावनी नोटिस के बाद हमीरपुर, मौदहा, कानपुर की घाटमपुर, फतेहपुर नगर पालिका परिषद ने नोटिस के बाद 80 लाख रुपए पीएफ अंशदान जमा कर दिया है। इसके इतर अन्य निकायों ने अंशदान नहीं जमा किया है। </p>
      <p><b>1.50 लाख कर्मचारी पीएफ से बाहर</b><br/>ईपीएफओ का आकलन है कि राज्य में निकाय के करीब 1.5 लाख कर्मचारियों को पीएफ स्कीम का लाभ नहीं मिल रहा है। नोटिस के खिलाफ 49 निकाय इलाहाबाद हाईकोर्ट पहुंच गए लेकिन राहत नहीं मिली।  </p>
    </article>
  </body>
</html>