<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619686/%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B1%D8%AF%D8%B3%D8%AA%D8%A7%D9%86-%D8%AD%D8%B1%D9%81-%D8%A7%D8%B2-%D8%B1%D9%81%D8%B1%D8%A7%D9%86%D8%AF%D8%A7%D9%85-%D9%85%D8%B4%DA%A9%D9%84%D8%A7%D8%AA-%D9%85%D8%B1%D8%AF%D9%85-%D8%B1%D8%A7-%D8%AD%D9%84-%D9%86%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T18:00:00+00:00"/>
    <meta property="og:title" content="نماینده اردستان: حرف از رفراندام مشکلات مردم را حل نمی‌کند"/>
    <meta property="og:description" content="نماینده مردم اردستان در مجلس شورای اسلامی با بیان این که «مذاکره با آمریکا راه حل مشکلات کنونی نبوده و باید راه مقاومت را پیش بگیریم» گفت: حرف از رفراندام برای مذاکره با آمریکا مشکلات مردم را حل نمی‌کند."/>
  </head>
  <body>
    <article>
      <h1>نماینده اردستان: حرف از رفراندام مشکلات مردم را حل نمی‌کند</h1>
      <address>
        <time datetime="2019-11-03T18:00:00+00:00">03 Nov 2019, 18:00</time>
      </address>
      <p>
        <i>نماینده مردم اردستان در مجلس شورای اسلامی با بیان این که «مذاکره با آمریکا راه حل مشکلات کنونی نبوده و باید راه مقاومت را پیش بگیریم» گفت: حرف از رفراندام برای مذاکره با آمریکا مشکلات مردم را حل نمی‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید صادق طباطبایی نژاد نماینده مردم اردستان در مجلس شورای اسلامی در نطق میان دستور جلسه علنی نوبت عصر امروز مجلس اظهار کرد: فردا روز 13 آبان روز ملی مبارزه با استکبار جهانی یادآور تبعید حضرت امام در سال 43 ، شهادت دانش‌آموزان انقلابی در سال 57 و تسخیر لانه جاسوسی در سال 58 است که آن را گرامی‌ می‌داریم.</p>
      <p>وی افزود: همان گونه که رئیس مجلس در جلسه صبح فرمودند خوشبختانه امروز آمریکا رئیس جمهوری دارد که به صورت شفاف نیات شوم آمریکا را بیان می‌کند و به روشنی می‌گوید کاری به جنگ کردها و ترک‌ها در سوریه نداریم و به دنبال نفت سوریه هستیم. این همان موضوعی است که مانع مذاکره ما با آمریکا از ابتدای انقلاب بوده و است. حرف از رفراندم برای مذاکره با آمریکا مشکل مردم را حل نمی‌کند</p>
      <p>وی با اشاره به خروج آمریکا از برجام و تاثیرات آن بر اقتصاد و بازار ایران تصریح کرد: آمریکا هیچ احترامی برای پیمان‌ها، تعهدات و جان دیگران قائل نیست.</p>
      <p>این نماینده مجلس هم‌چین جایگاه نظارتی شورای نگهبان را یادآور شد و با بیان این‌که «شعار امید در مردم امیدواری ایجاد نمی‌کند» اظهار کرد: آن چه امروز موجب امیدواری مردم شده مبارزه با فساد بدون ملاحظه ارتباطات حزبی و خویشاوندی است. خاستگاه و تکیه گاه نظام جمهوری اسلامی عموم مردم مسلمان است و مردم توقع دارند در همه سطوح با فساد مبارزه شود.مشکلات کشور با اتهام سیاسی‌کاری به قوه قضاییه و با اعلام دشمنان فرضی که کسانی مانع دولت و مجلس می‌شوند حل نمی‌شود. بلکه مشکلات ما با ایجاد اقتدار و بازدارندگی از راه مقاومت قابل حل است که در این راستا از مقام معظم رهبری و نیروهای مسلح تشکر می‌کنم. از نیروهای امنیتی به خصوص اطلاعات سپاه که با به دامن انداختن مدیر خائن شبکه آمد نیوز زمینه ایجاد التهاب اجتماعی را متوقف کرده‌اند تشکر می‌کنم.</p>
      <p>وی در پایان اضافه کرد: با توجه به اقدامات قوه قضاییه و سپاه به خصوص سردار سلیمانی باید بگویم امید مردم به جهت گیری‌های خالصانه ، جهادی و انقلابی در زمینه‌های سیاسی ، فرهنگی، امنیتی و نظامی از هر روز دیگر بیشتر است.</p>
      <p>وی گفت: تذکری را به هیئت رئیسه مجلس می‌دهم به عنوان عضو هیئت تحقیق و تفحص از باشگاه استقلال و پرسپولیس متوجه مشکلات زیادی در مسیر تحقیق و تفحص در مجلس شدم که طبق آمار از حدود 204 تحقیق و تفحص در مجلس حدود 44 تحقیق و تفحص در کمیسیون مربوطه برررسی شده، 26 مورد در صحن علنی مطرح شده و نهایتا 6 تحقیق و تفحص به نتیجه رسیده است که این نشان دهنده وضعیت نابهنجار تحقیق و تفحص در مجلس است.</p>
    </article>
  </body>
</html>