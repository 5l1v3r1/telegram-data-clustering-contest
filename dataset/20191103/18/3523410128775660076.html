<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637884/%DB%8C%D9%88%D8%B3%D9%81-%D9%86%DA%98%D8%A7%D8%AF-%D8%AA%D8%B1%DA%A9-%D8%AC%D9%84%D8%B3%D9%87-%D9%85%D8%AC%D9%84%D8%B3-%D8%AA%D9%88%D8%B3%D8%B7-%D8%B8%D8%B1%DB%8C%D9%81-%D8%A8%DB%8C-%D8%A7%D8%B9%D8%AA%D9%86%D8%A7%DB%8C%DB%8C-%D8%A8%D9%87-%D9%85%D8%AC%D9%84%D8%B3-%D9%86%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T18:26:00+00:00"/>
    <meta property="og:title" content="یوسف نژاد: ترک جلسه مجلس توسط ظریف بی اعتنایی به مجلس نبود"/>
    <meta property="og:description" content="یک عضو هیات رئیسه مجلس با اشاره به حواشی جلسه امروز مجلس تاکید کرد که ترک جلسه از سوی وزیر امور خارجه به معنی بی اعتنایی به مجلس نبوده است."/>
  </head>
  <body>
    <article>
      <h1>
        <a href="https://www.bultannews.com/fa/news/637884/%DB%8C%D9%88%D8%B3%D9%81-%D9%86%DA%98%D8%A7%D8%AF-%D8%AA%D8%B1%DA%A9-%D8%AC%D9%84%D8%B3%D9%87-%D9%85%D8%AC%D9%84%D8%B3-%D8%AA%D9%88%D8%B3%D8%B7-%D8%B8%D8%B1%DB%8C%D9%81-%D8%A8%DB%8C-%D8%A7%D8%B9%D8%AA%D9%86%D8%A7%DB%8C%DB%8C-%D8%A8%D9%87-%D9%85%D8%AC%D9%84%D8%B3-%D9%86%D8%A8%D9%88%D8%AF">یوسف نژاد: ترک جلسه مجلس توسط ظریف بی اعتنایی به مجلس نبود</a>
      </h1>
      <h2>یک عضو هیات رئیسه مجلس با اشاره به حواشی جلسه امروز مجلس تاکید کرد که ترک جلسه از سوی وزیر امور خارجه به معنی بی اعتنایی به مجلس نبوده است.</h2>
      <address><time datetime="2019-11-03T18:26:00+00:00">03 Nov 2019, 18:26</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علی اصغر یوسف نژاد مسئول سوالات نمایندگان از وزرا در هیات رئیسه مجلس اظهار کرد: نمایندگان همیشه سوالاتی از آقای <b>ظریف</b> دارند و تعداد سوالاتی که از آقای ظریف و آقای <b>رحمانی فضلی</b> مطرح می‌شود حدود 40 درصد کل سوالات نمایندگان از وزراست. بر این اساس حضور این وزرا در <b>مجلس</b> باید بیش از سایرین باشد.</p>
      <p>وی افزود: ما طبق آئین‌نامه نمایندگانی که کمترین سوالات را از وزرا مطرح کردند در اولویت طرح سوال قرار می‌دهیم. سوالات اخیر از آقای ظریف هم از قبل در اولویت بود ولی به دلیل ماموریت‌های خارجی وزیر امور خارجه به تعویق افتاده بود.</p>
      <p>این عضو هیات رئیسه مجلس ادامه داد: در مورد دو سوالی که امروز از آقای ظریف در دستور کار مجلس قرار داشت وزارت خارجه اعلام کرد با وجود جلسه یکشنبه هیات دولت آقای وزیر در صحن مجلس حضور می‌یابد و به سوالات پاسخ می‌دهد، بنابراین پیشنهاد زمان طرح سوال از وزیر خارجه با توافق مجلس و وزارت خارجه بود.</p>
      <p>یوسف نژاد اضافه کرد: ظاهرا جلسه شورای عالی امنیت ملی نیز شب گذشته برنامه ریزی شده و ساعت 3 بعد از ظهر امروز تعیین شده بود لذا از وزارت خارجه با من تماس گرفتند و گفتند این جلسه پیش آمده و وزیر خارجه باید در این جلسه حضور پیدا کند لذا سوالات را به هفته بعد موکول کنید اما به دلیل اینکه مجلس در این باره برنامه ریزی کرده بود و سوال در برنامه هفتگی چاپ شده بود تاخیر مجدد آن مورد انتقاد نمایندگان قرار می‌گرفت. لذا من گفتم این کار شدنی نیست. آنها همچنین نامه مکتوبی نوشتند که وزیر باید ساعت 3 بعد از ظهر در جلسه شورایاری امنیت ملی حضور یابد اما سوال کنندگان اصرار داشتند سوال در دستور کار باشد.</p>
      <p>این عضو هیات رئیسه مجلس در ادامه تاکید کرد: ما با وزارت خارجه صحبت کردیم و گفتیم سوال از آقای ظریف را در دستور اول قرار می‌دهیم که ایشان به جلسه ساعت 3 برسد. همچنین با سوال کنندگان مذاکره کردم، آقای ذوالنور هم گفت: ما بررسی کردیم و دیدیم حضور آقای ظریف در جلسه شورای امنیت ملی ضروری است. بنابراین بین ایشان و آقای ابطحی قرار شد یک نفر سوالش را بپرسد و سوال دیگر به جلسه بعدی موکول شود که توافق شد سوال آقای ذوالنور به تعویق بیفتد.</p>
      <p>وی در پایان گفت: نهایتا در حالیکه آقای ابطحی 8.5 دقیقه فرصت داشت صحبت کند وزیر امور خارجه جلسه مجلس را ترک کرد که این موجب اعتراض برخی نمایندگان شد. در حالیکه با توجه به جلسه‌ای که در شورای عالی امنیت ملی برنامه ریزی شده بود ایشان ناچار به ترک جلسه شد و قصدش از این کار بی اعتنایی به مجلس نبوده است.</p>
      <p>انتهای پیام/#</p>
    </article>
  </body>
</html>