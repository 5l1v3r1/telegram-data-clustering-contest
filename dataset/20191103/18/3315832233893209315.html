<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/a61248ef69234848/comert-cu-voturi-200-de-lei-peste-viu-gratuit-cate-100-de-grame-de-tarie-si-candidati-pe-post-de-taximetristi.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-03T18:34:06+00:00"/>
    <meta property="og:title" content="Comerț cu voturi: 200 de lei, pește viu gratuit, câte 100 de grame de tărie și candidați pe post de „taximetriști”"/>
    <meta property="og:description" content="În cadrul scrutinului de astăzi au fost sesizate mai multe cazuri de corupere a alegătorilor. În unele localități, voturile ar fi fost răsplătite cu câte 200 de lei, în altele cu pește viu, iar în altele - cu câte 100 de grame de tărie."/>
  </head>
  <body>
    <article>
      <h1>Comerț cu voturi: 200 de lei, pește viu gratuit, câte 100 de grame de tărie și candidați pe post de „taximetriști”</h1>
      <address><time datetime="2019-11-03T18:34:06+00:00">03 Nov 2019, 18:34</time> by <a rel="author">Jurnal.md</a></address>
      <p>
        <b>În cadrul scrutinului de astăzi au fost sesizate mai multe cazuri de corupere a alegătorilor. În unele localități, voturile ar fi fost răsplătite cu câte 200 de lei, în altele cu pește viu, iar în altele - cu câte 100 de grame de tărie.</b>
      </p>
      <p>Cazurile au fost constatate de observatorii Promo-LEX, în intervalul orelor 13:30 - 18:30, în mai multe secții de votare din republică.</p>
      <p>Potrivit observatorilor, la secția de votare 30/26, din satul Micăuți, Strășeni, la o distanță de 50 de metri de secția de votare reprezentanții unui concurent au improvizat o masă unde ofereau câte 100 de grame de alcool fiecărui alegător.</p>
      <p>Iar la Pruteni, raionul Fălești, fratele unui candidat s-a adresat către alegătorii din sat cu propunerea de a transporta persoane cu buletine de identitate expirate către secția pașapoarte pentru a perfecta buletinul provizoriu și pentru a-i determina să voteze pentru un anumit concurent pentru suma de 200 lei. Alegătorii erau transportați cu microbuzul de marca Mercedes nr. de înmatriculare C HM 691. A fost sesizată poliția din Fălești.</p>
      <p>Un alt caz de corupere a avut loc la secția de votare 9/41, din Temeleuți, Călărași. Un consilier din partea unui concurent transporta organizat alegătorii. După ce votau, aceștia mergeau după cumpărături la două magazine al căror proprietar este unul dintre candidați.</p>
      <p>Iar la secția 30/26, din Micăuți, Strășeni, chiar în poarta Casei de cultură, la o distanță de aproximativ 50 de metri de secția de votare, reprezentanții unui concurent ofereau ceai și cafea. Din discuție cu localnicii, observatorii au aflat că în prima jumătate a zilei s-a oferit pește viu gratuit.</p>
      <p>Observatorii mai spun că, la Basarabeasca, fratele unui candidat a organizat transportarea romilor la secția de votare 5/2.</p>
      <p>La secția de votare 11/4 din Cimișlia, un candidat a închiriat mai multe mașini care aduceau organizat alegatori la secție. Și la secția 11/5 din aceeași localitate un candidat a închiriat mai multe mașini care aduceau organizat alegatori.</p>
      <p>Iar la secția de votare 22/33, Leova, Sărata Răzeși, un candidat a transportat cu automobilul propriu 2 alegători care au fost scoși de la evidență din altă localitate. Acestora însă nu li s-a permis să voteze.</p>
      <p>Și la secția de votare 16/34 din Gordinești, Edineț, un candidat a transportat personal cel puțin 4 alegători.</p>
      <p>
        <a href="https://promolex.md/16114-misiunea-de-observare-promo-lex-a-alegerilor-locale-generale-si-parlamentare-noi-din-20-octombrie-3-noiembrie-2019-noi-detalii-privind-desfasurarea-scrutinului-2/?lang=ro">Vedeți aici toate cazurile constatate de observatorii Promo-LEX.</a>
      </p>
    </article>
  </body>
</html>