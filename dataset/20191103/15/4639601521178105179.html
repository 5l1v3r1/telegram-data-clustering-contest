<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/politics/politikes-anatarakseis-apo-to-eggrafo-gia-novartis-ti-lene-ta-kommata/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T15:21:13+00:00"/>
    <meta property="og:title" content="Πολιτικές «αναταράξεις» από το έγγραφο για Novartis"/>
    <meta property="og:description" content="Κύμα πολιτικών αντιδράσεων προκαλεί το αποκαλυπτικό έγγραφο για τους προστατευόμενους μάρτυρες στην υπόθεση Novartis. Για απόδειξη ύπαρξης σκευωρίας μιλούν ΝΔ και ΚΙΝΑΛ. «Δικαιωνόμαστε» διαμηνύει ο ΣΥΡΙΖΑ"/>
  </head>
  <body>
    <article>
      <h1>Πολιτικές «αναταράξεις» από το έγγραφο για Novartis</h1>
      <h2>Κύμα πολιτικών αντιδράσεων προκαλεί το αποκαλυπτικό έγγραφο για τους προστατευόμενους μάρτυρες στην υπόθεση Novartis. Για απόδειξη ύπαρξης σκευωρίας μιλούν ΝΔ και ΚΙΝΑΛ. «Δικαιωνόμαστε» διαμηνύει ο ΣΥΡΙΖΑ</h2>
      <address><time datetime="2019-11-03T15:21:13+00:00">03 Nov 2019, 15:21</time> by <a rel="author">ΤοΒΗΜΑ Team</a></address>
      <p>Πολιτικές αναταράξεις προκαλεί η δημοσιοποίηση εγγράφου φωτιά για την υπόθεση Novartis, αναφορικά με τους προστατευόμενους μάρτυρες.</p>
      <p>Από το αποκαλυπτικό αυτό έγγραφο, που φέρει τον χαρακτήρα «εμπιστευτικόν» και υπογράφεται από την επικεφαλής της Εισαγγελίας Διαφθοράς Ελένη Τουλουπάκη, προκύπτει ότι οι δύο από τους τρεις προστατευόμενους μάρτυρες – οι «Μάξιμος Σαράφης» και «Αικατερίνη Κελέση» που ενοχοποίησαν με τις καταθέσεις τους τους δέκα πολιτικούς, είναι ακριβώς τα ίδια πρόσωπα με τους μάρτυρες που προτάθηκαν από δικηγορικό γραφείο για κατάθεση στις ΗΠΑ, προσδοκώντας οικονομικά οφέλη σύμφωνα με την αμερικανική νομοθεσία.</p>
      <p>
        <a href="https://www.in.gr/2019/11/03/politics/sxedio-tis-kyvernisis-gia-tis-poreies-sto-kentro-ta-metra-gia-na-min-paralyei-athina/">Διαβάστε ακόμη : Το σχέδιο της κυβέρνησης για τις πορείες στο κέντρο – Τα μέτρα για να μην «παραλύει» η Αθήνα</a>
      </p>
      <h3>Αλυσιδωτές αντιδράσεις</h3>
      <p>Το έγγραφο που φέρει ημερομηνία 8 Οκτωβρίου του 2019 υπογράφεται από την κ. Τουλουπάκη, η οποία ενημερώνει την Εισαγγελία του Αρείου Πάγου για το πώς έγιναν τα πράγματα με τους προστατευόμενους μάρτυρες, στο πλαίσιο του ελέγχου που διενεργείται ήδη από το ανώτατο δικαστήριο για τους πολιτικούς και δικαστικούς χειρισμούς στην υπόθεση της Novartis.</p>
      <p>Η δημοσιοποίηση του εγγράφου από την Καθημερινή έχει προκαλέσει «κύμα» αντιδράσεων των κομμάτων, αλλά και πολιτικών προσώπων που ενεπλάκησαν στην υπόθεση.</p>
      <h4>Γεωργιάδης : Ποιος τους έβαλε να αλλάξουν τις καταθέσεις τους;</h4>
      <p>Ο υπουργός Ανάπτυξης και Επενδύσεων Άδωνις Γεωργιάδης, υποστηρίζει ότι η αποκάλυψη του εγγράφου επιβεβαιώνει τη σκευωρία κατά πολιτικών στην υπόθεση Novartis.</p>
      <p>Σύμφωνα με το Liberal, ο κ. Γεωργιάδης εκτίμησε ότι πίσω από τις διώξεις υπήρξε διοργανωτής και τονίζει πως οι καταθέσεις των μαρτύρων είναι δικονομικά άκυρες και έωλες.</p>
      <p>Ο κ. Γεωργιάδης σημείωσε ότι οι μάρτυρες δεν κατέθεσαν για κανέναν πολιτικό της Ελλάδας στο FBI, εν αντιθέσει με τις μαρτυρίες τους στην ελληνική δικαιοσύνη. «Ποιος τους έβαλε να αλλάξουν τις καταθέσεις τους και γιατί;», διερωτήθηκε.</p>
      <p>Επίσης, θέτει θέμα παραβίασης του νόμου από την εισαγγελέα διαφθοράς σημειώνοντας ότι «για λόγους που μόνον εκείνη γνωρίζει, αποφάσισε ψυχρά να παραβιάσει τον νόμο», διότι η ελληνική νομοθεσία απαγορεύει στους μάρτυρες δημοσίου συμφέροντος να έχουν προσδοκία οικονομικού οφέλους σε απόλυτη αντίθεση με τον αμερικανικό νόμο.</p>
      <h4>Η δήλωση του Άδωνι Γεωργιάδη</h4>
      <p>«Η αποκάλυψη από την Καθημερινή του εγγράφου που αποδεικνύει ότι οι μάρτυρες δημοσίου συμφέροντος στην Ελλάδα και εκείνοι του FBI είναι κοινοί, αποδεικνύει την ύπαρξη της σκευωρίας.</p>
      <p>Πρώτον, γιατί από επίσημη ενημέρωση του FBI της εκεί κατάθεσης, κανένας μάρτυρας δεν έχει πει τίποτα κατά κάποιου πολιτικού, ενώ αντίθετα οι ίδιοι άνθρωποι στην Ελλάδα κατέθεσαν κυρίως κατά πολιτικών. Ποιος τους έβαλε να αλλάξουν τις καταθέσεις τους και γιατί; Προφανώς ο διοργανωτής της σκευωρίας.</p>
      <p>Και δεύτερον, διότι δυστυχώς αποδεικνύεται ότι η κα εισαγγελέας διαφθοράς, όπως είχε πράξει και στην περίπτωση του Νίκου Μανιαδάκη, για λόγους που μόνον εκείνη γνωρίζει, αποφάσισε ψυχρά να παραβιάσει τον νόμο.</p>
      <p>Κι αυτό καθώς η ελληνική νομοθεσία απαγορεύει στους μάρτυρες δημοσίου συμφέροντος να έχουν προσδοκία οικονομικού οφέλους σε απόλυτη αντίθεση με τον αμερικανικό νόμο.</p>
      <p>Άρα οι καταθέσεις τους είναι δικονομικά άκυρες καθώς λόγω της προσδοκία οικονομικού οφέλους στις ΗΠΑ, δεν μπορούσαν να είναι μάρτυρες δημοσίου συμφέροντος στην Ελλάδα».</p>
      <h4>ΣΥΡΙΖΑ : Καταρρέει η θεωρία περί σκευωρίας</h4>
      <p>Τα στελέχη της Κουμουνδούρου διαμηνύουν ότι η αποκάλυψη του εγγράφου αποτελεί απόδειξη ότι δεν υπάρχει σκευωρία. Σημειώνουν μάλιστα ότι υπάρχουν μέλη της κυβερνητικής πλειοψηφίας τα οποία θέλουν να «συσκοτίσουν την υπόθεση».</p>
      <h4>Χαρίτσης : Αλίμονο να μιλάμε για σκευωρία με το FBI</h4>
      <p>«Καταρρέει η θεωρία περί σκευωρίας με τις τελευταίες αποκαλύψεις για την υπόθεση Novartis», δήλωσε ο εκπρόσωπος τύπου του ΣΥΡΙΖΑ Αλέξης Χαρίτσης και συμπλήρωσε:</p>
      <p>«Αλίμονο αν, μετά από αυτά, μιλάει κανείς για ‘σκευωρία’ με τη συμμετοχή των διωκτικών αρχών του FBI. Ο ελληνικός λαός πρέπει να ενημερωθεί για το πολύκροτο σκάνδαλο, έχει το δικαίωμα να πληροφορηθεί για την πλήρη έκτασή του, και βεβαίως, η δική μας κοινοβουλευτική ομάδα θα επιλέξει ποιοι βουλευτές μας θα θέσουν τα ερωτήματα στην προανακριτική επιτροπή».</p>
      <p>Πρόσθεσε δε ότι «υπάρχουν κάποιοι στην κυβερνητική πλειοψηφία που επιχειρούν να συσκοτίσουν την υπόθεση», και σημείωσε πως «αυτό δεν γίνεται ερήμην του κ. Μητσοτάκη».</p>
      <h4>Βούτσης : Έωλη η όποια υπόνοια περί σκευωρίας</h4>
      <p>«Το γεγονός καθιστά απολύτως έωλη και ανακριβή την όποια υπόνοια περί σκευωρίας από την κυβέρνηση του ΣΥΡΙΖΑ», δηλώνει ο πρώην Πρόεδρος τη Βουλής Νίκος Βούτσης, στον απόηχο των αποκαλύψεων του εγγράφου για τη Novartis.</p>
      <p>« Το ότι αναγνωρίζει, αν είναι έτσι, πως κάποιοι εκ των μαρτύρων είναι οι ίδιοι που είχαν κληθεί από το FBI καθιστά απολύτως ανακριβή και στα όρια της συκοφαντίας την όποια ένσταση ότι θα μπορούσε να στηθεί αυτό το πράγμα. Δεν στήνονται αυτά τα πράγματα με το FBI!», ανέφερε ο κ. Βούτσης.</p>
      <h4>Κίνημα Αλλαγής : Αποκαλύπτονται οι κακουργηματικές παρανομίες των σκευωρών</h4>
      <p>Στη δημοσιοποίηση του εγγράφου αντέδρασε και το Κίνημα Αλλαγής. «Με το έγγραφο φωτιά που δημοσιεύει η «Καθημερινή», ομολογούνται και αποκαλύπτονται αυτά που από τον Απρίλιο επισημαίνουμε τόσο στις Εισαγγελικές Αρχές, όσο και στον Ελληνικό λαό : Τις κακουργηματικές παρανομίες των σκευωρών», τονίζει σε ανακοίνωσή του το ΚΙΝΑΛ.</p>
      <p>Το Κίνημα Αλλαγής καλεί τον υπουργό Δικαιοσύνης και τον εισαγγελέα του Αρείου Πάγου «να ασκήσουν τις αρμοδιότητες τους».</p>
      <h4>Λοβέρδος : Τελέστηκε κατάχρηση εξουσίας</h4>
      <p>Για «κατακλυσμικές συνέπειες» και «κατάχρηση εξουσίας» στην υπόθεση Novartis κάνει λόγο ο βουλευτής Ανδρέας Λοβέρδος. Υπογραμμίζει δε ότι  «κακώς έλαβαν ανωνυμία – προστασία δημοσίου συμφέροντος» οι εν λόγω προστατευόμενοι μάρτυρες.</p>
      <p>Ο κ. Λοβέρδος επισημαίνει στο Liberal πως ο ίδιος προσωπικά είχε καταγγείλει αυτήν την παράμετρο και είχε ζητήσει να λάβει γνώση για τα κριτήρια και τις προϋποθέσεις, βάσει των οποίων έγιναν μάρτυρες δημοσίου συμφέροντος χωρίς αποτέλεσμα και σημειώνει πως μετά τις αποκαλύψεις τινάζεται κυριολεκτικά στον αέρα όλη την ανακριτική διαδικασία των εισαγγελέων διαφθοράς και «επιβεβαιώνει την τέλεση της κατάχρησης εξουσίας».</p>
      <p>Ο βουλευτής του ΚΙΝΑΛ τονίζει ότι αυτή η κατάχρηση δεν πρέπει να μείνει ατιμώρητη γιατί τότε οι πολίτες και οι θεσμοί «θα κινδυνεύουν από την επανάληψη τέτοιων σκοτεινών, εμφυλιοπολεμικών και διεφθαρμένων πρακτικών».</p>
      <h4>Η δήλωση του Ανδρέα Λοβέδρου</h4>
      <p>«Το έγγραφο που αποδεικνύει ότι οι κουκουλοφόροι ψευδομάρτυρες είχαν καταθέσει και στην Αμερική με σκοπό οικονομικό όφελος έχει κατακλυσμικές συνέπειες.</p>
      <p>Είναι δεδομένο ότι δεν μπορεί κάποιος να λάβει καθεστώς προστασίας εάν προσδοκά κέρδος από τη συγκεκριμένη υπόθεση. Είχα προσωπικά καταγγείλει από την πρώτη στιγμή αυτή την παράμετρο και κυρίως είχα επισήμως ζητήσει να λάβω γνώση για τα κριτήρια και τις προϋποθέσεις κάτω από τις οποίες τα συγκεκριμένα πρόσωπα έγιναν μάρτυρες προστασίας δημοσίου συμφέροντος καταθέτοντας στη συνέχεια με την ασφάλεια της κουκούλας τερατώδη ψέματα. Εις μάτην όμως!</p>
      <p>Σήμερα ομολογείται και αποκαλύπτεται ότι οι κουκουλοφόροι ψευδομάρτυρες κακώς έλαβαν ανωνυμία-προστασία δημοσίου συμφέροντος και το έγγραφο που αποδεικνύει αυτή την πολύ κρίσιμη συνθήκη για τη σκευωρία Novartis τινάζει κυριολεκτικά στον αέρα όλη την ανακριτική διαδικασία των εισαγγελέων διαφθοράς και επιβεβαιώνει την τέλεση της κατάχρησης εξουσίας.</p>
      <p>Κάθε μέρα που περνά αποκαλύπτει όλο και περισσότερο την αλήθεια και όπως συμβαίνει πάντοτε η αλήθεια είναι πανίσχυρη. Η κατάχρηση εξουσίας αποκαλύπτεται και δεν πρέπει να μείνει ατιμώρητη, γιατί τότε οι πολίτες και οι θεσμοί θα κινδυνεύουν από την επανάληψη τέτοιων σκοτεινών, εμφυλιοπολεμικών και διεφθαρμένων πρακτικών».</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/03/politics/katarreei-i-theoria-peri-skeyorias-gia-novartis-ypogrammizei-o-syriza/"/>
        <a href="https://www.tovima.gr/2019/11/03/society/georgiadis-gia-eggrafo-novartis-epivevaionetai-i-skeyoria/"/>
        <a href="https://www.tovima.gr/2019/11/03/society/ypothesi-novartis-oi-prostateyomenoi-martyres-eixan-eksetastei-kai-stis-ipa/"/>
      </related>
    </article>
  </body>
</html>