<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544551.html/%D9%86%D8%A7%DA%A9%D8%A7%D8%B1%D8%A2%D9%85%D8%AF%DB%8C-%D8%B7%D8%B1%D8%AD-%D8%AA%D8%AD%D9%88%D9%84-%D8%AF%D8%B1-%D8%AA%D8%A7%D9%85%DB%8C%D9%86-%D9%87%D8%B2%DB%8C%D9%86%D9%87-%D8%AF%D8%A7%D8%B1%D9%88%D9%87%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T15:14:00+00:00"/>
    <meta property="og:title" content="ناکارآمدی طرح تحول در تامین هزینه داروها"/>
    <meta property="og:description" content="معاون کل وزارت بهداشت گفت: در فضای مجازی می‌بینیم که برخی از ما ایرانی ها، دیدگاه‌های منفی را به همدیگر تزریق می‌کنیم، اما اگر بخواهیم از این دیدگاه‌ها خلاص شویم، باید سری به مراکز رشد و پارک‌های فناوری بزنیم، چون تلاش‌های جوانان و نخبگان کشور، بسیار امیدوار کننده و روحیه بخش است."/>
  </head>
  <body>
    <article>
      <h1>ناکارآمدی طرح تحول در تامین هزینه داروها</h1>
      <address>
        <time datetime="2019-11-03T15:14:00+00:00">03 Nov 2019, 15:14</time>
      </address>
      <p>معاون کل وزارت بهداشت گفت: در فضای مجازی می‌بینیم که برخی از ما ایرانی ها، دیدگاه‌های منفی را به همدیگر تزریق می‌کنیم، اما اگر بخواهیم از این دیدگاه‌ها خلاص شویم، باید سری به مراکز رشد و پارک‌های فناوری بزنیم، چون تلاش‌های جوانان و نخبگان کشور، بسیار امیدوار کننده و روحیه بخش است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ایرج حریرچی در مراسم رونمایی از ۴ فرآورده نسل جدید پروبیوتیک در پارک فناوری پردیس، اظهار داشت: محصولات شرکت‌های دانش بنیان و فناور ایرانی می‌توانند علاوه بر تامین نیازهای داخلی کشور و به عبارت دیگر، تامین نیازهای یک درصد جمعیت جهان در ایران، به رونق صادرات و شکوفایی اقتصادی در کشور کمک بسزایی کنند.</p>
      <p>وی افزود: بر اساس اعلام سازمان جهانی بهداشت، نظام سلامت ۴ هدف دارد که شامل افزایش سلامت مردم، محافظت از مردم در مقابل هزینه‌ها و مخاطرات مالی بیماری ها، افزایش رضایتمندی و ارتقای کارایی است و تقاضا دارم که تولید کنندگان در حوزه سلامت به این ۴ هدف توجه کرده و به تاثیر محصولات خود در سلامت مردم، کاهش هزینه‌ها و افزایش رضایتمندی آن‌ها بیاندیشند.   معاون کل وزارت بهداشت افزود: در سال ۹۷ در کشور حدود ۲۳ هزار میلیارد تومان دارو مصرف شده و به عبارتی ۱۷ درصد از کل هزینه‌های سلامت، مربوط به دارو است، اما در حوزه توزیع، ۶۱ درصد از داروی مصرفی کشور از جیب مردم تامین می‌شود در حالیکه یکی از دستاوردهای طرح تحول نظام سلامت، کاهش پرداختی از جیب مردم بوده است و از کل هزینه‌های سلامت، حدود یک سوم از جیب مردم پرداخت می‌شود، اما در دارو، این میزان پرداختی دو برابر و حدود ۶۱ درصد است که باید چاره اندیشی کنیم.   حریرچی افزود: از کل پرداختی از جیب، ۱۸ درصد مربوط به خدمات بستری است، اما دارو و ملزومات مصرفی در بخش سرپایی ۳۳ درصد از کل پرداختی از جیب را شامل می‌شود که حدود ۲ برابر هزینه‌های خدمات بستری است.   وی با بیان اینکه ظرفیت تولید دارو در کشور در حوزه سلامت، ۴ برابر ظرفیت مصرف است، افزود: باید بازار صادراتی برای محصولات تولیدی ایرانی را پیدا و تقویت کنیم، اما گاهی هم می‌بینیم که یک نوع دارو توسط چند شرکت داخلی تولید می‌شود اماحتما باید ظرفیت‌های صادراتی را افزایش دهیم.   منبع: میزان</p>
    </article>
  </body>
</html>