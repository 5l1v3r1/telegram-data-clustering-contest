<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/csc-sanmartin-a-pierdut-la-turda-iar-luceafarul-oradea-a-castigat-acasa-impotriva-uniriialba-iulia-152527.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-03T15:35:00+00:00"/>
    <meta property="og:title" content="CSC Sânmartin a pierdut la Turda iar Luceafărul Oradea a câștigat acasă împotriva Unirii Alba Iulia"/>
    <meta property="og:description" content="Formaţiile bihorene din Liga a III-a au înregistrat o victorie şi un eşec, în acest sfârşit de săptămână, în cadrul etapei a 11-a. Dacă CSC Sânmartin a oprit seria rezultatelor pozitive, pierzând vineri la Turda, cu 1-2, în schimb liderul clasamentului, Luceafărul Oradea şi-a câştigat jocul de pe teren propriu de sâmbătă, din faţa celor de la Unirea 1924 Alba Iulia, cu scorul de 3-2."/>
  </head>
  <body>
    <article>
      <h1>CSC Sânmartin a pierdut la Turda iar Luceafărul Oradea a câștigat acasă împotriva Unirii Alba Iulia</h1>
      <address><time datetime="2019-11-03T15:35:00+00:00">03 Nov 2019, 15:35</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/minge_fotbal_poarta_generic.JPG"/>
      </figure>
      <p>Echipele bihorene de fotbal din cel de-al treilea eşalon al ţării, CSC Sânmartin şi Luceafărul Oradea, au înregistrat în acest week-end "una rece şi una caldă". Eşecul l-a înregistrat CSC Sânmartin, vineri, la Turda, iar victoria, Luceafărul Oradea, sâmbătă, pe teren propriu.</p>
      <p>
        <b>Prima înfrângere...</b>
      </p>
      <p>După o serie de rezultate pozitive, care au propulsat-o pe podiumul clasamentului, formaţia din Sânmartin, CSC, a întrerupt acest şir, vineri, când a fost întrecută la Turda, de formaţia locală Sticla Arieşul.</p>
      <p>Totuşi, interesant este că bihorenii au deschis scorul şi au condus la pauză cu 1-0, dar în partea a doua, turdenii au întors situaţia de partea lor şi s-au impus cu 2-1.</p>
      <p>Cel care a marcat pentru CSC Sânmartin a fost Alexandru Sorian, în minutul 22, în timp ce pentru gazde, Florin Dan a reuşit o dublă, în minutele 61 şi 73.</p>
      <p>Pe final, Sânmartinul a încercat să revină, a dominat jocul, dar, în minutul 86, acelaşi Alexandru Sorian nu a reuşit să marcheze, după ce şutul său puternic de la 25 de metri a fost respins cu greutate în corner de portar.</p>
      <p>Pentru CSC Sânmartin, antrenorul Călin Cheregi a trimis pe teren în acest joc echipa: Barabaş – Fl. Pop, Nogo, Lupşe, Arsene - S. Brata (min. 68 P. Andraş), Habakuk, Cuc (min. 81 Sîrbu), I. Ban (min. 50 Sg. Pop) – Sorian şi Szabados.</p>
      <p>
        <b>Luceafărul rămâne în fruntea clasamentului</b>
      </p>
      <p>Dacă CSC Sânmartin a pierdut, vineri, şi a căzut de pe locul III pe IV, în schimb, Luceafărul Oradea s-a impus sâmbătă, pe teren propriu, la Sânmartin, cu scorul de 3-2, în faţa celor de la Unirea 1924 Alba Iulia şi au rămas în fruntea clasamentului.</p>
      <p>Nu a fost uşor însă nici pentru trupa antrenată de Dragoş Militaru. Dacă la pauză orădenii conduceau cu 2-0, ei s-au văzut egalaţi în repriza secundă, iar golul victoriei l-au reuşit în minutul 84.</p>
      <p>Prima repriză a fost dominată cu autoritate de luceferi, care au ratat foarte mult, dar au şi marcat, prin P. Mitrică, în minutul 39, şi prin G. Paraschiv, din penalty, în minutul 43, după ce acelaşi Mitrică a fost faultat în careu.</p>
      <p>Zicala că 2-0 e cel mai periculos scor s-a dovedit şi de această dată, pentru că în partea a doua oaspeţii au egalat. Mai întâi, în minutul 64, Mărgărit a înscris cu un şut puternic de la 12 metri, după care Frăsineanu a reuşit egalarea, zece minute mai târziu, când a trimis în plasă din 7-8 metri.</p>
      <p>Totuşi, luceferii s-au trezit la realitate şi s-au aruncat în atac, iar în minutul 85 au reuşit să înscrie golul victoriei, după o centrare a lui Paraschiv, reluată cu capul în poartă de Daniel Lăsconi.</p>
      <p>După acest joc, Luceafărul a ajuns la opt victorii din 11 partide, a acumulat 25 de puncte şi rămâne pe primul loc în Seria a V-a.</p>
      <p>Antrenorul Dragoş Militaru a trimis în teren pentru Luceafărul echipa: D. Filip – Gunie, D. Pop, Core, D. Roş, Paşca (min. 75 Mintaş), P. Peter (min. 67 C. Maxim), Luduşan (min. 72 Lăsconi), Maxin, Mitrică şi Paraschiv.</p>
      <figure>
        <img src="https://www.ebihoreanul.ro/user_files/Clasament_Liga_III2.jpg"/>
      </figure>
      <p>În etapa viitoare, CSC Sânmartin va evolua pe teren propriu cu echipa de pe locul II, Fotbal Comuna Recea, în timp ce Luceafărul Oradea va face deplasarea la Zalău, pentru duelul cu ultima clasată, SCM.</p>
    </article>
  </body>
</html>