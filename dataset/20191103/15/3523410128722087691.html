<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637819/%D8%B8%D8%B1%DB%8C%D9%81-%D8%AF%D8%B1-%D9%85%D8%AC%D9%84%D8%B3-%D8%AF%D8%A7%D9%85%D9%86-%D9%86%D8%B8%D8%A7%D9%85-%D8%A7%D8%B2-%D9%BE%D9%88%D9%84%D8%B4%D9%88%DB%8C%DB%8C-%D9%BE%D8%A7%DA%A9-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T15:35:00+00:00"/>
    <meta property="og:title" content="ظریف در مجلس: دامن نظام از پولشویی پاک است"/>
    <meta property="og:description" content="وزیر امور خارجه گفت: آن صحبتی که قبلا در مورد پولشویی کردم، صحبت بنده نبود، بلکه اظهاراتی بود که مقامات مختلف کشور مطرح کرده بودند، وظیفه..."/>
  </head>
  <body>
    <article>
      <h1>
        <a href="https://www.bultannews.com/fa/news/637819/%D8%B8%D8%B1%DB%8C%D9%81-%D8%AF%D8%B1-%D9%85%D8%AC%D9%84%D8%B3-%D8%AF%D8%A7%D9%85%D9%86-%D9%86%D8%B8%D8%A7%D9%85-%D8%A7%D8%B2-%D9%BE%D9%88%D9%84%D8%B4%D9%88%DB%8C%DB%8C-%D9%BE%D8%A7%DA%A9-%D8%A7%D8%B3%D8%AA">ظریف در مجلس: دامن نظام از پولشویی پاک است</a>
      </h1>
      <h2>وزیر امور خارجه گفت: آن صحبتی که قبلا در مورد پولشویی کردم، صحبت بنده نبود، بلکه اظهاراتی بود که مقامات مختلف کشور مطرح کرده بودند، وظیفه...</h2>
      <address><time datetime="2019-11-03T15:35:00+00:00">03 Nov 2019, 15:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>محمد‌جواد ظریف</b> وزیر امور خارجه در <b>جلسه</b> علنی نوبت عصر امروز(یکشنبه، 12 آبان) پارلمان در جریان سؤال محمدجواد ابطحی نماینده مردم <b>خمینی‌شهر</b> در مجلس درباره علت اظهارات وزیر خارجه درباره پولشویی در ایران به میزان 30 هزار میلیارد تومان و نیز انفعال در برابر وقت‌کُشی سه کشور اروپایی در برجام، گفت: آنچه اهمیت دارد این است که بنده مسئول دفاع از جمهوری اسلامی ایران در خارج هستم و همه نحوه دفاع بنده از کشور در خارج را مشاهده کردند، هم در تلویزیون پخش و هم کلیپ‌های آن منتشر می‌شود، مشخص است که چه کسانی به خاطر منافع داخلی سؤالاتی را مطرح می‌کنند.وی گفت: بیشترین تلاش را برای مقابله با حرکت های غربی‌ها در مورد پولشویی، جمهوری اسلامی و وزارت امور خارجه انجام داده است و این تلاش ها را ادامه خواهیم داد. الان هم که آخرین اقدام کمیته اقدام مشترک(FATF) در مورد پولشویی علیه ایران صورت گرفت، تندترین دفاع ها را از موضع جمهوری اسلامی بنده کردم.</p>
      <p>وی به اظهارات سال گذشته‌اش درباره پولشویی در ایران اشاره کرد و افزود: آن صحبتی که قبلا در مورد پولشویی کردم، صحبت بنده نبود، بلکه اظهاراتی بود که مقامات مختلف کشور مطرح کرده بودند، وظیفه من حمایت و دفاع از جمهوری اسلامی است و حتما یک مقداری شاید عقل داشته باشم که صحبتی نکنم که در خارج مجبور شوم، از آن دفاع کنم، دامن نظام از پولشویی پاک است.</p>
      <p>وزیر امور خارجه تصریح کرد: دامن نظام جمهوری اسلامی از این حرف‌ها مبراست، آنچه بنده عرض کردم، در جهت حرف‌هایی است که در خارج از کشور در حمایت از جمهوری اسلامی مطرح می‌شود و آن این است که منافعی که باعث می‌شود با این حرکت‌ها مخالفت باشد، منافع دارنده پول هستند و مواردی هست که هزار-هزار میلیارد تومان پولشویی توسط باندهای قاچاق سکه و ارز رد و بدل می‌شود و امروز در دادگاه‌های جرائم اقتصادی مورد بررسی قرار می‌گیرد.</p>
      <p>ظریف افزود: اتهاماتی که به جمهوری اسلامی وارد می‌کنند این است که به این کنوانسیون‌ها نمی‌پیوندد، زیرا نمی‌خواهد با تروریسم و پولشویی مقابله کند، اما آنچه عرض کردم این بود که گروه‌های فشاری هستند که آنها منافع مالی شخصی دارند، حالا شما می‌توانید در تلویزیون ببینید که در دادگاه سلطان سکه درباره روش‌های پولشویی چه گفته است.</p>
      <p>وی تأکید کرد: روز گذشته شورای عالی امنیت ملی تصمیم گرفتند که جلسه‌شان را امروز ساعت 3 بعدازظهر برگزار کنند و بنده از هیئت‌رئیسه خواسته‌ام سؤال را عقب بیاندازند تا من بتوانم سر فرصت پاسخ بدهم که مخالفت شد.</p>
      <p>وزیر امور خارجه ادامه داد: بنده الآن به جای اینکه به جلسه شورای عالی امنیت ملی بروم، باید برای هشتمین بار در طول سه ماه گذشته در مجلس به سؤال پاسخ دهم و جای خوشبختی است که دوستان چنین محبتی را به من دارند و ما خدمت‌شان می‌رسیم.</p>
      <p>ظریف در پایان خاطرنشان کرد: فکر می‌کنم که مسائل امنیت ملی مهم‌تر از آن است که با بحث‌های جناحی به آنها پرداخته شود.</p>
    </article>
  </body>
</html>