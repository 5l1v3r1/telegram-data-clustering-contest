<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637821/%D8%A2%D8%AA%D8%B4-%D8%AA%DA%A9%D9%81%DB%8C%D8%B1%DB%8C%E2%80%8C%D9%87%D8%A7-%D8%A8%D8%B1%D8%A7%DB%8C-%D8%AC%D9%87%D8%A7%D9%86-%D8%A7%D8%B3%D9%84%D8%A7%D9%85-%D8%AE%D8%B7%D8%B1%D9%86%D8%A7%DA%A9-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T15:42:00+00:00"/>
    <meta property="og:title" content="آتش تکفیری‌ها برای جهان اسلام خطرناک است"/>
    <meta property="og:description" content="مرجع تقلید شیعیان گفت: تکفیری‌ها در عراق آتشی روشن کرده‌اند که دامن شیعه و سنی را گرفته و این وضعیت برای جهان اسلام خطرناک است."/>
  </head>
  <body>
    <article>
      <h1>
        <a href="https://www.bultannews.com/fa/news/637821/%D8%A2%D8%AA%D8%B4-%D8%AA%DA%A9%D9%81%DB%8C%D8%B1%DB%8C%E2%80%8C%D9%87%D8%A7-%D8%A8%D8%B1%D8%A7%DB%8C-%D8%AC%D9%87%D8%A7%D9%86-%D8%A7%D8%B3%D9%84%D8%A7%D9%85-%D8%AE%D8%B7%D8%B1%D9%86%D8%A7%DA%A9-%D8%A7%D8%B3%D8%AA">آتش تکفیری‌ها برای جهان اسلام خطرناک است</a>
      </h1>
      <h2>مرجع تقلید شیعیان گفت: تکفیری‌ها در عراق آتشی روشن کرده‌اند که دامن شیعه و سنی را گرفته و این وضعیت برای جهان اسلام خطرناک است.</h2>
      <address><time datetime="2019-11-03T15:42:00+00:00">03 Nov 2019, 15:42</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، آیت‌الله ناصر مکارم‌شیرازی مرجع تقلید شیعیان پیش‌از ظهر امروز در همایش «نقش استکبار جهانی در حمایت از جریان‌های افراطی و تکفیری و راه‌های مقابله با آن» که به‌صورت ویدئوکنفرانس در سالن سازمان تبلیغات این شهر انجام شد، اظهار داشت: تشکیل این همایش پرشکوه در این <b>منطقه</b>، با حضور علمای شیعه و اهل‌سنت به همه کمک می‌کند.</p>
      <p>وی افزود: شرکت در این همایش جزو ذخایر عمل صالح شما بوده و خداوند پاداش مناسب به حضار عطا می‌کند.</p>
      <p>مرجع تقلید شیعیان خاطرنشان کرد: امروزه خطر تکفیری‌ها بزرگ‌ترین خطر جهان اسلام بوده و در برخی از کشورها همچون سوریه، یمن و لبنان <b>آتش</b> جنگی روشن کرده‌اند که دامن مسلمان را گرفته است.</p>
      <p>وی به ناآرامی‌های اخیر عراق اشاره کرد و گفت: تکفیری‌ها در عراق آتشی روشن کرده‌اند که دامن شیعه و سنی را گرفته و این وضعیت برای جهان اسلام خطرناک است.</p>
      <p>آیت‌الله مکارم شیرازی هشدار داد: وجود تکفیری‌ها خطری برای کل بشریت بوده و باید همه با هم برای نابودی و سرنگونی آنان اقدام کنیم.</p>
      <p>وی برخورد نظامی، سیاسی و فرهنگی را راه مقابله با تکفیری‌ها دانست و تصریح کرد: تحقق راه‌های سیاسی و نظامی بدون راه فرهنگی امکان‌پذیر نیست چراکه در صورت عدم وجود راهکار فرهنگی، باز هم با نابودی تکفیری‌ها، دسته‌ای دیگر جایگزین آنها می‌شود.</p>
      <p>مرجع تقلید شیعیان به خروجی برگزاری چنین همایش‌های ارزشمندی اشاره کرد و یادآور شد: پس از کنگره‌های جهانی در قم و همایش‌ مقابله با تکفیری‌ها که علمای 80 کشور دنیا در آن شرکت داشتند، خبر آمد که جذب و پیوستن جوانان به داعش و تکفیری‌ها کمتر شده است.</p>
      <p>وی تأکید کرد: باید علما و مسئولان دست در دست هم، خطرات تکفیری‌ها و انحراف و بیگانگی آنها با اسلام را برای همگان روشن کنند.</p>
      <p>مرجع تقلید شیعیان عنوان کرد: اسلام دین انسانیت، رحمت و مهربانی است اما این تکفیری‌ها دشمنان جلوی پیشرفت را گرفته و اسلام را در دنیا و در نظر برخی‌ها بدنام می‌کنند.</p>
      <p>وی گفت: علمای اهل‌سنت چچن به‌صراحت اعلام کرده‌اند که تکفیری‌ها و وهابیت جزء مذاهب اسلامی و اهل‌سنت محسوب نشده و از اسلام جداست.</p>
      <p>آیت‌الله مکارم شیرازی تصریح کرد: امیدواریم با بصیرت‌افزایی و آگاهی بیشتر به مردم، ریشه تکفیری‌ها کنده شده و جهان از شر آنها نجات پیدا کند.</p>
    </article>
  </body>
</html>