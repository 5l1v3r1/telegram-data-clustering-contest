<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/03/tolentino-prima-gioia-in-casa-minnozzi-e-strano-rimontano-il-porto-santelpidio/1320710/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-03T15:55:08+00:00"/>
    <meta property="og:title" content="Tolentino, prima gioia in casa: Minnozzi e Strano rimontano il Porto Sant’Elpidio"/>
    <meta property="og:description" content="SERIE D - I crèmisi passano in svantaggio al Della Vittoria ma tornano al successo, che mancava dalla seconda giornata. Partita interrotta per cinque minuti a causa di un malore accusato da un tifoso che si trovava nella gradinata ospiti"/>
  </head>
  <body>
    <article>
      <h1>Tolentino, prima gioia in casa: Minnozzi e Strano rimontano il Porto Sant’Elpidio</h1>
      <h2>SERIE D - I crèmisi passano in svantaggio al Della Vittoria ma tornano al successo, che mancava dalla seconda giornata. Partita interrotta per cinque minuti a causa di un malore accusato da un tifoso che si trovava nella gradinata ospiti</h2>
      <address><time datetime="2019-11-03T15:55:08+00:00">03 Nov 2019, 15:55</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F03%2Ftolentino-prima-gioia-in-casa-minnozzi-e-strano-rimontano-il-porto-santelpidio%2F1320710%2F">Condividi94</a><a href="https://twitter.com/intent/tweet?text=Tolentino%2C+prima+gioia+in+casa%3A++Minnozzi+e+Strano++rimontano+il+Porto+Sant%27Elpidio&amp;url=https%3A%2F%2Fwww.cronachemaceratesi.it%2F2019%2F11%2F03%2Ftolentino-prima-gioia-in-casa-minnozzi-e-strano-rimontano-il-porto-santelpidio%2F1320710%2F">Tweet</a>Email94 Condivisioni</p>
      <p> </p>
      <p> </p>
      <p>di <b>Giacomo Gardini</b></p>
      <p>
        <b>Remuntada crèmisi al Della Vittoria. Il match finisce 2-1 per il Tolentino, che piega i rivali del Porto Sant’Elpidio e conquista la prima vittoria stagionale tra le mura di casa, ritornando al successo dopo sette turni di astinenza.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-portosantelpidio-8-325x244.jpeg"/>
      </figure>
      <p>
        <b>Dominio elpidiense durante i primi 45 minuti di gioco: al bomber Francesco Maio, capocannoniere del girone con ben otto gol, basta poco più di un quarto d’ora per portare in vantaggio i suoi. In pieno recupero, al termine del primo tempo, cambia la storia del match: Minnozzi, imboccato dal solito Di Domenicantonio, trova il gol del momentaneo pareggio. Nel corso della ripresa, il pallino del gioco passa nelle mani dei padroni di casa, che al 19′ trovano il vantaggio con una splendida conclusione di Strano. In pieno recupero, il gioco è stato fermato dall’arbitro per circa cinque minuti. I tifosi ospiti hanno allertato i soccorsi per un malore accusato da uno dei sostenitori presenti in gradinata. L’uomo, sulla cinquantina, cadendo ha battuto la testa. Immediato l’intervento degli operatori del 118, che hanno trasportato il tifoso all’ospedale di Macerata. Con il risultato che resta immutato fino al fischio finale, i crèmisi possono finalmente brindare alla vittoria, mentre il pubblico di casa esplode in un urlo liberatorio.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-portosantelpidio-2-325x244.jpeg"/>
      </figure>
      <p><b>La cronaca</b>. Sono gli elpidiensi ad approcciare al meglio i primi minuti di gioco. All’11’ un bolide di Ruzzier dal limite impegna Rossi che devia in calcio d’angolo. Dopo aver preso le misure, al 18′ gli ospiti trovano il gol del momentaneo vantaggio: da un lancio chirurgico di Borgese, Maio aggancia la sfera, la sposta sul destro e piazza una conclusione potente all’incrocio dei pali. Ancora Maio protagonista al 37′, che avrebbe tra i piedi la palla del possibile raddoppio: a dir poco provvidenziale l’intervento in scivolata di Kamana, che sventa un gol praticamente fatto. Al 45′, da un’azione manovrata sulla sinistra, Miccoli appoggia per Ruzzier che spara poco alto sopra la traversa: Porto Sant’Elpidio ancora pericolosissimo. La storia del match cambia, però, quando al primo vero tiro in porta il Tolentino trova il pareggio. Accade al 46′: Cicconetti per Di Domenticantonio che appoggia sul secondo palo per la testa di Minozzi che, spietato, insacca in rete. Si chiude quindi sul risultato di 1-1 la prima frazione di gioco. Al rientro dagli spogliatoi, scende in campo un Tolentino rinnovato, nella forma e nella sostanza. Bucosse e Capezzani sostituiscono Rossi e Cicconetti. Ed è proprio Capezzani che da contropiede crèmisi, con quattro uomini a sfidare un solo difensore elpidiense, trova il gol ma anche la bandierina del guardalinee, che segnala l’offisde. Gol annullato, tutto da rifare.</p>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-porto-santelpidio-1-325x244.jpg"/>
        <figcaption>I soccorsi allo Stadio della Vittoria</figcaption>
      </figure>
      <p>
        <b>La formazione del Tolentino, galvanizzata probabilmente dal gol del pareggio allo scadere, è arrembante. All’8′ Giacchetta, superbo, si esibisce in una doppia parata prima su Tortelli, poi su Minnozzi. Il vantaggio è nell’aria ormai. Al 19′ Strano, sulla ribattuta del portiere elpidiense, gonfia la rete a pochi centimetri dalla porta. Il Della Vittoria esplode, mentre gli elpidiense sono ormai alle corde. Il pubblico di casa trascina, minuto dopo minuto, i suoi giocatori alla vittoria. Tanta confusione in campo durante gli ultimi minuti di gioco, con il direttore di gara costretto a ricorrere più volte ai cartellini gialli. In pieno recupero, il gioco viene fermato. I tifosi ospiti allertano i soccorsi per un malore accusato da uno dei sostenitori presenti in gradinata. Dopo qualche minuto, la partita riprende, con appena tre minuti da giocare, ma il risultato resta bloccato sul 2-1 per il Tolentino, che torna al successo dopo sette turni di astinenza.</b>
      </p>
      <p>
        <b>Il tabellino:</b>
      </p>
      <p><b>TOLENTINO (4-4-2): </b>Rossi 6,5 (1′ s.t. Bucosse 6,5); Bonacchi 6,5, Labriola 7, Kamana 7, Laborie 6,5; Mastromonaco 6,5 (40′ s.t. Tizi s.v.), Tortelli 6,5, Strano 7, Cicconetti 6,5 (1′ s.t. Capezzani 6,5); Di Domenicantonio 7 (46′ s.t. Severoni s.v.), Minnozzi 7 (33′ s.t. Palmieri 6). A disp.: Ruggeri, Severoni, Cerolini, Lupo, Tirabassi. All.: Mosconi.</p>
      <p><b>PORTO SANT’ELPIDIO (4-3-1-2): </b>Giacchetta 6; Manoni 6, Monserrat 6, Nicolosi 5,5, Tereziu 6 (32′ s.t. Malavolta 6); Frinconi 6, Borgese 6,5, Fermani 6 (13′ Mandolesi 6); Miccoli 7 (37′ s.t. Gelsi s.v.); Maio 7, Ruzzier 6,5 (27′ s.t. Marcantoni 6). A disp.: Faini, Cantarini, Mancini, Giuli, Mazzieri. All.: Mengo.</p>
      <p><b>TERNA ARBITRALE: </b>Cristiano Ursini di Pescara (Pulcinelli di Siena – Macripò di Siena)</p>
      <p><b>RETI: </b>18′ p.t. Maio, 45′ p.t. Minnozzi, 19′ s.t. Strano</p>
      <p><b>NOTE:</b> spettatori 900 circa. Ammoniti: Maio, Laborie, Monserrat, Lupo, Malavolta. Angoli: 8-3. Recupero: 5′ (1’+4′).</p>
      <p> </p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-portosantelpidio-6-650x488.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-portosantelpidio-5-650x488.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-portosantelpidio-4-650x488.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-portosantelpidio-3-650x488.jpeg"/>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-portosantelpidio-1-650x488.jpeg"/>
      </figure>
    </article>
  </body>
</html>