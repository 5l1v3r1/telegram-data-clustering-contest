<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/03/drezden-gradyt-koito-obiavi-nacistka-trevoga.428330"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T15:42:00+00:00"/>
    <meta property="og:title" content="Дрезден – градът, който обяви &quot;нацистка тревога&quot;"/>
    <meta property="og:description" content="Властите признават, че имат проблеми с крайнодесните движения | Dnes.bg"/>
  </head>
  <body>
    <article>
      <h1>Дрезден – градът, който обяви "нацистка тревога"</h1>
      <h2>Властите признават, че имат проблеми с крайнодесните движения</h2>
      <address><time datetime="2019-11-03T15:42:00+00:00">03 Nov 2019, 15:42</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>В последните години Дрезден в очите на германците бе бастионът на крайнодесните движения и родното място на антиислямисткото движение Пегида. Но нещата излизат извън контрол. Властите в града, който е кандидат за Европейска столица на културата през 2025 г., решиха да предприемат крайни мерки и обявиха "нацистка тревога". Опонентите пък са на мнение, че това са крайни изказвания.</p>
      <p>
        <b>Какво е "нацистка тревога"?</b>
      </p>
      <p>"Nazinotstand значи, подобно на климатичната тревога, че имаме сериозен проблем", казва Макс Ашенбах, член на градския съвет, пред BBC. Според него управляващите политици не правят достатъчно, за да застанат откровено срещу крайното дясно.</p>
      <p>"Молбата ми бе опит да променя това. Исках да знам и с какви хора седя на една маса в съвета на града", обяснява той.</p>
      <p>Резолюцията на Ашенбах "признава, че крайнодясното поведение и действия се случват все по-често" и призовава властите в града да помогнат на жертвите и да защитят малцинствата от агресията.</p>
      <p>
        <b>Как бе обявена "нацистка тревога"?</b>
      </p>
      <p>Резолюцията на Ашенбах бе гласувана от градския съвет. Той е бил одобрен с 39 на 29 гласа, според местните медии. Членовете на Християндемократичната партия са били сред онези, отхвърлили резолюцията. Според тях това е ненужна провокация и по-голямата част от гражданите на Дрезден нито са крайнодесни, нито са антидемократи.</p>
      <p>Според политолога Кай Арзхаймър резолюцията има по-скоро символичен смисъл. И макар нито един друг град да не е обявявал "нацистка тревога", то резолюциите срещу крайнодесните движения не са нищо ново.</p>
      <p>
        <b>Но каква е връзката на Дрезден с крайнодясното?</b>
      </p>
      <p>Тя е дълга. Още през 90-те години на миналия век неонацистки групи се събират там за да си спомнят "бомбеният холокост", когато градът е нападнат от британските и американските сили през 1945 година. Дрезден е и мястото, където бе започнато движението Пегида през 2014 г. и където то има най-много поддръжници.</p>
    </article>
  </body>
</html>