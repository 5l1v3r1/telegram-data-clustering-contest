<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637824/%D9%86%D8%AD%D9%88%D9%87-%D8%A7%DA%A9%D8%B1%D8%A7%D9%86-%D9%85%D8%B1%D8%AF-%D8%A7%DB%8C%D8%B1%D9%84%D9%86%D8%AF%DB%8C-%D8%B4%D8%B1%D9%85%E2%80%8C%D8%A2%D9%88%D8%B1-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T15:55:00+00:00"/>
    <meta property="og:title" content="نحوه اکران «مرد ایرلندی» شرم‌آور است"/>
    <meta property="og:description" content="رئیس انجمن سینماداران آمریکا با اعتراض نسبت به ارائه فیلم «مرد ایرلندی» توسط نتفلیکس، آن را شرم‌آور خواند."/>
  </head>
  <body>
    <article>
      <h1>
        <a href="https://www.bultannews.com/fa/news/637824/%D9%86%D8%AD%D9%88%D9%87-%D8%A7%DA%A9%D8%B1%D8%A7%D9%86-%D9%85%D8%B1%D8%AF-%D8%A7%DB%8C%D8%B1%D9%84%D9%86%D8%AF%DB%8C-%D8%B4%D8%B1%D9%85%E2%80%8C%D8%A2%D9%88%D8%B1-%D8%A7%D8%B3%D8%AA">نحوه اکران «مرد ایرلندی» شرم‌آور است</a>
      </h1>
      <h2>رئیس انجمن سینماداران آمریکا با اعتراض نسبت به ارائه فیلم «مرد ایرلندی» توسط نتفلیکس، آن را شرم‌آور خواند.</h2>
      <address><time datetime="2019-11-03T15:55:00+00:00">03 Nov 2019, 15:55</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از ورایتی،‌ «جان فیتیان» رئیس انجمن سینماداران آمریکا در واکنش به نگرانی‌ای که سرویس‌ نمایش فیلم آنلاین نتفلیکس برای صنعت سینما ایجاده کرده است از این کمپانی آمریکایی به دلیل نحوه اکران فیلم «مرد ایرلندی» ساخته جدید «مارتین اسکورسیزی» به شدت انتقاد کرد.</p>
      <p>درام مافیایی ۲۰۳ دقیقه‌ای «مرد ایرلندی» از روز جمعه نمایش خود را تنها در هشت سالن سینمایی از جمله سالن نمایش سینماتک آمریکا و همچنین سالن نمایش فیلم بالاسکو در منهتن با ۱۰۱۵ صندلی آغاز کرده است و تا تاریخ هشتم نوامبر نیز اکران محدود خود را در هشت کشور مهم خارجی آغاز می‌کند.</p>
      <p>کمپانی نتفلیکس از اعلام نام سینماهایی که از هفته آینده «مرد ایرلندی» را اکران می‌کنند خودداری کرده است و طبق برنامه‌ریزی این فیلم از تاریخ ۲۷ نوامبر تنها از طریق سرویس نتفلیکس قابل مشاهده خواهد بود. مدت زمان اکران فیلم سینمایی «مرد ایرلندی» بسیار کمتر از ۷۲ روزی است که معمولا فیلم‌ها پس از این بازه زمانی در دیگر پلتفورم‌های قابلیت نمایش پیدا می‌کردند.</p>
      <p>رئیس انجمن سینماداران آمریکا با انتقاد از شرایط موجود از این که سینماداران و نتفلیکس نتوانستند بر سر راهی برای افزایش سینماهای «مرد ایرلندی» به توافق برسند ابراز ناامیدی کرد و آن را شرم‌آور خواند.</p>
      <p>او همچنین گفت: این یک ناامیدی بزرگ است. اسکورسیزی یک کارگردان مهم و یک سینمادوست است که فیلم‌های مهم و متنوعی برای سینما ساخته است و حالا فیلم «مرد ایرلندی» در یک‌دهم تعداد سالن‌هایی که باید نمایش داده می‌شد اکران شده است. نتفلیکس همچنان زمان دارد که با سینماگرانی که یک اکران سینمایی واقعی می‌خواهند به تعامل برسد و اگر آن‌ها این کار را نکنند رقیبانش مطمئنا دست به کار می‌شوند.</p>
      <p>رویکرد نتفلیکس در اکران فیلم «مرد ایرلندی» مشابه فیلم «روما» است که تنها ۲۱ روز در سینما اکران شد و پس از آن در سایت نتفلیکس ارائه شد. «روما» در نهایت موفق به کسب جایزه اسکار بهترین کارگردانی و فیلمبرداری و همچنین بهترین فیلم خارجی شد اما در شاخه بهترین فیلم رقابت را به «کتاب سبز» واگذار کرد. برخی توفیق نداشتن «روما» در شاخه بهترین فیلم را به واکنش منفی رای‌دهندگان به سیاست‌های کمپانی نتفلیکس نسبت دادند.</p>
      <p>«مرد ایرلندی» با بودجه ۱۶۰ میلیون دلاری ساخته شده و یکی از شانس‌های مهم اسکار ۲۰۲۰ محسوب می‌شود. این فیلم نهمین همکاری «اسکورسیزی» و «دنیرو» است و اولین‌باری است که «آل پاچینو» در فیلمی از «اسکورسیزی» بازی می‌کند. «چوپشی» و «هروی کیتل» دو بازیگر مهم دیگر «مرد ایرلندی» هستند.</p>
      <p>«استیو زایلیان» که پیش‌تر نگارش فیلم‌نامه ساخته‌هایی چون «دارودسته نیویورکی‌ها»، «فهرست شیندلر» و «مانی‌بال» را برعهده داشته است، مسئولیت نوشتن فیلمنامه «مرد ایرلندی» را نیز بر عهده داشته است. داستان فیلم نیز درباره یک تبهکار مافیایی به نام «فرانک شیرن» است که با اقتباس از کتاب «شنیدم خانه‌ها را رنگ زدی» نوشته «چارلز براندت» ساخته شده و به پشت پرده قتل مرموز «جیمی هوفا» رئیس اتحادیه کارگران آمریکا می‌پردازد.</p>
      <p>«مرد ایرلندی» که با هزینه ۱۶۰ میلیون دلاری ساخته شده است، یکی از امیدهای اصلی کمپانی نتفلیکس در جوایز اسکار ۲۰۲۰ محسوب می‌شود.</p>
    </article>
  </body>
</html>