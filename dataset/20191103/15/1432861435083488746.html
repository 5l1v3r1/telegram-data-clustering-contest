<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/guardiola-zapochna-s-psihologicheskite-igri-opredeli-mane-kato-simulant-1391338.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-03T15:34:00+00:00"/>
    <meta property="og:title" content="Гуардиола започна с психологическите игри, определи Мане като симулант"/>
    <meta property="og:description" content="Отборът на Манчестър Сити постигна трудна победа в събота, надигравайки Саутхемптън у дома Така тимът на Пеп Гуардиола запази второто място във временното класиране във Висшата лига и остава на 6 точки зад лидера Ливърпул преди дербито между двата клуба на „Анфилд“ в следващия кръг"/>
  </head>
  <body>
    <article>
      <h1>Гуардиола започна с психологическите игри, определи Мане като симулант</h1>
      <address><time datetime="2019-11-03T15:34:00+00:00">03 Nov 2019, 15:34</time> by <a rel="author">Sportlive.bg</a></address>
      <p>Отборът на <a href="https://www.sportlive.bg/tags/2043"><b>Манчестър Сити</b></a> постигна трудна победа в събота, надигравайки Саутхемптън у дома. Така тимът на Пеп Гуардиола запази второто място във временното класиране във <a href="https://www.sportlive.bg/worldfootball/england"><b>Висшата лига</b></a> и остава на 6 точки зад лидера Ливърпул преди дербито между двата клуба на „Анфилд“ в следващия кръг.</p>
      <p>След победата над „светците“ с 2:1 на "Етихад Стейдиъм" Гуардиола бе попитан за предстоящия му мач срещу Ливърпул. Испанският мениджър изказа мнението си за една от звездите на мърсисайдци – Садио Мане, който отново се превърна в герой за тима си, реализирайки победния гол срещу Астън Вила в заключителните минути на срещата. „В някои ситуации той симулира, в други – показва, че има качествата да отбелязва решаващи голове в последните минути. Той е талант“ бяха думите на треньора на Манчестър Сити.</p>
      <p>Гуардиола коментира и зачестилите победи на отбора на Юрген Клоп в последните минути: „Ако се случи един-два пъти, тогава може да се каже, че са късметлии. Но те го постигнаха в доста случаи през последните два сезона. Показват характер и могат да печелят мачовете в последните минути. Знаем какъв отбор ще срещнем, затова отиваме следващата седмица на „Анфилд“, за да ги надиграем.“ Дербито между двата отбора е идната неделя от 18:30.</p>
      <p>
        <i>
          <b>А какво сподели Клоп след късния обрат срещу Астън Вила - <a href="https://www.sportlive.bg/worldfootball/england/Klop-ne-vqrva-che-Livyrpul-mozhe-da-zavyrshi-sezona-bez-zaguba-1391234.html">вижте в този материал</a>.</b>
        </i>
      </p>
      <p> </p>
      <related>
        <h4>Още по темата</h4>
        <a href="https://www.sportlive.bg/worldfootball/england/Guardiola-za-talant-na-Siti-Toj-postavi-novi-standarti-za-mladite--1390942.html"/>
        <a href="https://www.sportlive.bg/timeout/remember/Guardiola-za-pyrvata-si-sreshta-s-Mesi-Togava-osyznah-che-s-nego-shte-spechelim-vsichko-1390340.html"/>
        <a href="https://www.sportlive.bg/worldfootball/spain/Guardiola-e-siguren-che-Shavi-shte-poeme-Barselona-1390039.html"/>
        <a href="https://www.sportlive.bg/worldfootball/spain/Guardiola-Dobri-trenxori-ne-sa-spechelili-nishto-zashtoto-ne-sa-imali-Mesi-1389968.html"/>
      </related>
    </article>
  </body>
</html>