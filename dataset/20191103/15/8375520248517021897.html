<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/opozitsija-u-britaniji-porushila-pitannja-zv-jazkiv-radnika-dzhonsona-z-rosijeju-637357.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T15:01:18+00:00"/>
    <meta property="og:title" content="Опозиція у Британії порушила питання зв’язків радника Джонсона з Росією"/>
    <meta property="og:description" content="Старший радник прем’єр-міністра Джонсона провів три роки в Росії після того як закінчив Оксфордський університет"/>
  </head>
  <body>
    <article>
      <h1>Опозиція у Британії порушила питання зв’язків радника Джонсона з Росією</h1>
      <address>
        <time datetime="2019-11-03T15:01:18+00:00">03 Nov 2019, 15:01</time>
      </address>
      <h4>Старший радник прем’єр-міністра Джонсона провів три роки в Росії після того як закінчив Оксфордський університет</h4>
      <p>Тіньовий міністр закордонних справ Британії Емілі Торнберрі поставила питання про зв’язки ключового радника прем’єра з питань Brexit Домініка Каммінгса з Росією.</p>
      <p>Про це повідомляє <a href="https://www.thetimes.co.uk/edition/news/labour-asks-about-dominic-cummings-years-working-in-russia-vl6d0w62z">Sunday Times.</a></p>
      <p>Каммінгс, старший радник прем’єр-міністра Бориса Джонсона, провів три роки в Росії з 1994 по 1997 рік після того як закінчив Оксфордський університет.</p>
      <p>У своєму листі, адресованому міністру закордонних справ Домініку Раабу, Торнберрі стверджує, що до тіньових міністрів звернувся з «серйозною стурбованістю інформатор офіційного рівня», але додає:» Ми не претендуємо на достовірність його заяв».</p>
      <p>Вона запитала у уряду, який рівень перевірки безпеки пройшов Каммінгс перед призначенням на Даунінг-стріт.</p>
      <p>«Я б припустила, що з огляду на рівень його посади і вплив, який вона дає йому на прийняття рішень, його мали піддати найвищому рівню перевірки і в результаті він міг вивчати цілком таємні розвідувальні матеріали та відвідувати наради з військових і охоронних операцій Британії за кордоном», – пише вона.</p>
      <p>В уряді заявили: «Ми не коментуємо дії приватних осіб щодо забезпечення безпеки».</p>
      <p>Копія листа була спрямована також раднику прем’єр-міністра з національної безпеки Марку Седвіллу і главам британської служби контррозвідки МІ-5 і британської зовнішньої розвідки МІ-6.</p>
      <p>Нагадаємо, <a href="https://glavcom.ua/world/observe/dzhonson-nazvav-absolyutno-ostanniy-termin-vihodu-britaniji-z-jes-636849.html">прем’єрміністр Великобританії Боріс Джонсон пообіцяв вивести країну зі складу ЄС до січня</a> і встановив новий «абсолютно останній» термін виходу країни з Євросоюзу.</p>
      <p>Як повідомлялося, <a href="https://glavcom.ua/world/observe/premjer-britaniji-dzhonson-vidmovivsya-vid-zhorstkogo-brexit-637276.html">прем’єрміністр Великої Британії Боріс Джонсон відмовився від ідеї впровадження «жорсткого» Brexit.</a></p>
      <blockquote>
        <b>Читайте також: <a href="https://glavcom.ua/columns/stanislavzhelikhovsky/brexit-gelovin-kudi-plive-spoluchene-korolivstvo-636231.html">Brexit-Геловін. Куди пливе Сполучене Королівство?</a></b>
      </blockquote>
      <related>
        <a href="https://glavcom.ua/world/observe/premjer-britaniji-dzhonson-vidmovivsya-vid-zhorstkogo-brexit-637276.html"/>
        <a href="https://glavcom.ua/news/kilka-tisyach-shotlandciv-viyshli-na-akciyu-za-nezalezhnist-vid-britaniji-637262.html"/>
        <a href="https://glavcom.ua/columns/stanislavzhelikhovsky/brexit-gelovin-kudi-plive-spoluchene-korolivstvo-636231.html"/>
      </related>
    </article>
  </body>
</html>