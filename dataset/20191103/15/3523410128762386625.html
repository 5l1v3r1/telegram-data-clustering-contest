<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637814/%D9%BE%DB%8C%D8%A7%D9%85-%D8%AA%D8%A8%D8%B1%DB%8C%DA%A9-%D9%88%D8%B2%DB%8C%D8%B1-%D8%A7%D8%B7%D9%84%D8%A7%D8%B9%D8%A7%D8%AA-%D8%A8%D9%87-%D9%85%D9%86%D8%A7%D8%B3%D8%A8%D8%AA-%DB%8C%D9%88%D9%85-%D8%A7%D9%84%D9%84%D9%87-%DB%B1%DB%B3-%D8%A2%D8%A8%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T15:13:00+00:00"/>
    <meta property="og:title" content="پیام تبریک وزیر اطلاعات به مناسبت یوم الله ۱۳ آبان"/>
    <meta property="og:description" content="وزیر اطلاعات روز ملی مبارزه با استکبار جهانی را تبریک گفت."/>
  </head>
  <body>
    <article>
      <h1>
        <a href="https://www.bultannews.com/fa/news/637814/%D9%BE%DB%8C%D8%A7%D9%85-%D8%AA%D8%A8%D8%B1%DB%8C%DA%A9-%D9%88%D8%B2%DB%8C%D8%B1-%D8%A7%D8%B7%D9%84%D8%A7%D8%B9%D8%A7%D8%AA-%D8%A8%D9%87-%D9%85%D9%86%D8%A7%D8%B3%D8%A8%D8%AA-%DB%8C%D9%88%D9%85-%D8%A7%D9%84%D9%84%D9%87-%DB%B1%DB%B3-%D8%A2%D8%A8%D8%A7%D9%86">پیام تبریک وزیر اطلاعات به مناسبت یوم الله ۱۳ آبان</a>
      </h1>
      <h2>وزیر اطلاعات روز ملی مبارزه با استکبار جهانی را تبریک گفت.</h2>
      <address><time datetime="2019-11-03T15:13:00+00:00">03 Nov 2019, 15:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حجت‌الاسلام <b>سید محمود علوی</b> وزیر اطلاعات در پیامی <b>یوم‌الله 13 آبان</b> روز ملی مبارزه با <b>استکبار جهانی</b> را تبریک گفت.</p>
      <p>متن پیام وزیر اطلاعات به‌شرح زیر است:</p>
      <p>13 آبان  "روز ملی مبارزه با استکبار جهانی"  تجلی اراده‌ی ملتی است که با تکیه بر ایمانی استوار، با گامی بلند و تاریخ‌ساز، تحقق اندیشه‌ی آرمانی و رهایی‌بخش استکبارستیزی حضرت امام خمینی (رضوان الله تعالی) را سرعت بخشید.</p>
      <p>13 آبان ابهت پوشالی سردمداران جهانخوار امریکا را به سُخره گرفت و دسیسه‌های آنان را نقش بر آب نمود و بار دیگر حلاوت پیروزی حق بر باطل را به کام خداجویان آزاد‌اندیش چشاند و آنچنان طبل رسوایی استکبار را به صدا در آورد که آن دشمن نگون بخت از سرِ استیصال، انفعال و سردرگمی متوسل به عملیات کور نظامی گردید و باذن الله شکست خفت‌بار متجاوزین در صحرای طبس واقعه‌ی هجمه‌ی ابابیل بر سپاه ابرهه را در اذهان زنده کرد.</p>
      <p>و اینک با درایت و تدبیر خردمندانه‌ی مقام معظم رهبری (مدظله العالی) ایران اسلامی مقتدرانه، هراس‌زدایی از شیطان بزرگ را به منصه‌ی ظهور رسانده و به رغم هیاهوهای تبلیغاتی حربه‌ی تحریم‌های اقتصادی غیر انسانی نیز با مقاومت و ایستادگی این ملت انقلابی و فهیم ، نخ‌نما گردیده است.</p>
      <p>اینجانب ضمن گرامی‌داشت سالروز تبعید حضرت امام راحل توسط رژیم سفاک پهلوی به کشور ترکیه، به روح پاک امام راحل (ره) و روان پاک شهدای دانش آموز درود می‌فرستم و یوم الله سیزدهم آبان را به محضر مبارک ولی امر مسلمین حضرت آیت الله العظمی خامنه‌ای (حفظه الله) و ملت بزرگ ایران تبریک می‌گویم.</p>
      <p>سید محمود علوی </p>
      <p>انتهای پیام/</p>
    </article>
  </body>
</html>