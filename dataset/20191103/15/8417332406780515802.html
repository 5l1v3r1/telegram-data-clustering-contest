<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/fotball/Ranheim-spilleren-har-startet-alt-de-siste-arene-Erstattes-av-debutant-i-skjebnekampen-282232b.html"/>
    <meta property="og:site_name" content="adressa.no"/>
    <meta property="article:published_time" content="2019-11-03T15:53:25+00:00"/>
    <meta property="og:title" content="Ranheim-spilleren har startet alt de siste årene. Erstattes av debutant i skjebnekampen"/>
    <meta property="og:description" content="Debutant Magnus Lenes må steppe inn mot Stabæk, etter at Even Barli onsdag pådro seg hjernerystelse mot Viking."/>
  </head>
  <body>
    <article>
      <h1>Ranheim-spilleren har startet alt de siste årene. Erstattes av debutant i skjebnekampen</h1>
      <address><time datetime="2019-11-03T15:53:25+00:00">03 Nov 2019, 15:53</time> by <a rel="author">Vegard Bjelland</a></address>
      <p>Debutant Magnus Lenes må steppe inn mot Stabæk, etter at Even Barli onsdag pådro seg hjernerystelse mot Viking.</p>
      <aside><a href="https://www.adressa.no/100Sport/fotball/javascript:void(0);">Del denne artikkelen på Facebook</a> <a href="https://www.adressa.no/100Sport/fotball/javascript:void(0);">Del denne artikkelen på Twitter</a> <a href="https://www.adressa.no/100Sport/fotball/javascript:void(0);">Del denne artikkelen på e-post</a></aside>
      <p><b>EXTRA ARENA:</b> Even Barli har vært det ubestridte førstevalget bakerst på banen hos Ranheim de siste årene. Hodeskaden han pådro seg mot Viking i midtuken hindrer ham søndag i kampen om tilværelsen.</p>
      <p>Den solide sisteskansen til Ranheim har stått samtlige seriekamper i år, i fjor, i 2017 og i 2016. Dermed er det en tålmodig Magnus Lenes som søndag får sin ilddåp i Eliteserien.</p>
      <p>23-åringen har stått tre cupkamper i år, pluss innhoppet i cupen mot Viking onsdag.</p>
      <p>Det er ikke bare bakerst på banen Svein Maalen må gjøre endringer. I kampen mot Viking måtte Daniel Kvande av etter å ha kjent en strekk bak i låret, en skade som setter også ham ut av Stabæk-kampen.</p>
      <p>Mads Reginiussen og Vegard Erlien ble også skadet, men er å finne i startoppstillingen.</p>
      <figure>
        <img src="https://vertical.snd.no/images/60a06581-4818-42e7-bcf7-e4ac267e941e?fit=crop&amp;q=80&amp;w=680"/>
        <figcaption>Magnus Lenes har null minutter på banen i Eliteserien.  Foto: Carina Johansen</figcaption>
      </figure>
      <h3>Vinn eller forsvinn-kamp</h3>
      <p>Ranheim befinner seg før søndagens oppgjør på jumboplass i Eliteserien. Men håpet er ikke ute, ettersom det kun er to poeng opp til trygg plass.</p>
      <p>Tapet mot Tromsø forrige helg svir nok ennå, og det er opp til Ranheim selv om de skal holde plassen. I de resterende fire kampene møter de Stabæk, Mjøndalen, Lillestrøm og Rosenborg.</p>
      <p>Stabæk lå helt i bunnen store deler av sesongen, men etter at tidligere RBK-trener Jan Jönsson kom inn og fikk rullet i gang maskineriet har klubben fra Bærum klatret og befinner seg på 10.-plass med 30 poeng.</p>
      <h3>Slik stiller Ranheim</h3>
      <p>Svein Maalen er tvunget til å gjøre flere endringer, men har klart å stable et slagkraftig lag på beina.</p>
      <p>Mushaga Bakenga henvises til benken og Michael Karlsen som viste seg fra sin beste side mot Odd for to uker siden får muligheten fra start.</p>
      <p><b>Slik starter Ranheim (4–3–3)</b>: Magnus Lenes - Øyvind Olsen Øveraas, Torbjørn Heggem, Ivar Furu, Aleksander Foosnæs - Olaus Skarsem, Magnus Blakstad, Mads Reginiussen - Øyvind Storflor, Michael Karlsen, Vegard Erlien</p>
      <p><b>Benken: </b>Mathias Bjerke Sellesbakk, Sander Saugestad, Mushaga Bakenga, Erlend Sørhøy, Eirik Valla Dønnem, Adria Mateo Lopes og Ola Solbakken.</p>
    </article>
  </body>
</html>