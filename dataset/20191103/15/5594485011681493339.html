<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/lyubopitno/dadokha-ludi-pari-za-kartina-visyala-godini-nared-v-kukhnya-zashchoto_news707072.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-03T15:09:00+00:00"/>
    <meta property="og:title" content="Дадоха луди пари за картина, висяла години наред в кухня, защото...."/>
    <meta property="og:description" content="Рядката творба на средновековния майстор от Флоренция Чимабуе до съвсем неотдавна се смяташе за безвъзвратно изгубена"/>
  </head>
  <body>
    <article>
      <h1>Дадоха луди пари за картина, висяла години наред в кухня, защото....</h1>
      <h2>Рядката творба на средновековния майстор от Флоренция Чимабуе до съвсем неотдавна се смяташе за безвъзвратно изгубена</h2>
      <address>
        <time datetime="2019-11-03T15:09:00+00:00">03 Nov 2019, 15:09</time>
      </address>
      <p>https://blitz.bg/lyubopitno/dadokha-ludi-pari-za-kartina-visyala-godini-nared-v-kukhnya-zashchoto_news707072.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572786704-46-1-360x248.jpg"/>
      </figure>
      <p>
        <b>Рядка картина на средновековния майстор от Флоренция Чимабуе, която до съвсем неотдавна се смяташе за безвъзвратно изгубена, бе продадена на търг в Санлис, недалеч от Париж, за впечатляващите 24 милиона евро.</b>
      </p>
      <p>Сумата е рекордна за средновековна картина, продадена на търг. Първоначалната оценка на творбата бе между 4 и 6 милиона евро. Но на наддаването, организирано от аукционна къща “Актеон”, цената є нарасна четворно.<br/><br/>Новият собственик на “Презреният Христос” е анонимен участник в търга, за когото се знае само, че е от района на Северна Франция, уточнява "<a href="https://trud.bg/24-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d1%88%d0%b5%d0%b4%d1%8c%d0%be%d0%b2%d1%8a%d1%80-%d0%b2%d0%b8%d1%81%d1%8f%d0%bb-%d0%b3%d0%be%d0%b4%d0%b8%d0%bd%d0%b8-%d0%bd%d0%b0%d1%80/">Труд</a>".</p>
      <p>“Когато на пазара се появи уникална и толкова рядка творба на художника Чимабуе, трябва да сте готови за изненади”, обяснява пред Ройтерс търговецът на произведения на изкуството Доминик льо Коент.</p>
      <figure>
        <img src="https://trud.bg/wp-content/uploads/2019/11/46_2.jpg"/>
        <figcaption>Друг от шедьоврите на Чимабуе – фреската “Мадоната на трона”, се намира в базиликата “Свети Франциск от Асизи” в град Асизи в Централна Италия.</figcaption>
      </figure>
      <p>Картините на Чимабуе са изключително редки, а “Презреният Христос” е първата негова творба, която се предлага на търг от десетилетия. Флорентинският творец е последният велик художник на византинизма в Италия, наричан там “маниера грека”. Изкуството по това време изобразява сцените относително плоски. Но Чимабуе е пионер в движението към натурализъм, като в неговите фигури има по-голяма реалистичност, верни пропорции и сенки.</p>
      <p>Не по-малко интересна е историята на “Презреният Христос”. Картината е рисувана върху пано или панел от топола. Смята се, че тя е част от полиптих (произведение от пет или повече подвижно съединени части с живописни или релефни сцени, които са свързани тематично и сюжетно), датиращ от 1280 г. Въпросният полиптих на Чимабуе включвал осем панела, изобразяващи страстите Христови.<br/><br/>Пет от паната са изгубени, а други две могат да се видят в Националната галерия в Лондон и в колекция в Ню Йорк. Следите на “Презреният Христос” се губеха до това лято, когато творбата бе открита на напълно неочаквано място.</p>
      <p>Оказа се, че картината се намирала в дома на възрастна французойка в Компиен, в района на Париж. Жената държала шедьовъра години наред в кухнята си, точно над готварската печка, без изобщо да има представа, че притежава толкова ценна творба.<br/><br/>Смятала, че е просто икона, без особена стойност. Случайно обаче картината била забелязана от търговец, който посъветвал собственичката є да поиска оценка от експерти. Тя била направена с инфрачервена светлина, за да се идентифицират евентуални сходства с други творби на Чимабуе. И така “Презреният Христос” на флорентинския майстор бил открит след дълги години в неизвестност.</p>
      <figure>
        <img src="https://trud.bg/wp-content/uploads/2019/11/46_100.jpg"/>
      </figure>
    </article>
  </body>
</html>