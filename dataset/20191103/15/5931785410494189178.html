<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/03/milojevic-citirao-vujosevica-nakon-poraza-od-buducnosti/"/>
    <meta property="og:site_name" content="Sportska centrala"/>
    <meta property="article:published_time" content="2019-11-03T15:46:20+00:00"/>
    <meta property="og:title" content="Milojević citirao Vujoševića nakon poraza od Budućnosti"/>
    <meta property="og:description" content="Budućnost je deklasirala Megu Bemax u meču petog kola ABA lige u Beogradu. Trener Mege Dejan Milojević istakao je da je ekipa do sada gubila od boljih timova, ali da je ova utakmica za zaborav. – Čestitam ekipi Budućnosti na pobedi. Osim prve četvrtine, sve ostalo je bilo za zaborav i završilo se ovako kako […]"/>
  </head>
  <body>
    <article>
      <h1>Milojević citirao Vujoševića nakon poraza od Budućnosti</h1>
      <address><time datetime="2019-11-03T15:46:20+00:00">03 Nov 2019, 15:46</time> by <a rel="author">Milos</a></address>
      <p>Budućnost je<a href="https://www.sportskacentrala.com/2019/11/03/buducnost-pregazila-megu/"> deklasirala Megu Bemax</a> u meču petog kola ABA lige u Beogradu.</p>
      <p>Trener Mege Dejan Milojević istakao je da je ekipa do sada gubila od boljih timova, ali da je ova utakmica za zaborav.</p>
      <p>– <b>Čestitam ekipi Budućnosti na pobedi. Osim prve četvrtine, sve ostalo je bilo za zaborav i završilo se ovako kako se završilo. Ako iz svega ovoga može da se izvuče nešto pozitivno, to je da mi nemamo pravi kiks. Izgubiti od Budućnosti, Cedevita Olimpije kod kuće, Crvene zvezde i FMP-a u gostima zaista se ne mogu tumačiti kao kiksevi, jer su to objektivno bolje ekipe od nas. Međutim, način na koji igramo je problematičan i zato moramo da se trgnemo i mečeve koji će nam odlčučivati borbu za opstanak odigramo mnogo bolje. Skor od četiri poraza i jedne pobede je loš, ali dobra stvar je što smo konkurenta u toj borbi za opstanak Zadar pobedili 24 poena razlike. Idemo dalje</b>, rekao je Milojević, a preneo klupski sajt.</p>
      <p>Nekadašnji reprezentativac naše zemlje smatra da je lek za izlazak iz rezultatske krize naporan rad, a citirao je i legendarnog stručnjaka Duška Vujoševića.</p>
      <p>– <b>Cerovina i Macura su odlučno uzimali šuteve i zato su pogađali. Svaki put kad se dvoumiš to je u najvećem broju slučajeva promašaj. Kada preskačeš dobre šuteve ništa dobro se ne dešava. Budućnost je imala dobar šuterski dan, ali mi smo se predali kad su poveli više od 10 poena razlike. Jedino rešenje za nas je da nastavimo dobro da treniramo. Duško Vujošević ima jednu izreku koja kaže: „Ekipe koje treniraju jako, ne predaju se tako lako“. To će biti naš recept. Istina je da mi ne treniramo slabo, ali ono što nedostaje je veće samopuzdanje prilikom tih šuteva. Ovo nisu igrači koji nemaju šut, samo je su izgubili samopuzdanje koje ćemo treningom morati da vratimo</b>, dodao je Dejan Milojević.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/03/buducnost-pregazila-megu/"/>
        <a href="https://www.sportskacentrala.com/2019/10/30/mega-spremila-iznenadjenje-za-navijace-iz-sremske-mitrovice/"/>
        <a href="https://www.sportskacentrala.com/2019/10/27/gavrilovic-najvaznija-je-pobeda-milojevic-nisam-nezadovoljan/"/>
        <a href="https://www.sportskacentrala.com/2019/10/26/zvezda-pred-megu-vraca-se-beron-krilni-centar-pod-znakom-pitanja/"/>
        <a href="https://www.sportskacentrala.com/2019/10/26/milojevic-zvezda-je-i-dalje-favorit-za-titulu/"/>
        <a href="https://www.sportskacentrala.com/2019/10/25/miljenovic-pojacao-megu-pred-zvezdu/"/>
        <a href="https://www.sportskacentrala.com/2019/10/18/srbija-hrvatska-2-0-fmp-i-dalje-maksimalan-prva-pobeda-mege/"/>
        <a href="https://www.sportskacentrala.com/2019/10/18/partizan-vratio-trifunovica-sa-pozajmice/"/>
        <a href="https://www.sportskacentrala.com/2019/10/17/vreme-je-za-prvu-pobedu-mege/"/>
      </related>
    </article>
  </body>
</html>