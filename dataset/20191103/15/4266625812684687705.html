<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/u_lvovi_umertvyly_kobylu_yaka_cherez_feyierverk_zlamala_sobi_obydvi_nogy_1682643"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T15:55:00+00:00"/>
    <meta property="og:title" content="У Львові умертвили кобилу, яка через феєрверк зламала собі обидві ноги"/>
    <meta property="og:description" content="Кобилу Фауну, яка 2 листопада, злякавшись салюту, вибігла на алею у центрі Львова і знесла лавку, де сиділа дівчинка, умертвили через те, що травми, які зазнала тварина, не лікують в Україні."/>
  </head>
  <body>
    <article>
      <h1>У Львові умертвили кобилу, яка через феєрверк зламала собі обидві ноги</h1>
      <address>
        <time datetime="2019-11-03T15:55:00+00:00">03 Nov 2019, 15:55</time>
      </address>
      <p>
        <b>Кобилу Фауну, яка 2 листопада, злякавшись салюту, вибігла на алею у центрі Львова і знесла лавку, де сиділа дівчинка, умертвили через те, що травми, які зазнала тварина, не лікують в Україні.</b>
      </p>
      <p>Про це у Facebook повідомляє <a href="https://www.facebook.com/karety.lviv.ua">Каретний двір.</a></p>
      <p>«Непоправною втратою для Каретного двору стала втрата улюблениці – кобили Фауни, яка народилася і виросла на Каретному дворі.Після трагедії одразу зв’язалися з ветеринарним лікарем – Олегом Лободенко, який багато років обслуговує коней каретного двору. За його вказівками до його приїзду Фауні надавалася необхідна перша допомога – їй вкололи знеболювальне і заспокійливе. Найважливішим було знерухомити тварину, не даючи кобилі встати, адже вона могла нашкодити собі ще більше. Після транспортування на Каретний двір кобилою займався ветеринар, який, на превеликий жаль, вимушений був ствердити, що отримані травми (осколкові перелами кількох кінцівок) ані в Україні, ані в країнах ближнього порубіжжя не лікуються. Якщо була б зламана одна кінцівка – можна було б продовжувати боротися за її життя і ми зробили би все для того, аби Фауна жила.Тому було прийняте надзвичайно складне рішення – аби не мучити тварину було проведено евтаназію. І тепер наша улюблениця на веселці», – йдеться у повідомленні.</p>
      <p>Зазначають, що, на жаль, винні у цій трагедії не те що не покарані, їх навіть не знайшли. Просять тих, хто став свідками трагедії, допомогти у розшуку винуватців, які використовували піротехнічні засоби. Адже у Львові діє ухвала № 23 від 17.12.2015 року «Про заборону використання та реалізації феєрверків, салютів і піротехнічних виробів на території м. Львова».</p>
      <p><a href="https://zik.ua/news/2019/11/03/u_lvovi_nalyakani_koni_poranyly_15richnu_divchynu_1682477">Нагадаємо,</a> у центрі Львова коні в кареті налякалися від гучного звуку салюту та завдали травми 15-річній школярці та чоловіку.</p>
      <related>
        <h4>читайте також</h4>
        <a href="https://zik.ua/news/2019/07/04/skilky_kotivbezhatkiv_u_lvovi_miskrada_provela_pershyy_u_sviti_1601421"/>
        <a href="https://zik.ua/news/2019/06/03/u_zaliznychnomu_rayoni_lvova_vyyavyly_tilo_mertvogo_losya_1585835"/>
        <a href="https://zik.ua/news/2019/05/27/u_lvovi_mozhna_bude_bezkoshtovno_provaktsynuvaty_tvaryn_vid_skazu_adresy_1580867"/>
        <a href="https://zik.ua/news/2019/05/14/u_lvovi_zaklykayut_negayno_vaktsynuvaty_tvaryn_u_zvyazku_iz_vypadkom_skazu_u_1571315"/>
      </related>
    </article>
  </body>
</html>