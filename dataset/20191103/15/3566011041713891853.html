<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544567.html/%D8%AA%D8%AE%D8%B1%DB%8C%D8%A8-%DA%86%D9%86%D8%AF-%D8%AE%D8%A7%D9%86%D9%87-%D9%88-%D9%BE%D9%84-%D8%AF%D8%B1-%D8%A7%D8%AB%D8%B1-%D9%88%D9%82%D9%88%D8%B9-%D8%B3%DB%8C%D9%84-%D8%AF%D8%B1-%DA%AF%D9%84%D9%88%DA%AF%D8%A7%D9%87--%D8%A2%D8%A8--%D8%A8%D8%B1%D9%82-%D9%88-%DA%AF%D8%A7%D8%B2-%D8%B1%D9%88%D8%B3%D8%AA%D8%A7%D9%87%D8%A7%DB%8C-%D8%B3%DB%8C%D9%84-%D8%B2%D8%AF%D9%87-%D9%88%D8%B5%D9%84-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T15:43:00+00:00"/>
    <meta property="og:title" content="تخریب چند خانه و پل در اثر وقوع سیل در گلوگاه/ آب، برق و گاز روستاهای سیل‌زده وصل است"/>
    <meta property="og:description" content="مدیرکل مدیریت بحران استانداری مازندران با بیان اینکه بیشترین خسارت‌های وارده سیل متوجه شهرستان گلوگاه بوده است گفت: تا این لحظه، تلفات جانی اعلام نشده فقط در یک مورد، مفقودی یک پیرزن اهل روستای لمراسک در اثر ریزش خانه‌اش در اثر وقوع سیل اعلام شده که تاکنون که هلال احمر در حال جستجو است."/>
  </head>
  <body>
    <article>
      <h1>تخریب چند خانه و پل در اثر وقوع سیل در گلوگاه/ آب، برق و گاز روستاهای سیل‌زده وصل است</h1>
      <h2>مدیرکل مدیریت بحران استانداری مازندران اعلام کرد؛</h2>
      <address>
        <time datetime="2019-11-03T15:43:00+00:00">03 Nov 2019, 15:43</time>
      </address>
      <p>مدیرکل مدیریت بحران استانداری مازندران با بیان اینکه بیشترین خسارت‌های وارده سیل متوجه شهرستان گلوگاه بوده است گفت: تا این لحظه، تلفات جانی اعلام نشده فقط در یک مورد، مفقودی یک پیرزن اهل روستای لمراسک در اثر ریزش خانه‌اش در اثر وقوع سیل اعلام شده که تاکنون که هلال احمر در حال جستجو است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی‌اصغر احمدی در گفت‌وگو با خبرنگار <a href="http://www.bloghnews.com/">بلاغ </a>در خصوص آخرین خسارت‌های به بار آمده در پی بارش‌های 24 ساعته گذشته در استان اظهار کرد: بیشترین خسارت‌های وارده متوجه شهرستان گلوگاه و به ویژه روستاهای لمراسک، ولمازو، تیرتاش و تیله‌نو بوده است.<br/><br/>وی افزود: در این مناطق، وقوع سیل به تاسیسات زیربنایی آسیب زد و ضمن آبگرفتگی معابر عمومی، چندین خانه نیز تخریب شد.<br/><br/>مدیرکل مدیریت بحران استانداری مازندران خاطرنشان کرد: البته سیل به اراضی باغی و زراعی این منطقه نیز خسارت‌هایی را وارد کرد.<br/><br/>این مسئول متذکر شد: حجم بارندگی به میزانی بوده که به ابنیه، پل‌ها و راه‌های دسترسی نیز آسیب وارد کرده است.<br/><br/>احمدی در خصوص میزان برآورد اولیه خسارات وارد آمده پاسخ داد: در حال حاضر، نمایندگان بنیاد مسکن و جهاد کشاورزی در حال ارزیابی خسارات وارده هستند و متعاقبا اطلاع رسانی خواهد شد.<br/><br/>وی در خصوص تلفات جانی عنوان کرد: تا این لحظه، تلفات جانی اعلام نشده فقط در یک مورد، مفقودی یک پیرزن اهل روستای لمراسک در اثر ریزش خانه‌اش در اثر وقوع سیل اعلام شده که تاکنون که هلال احمر در حال جستجو است، خبری از وی به دست نیامده است.<br/><br/>مدیرکل مدیریت بحران استانداری مازندران در خصوص علت اصلی وقوع سیلاب در این مناطق پاسخ داد: در حال حاضر که در حال بازدید از مناطق سیل‌زده هستیم، چندین مورد انحراف رودخانه‌ها را شاهد هستیم که سیلاب را به سمت این مناطق هدایت کرده که البته استقرار این مناطق در دامنه کوه و احداث پل‌ها و آبراه‌ها در این امر دخیل بوده است.<br/><br/>احمدی در پایان تصریح کرد: آب، برق و گاز در هیچکدام  از مناطق سیل‌زده قطع نشده است و تنها در روستای ولمازو به دلیل گل آلودگی آب، اعلام شده است تا اطلاع ثانوی از آب استفاده نکنند.<br/><br/>به گفته وی، بارش‌های اخیر جز در گلوگاه در سایر شهرستان‌های استان خسارتی به بار نیاورده و تماما در حد آبگرفتگی بوده است.<br/><br/>انتهای پیام/</p>
    </article>
  </body>
</html>