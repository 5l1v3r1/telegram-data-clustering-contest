<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_23/conte-consigli-sesso-rapporti-brevi-restate-sotto-ddf1f174-0dc1-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Conte e i consigli sul sesso: «Rapporti brevi. E restate sotto»"/>
    <meta property="og:description" content="In una intervista a L’Equipe, Antonio Conte spiega come gestire i rapporti sessuali in periodo di gare: «Fate il minor sforzo possibile». E fa discutere"/>
  </head>
  <body>
    <article>
      <h1>Conte e i consigli sul sesso: «Rapporti brevi. E restate sotto»</h1>
      <h2>In una intervista a L’Equipe, l’allenatore spiega come gestire i rapporti sessuali in periodo di gare: «Fate il minor sforzo possibile». E fa discutere</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Alessandro Bocci</a></address>
      <p>In fondo è una questione di posizioni. In campo e anche fuori. L’ intervista di <b>Conte </b>all’ Équipe fa discutere. Dice Antonio ai francesi, parlando della vita sessuale dei suoi giocatori: «In periodo di competizioni <b>il rapporto non deve durare a lungo</b>, bisogna fare il minor sforzo possibile, quindi è <b>meglio rimanere sotto </b>la partner». <br/><br/>C’è chi la considera una battuta, magari fuori luogo. La verità è che <b>Conte vuole controllare tutto</b>: la tattica in campo, l’ alimentazione a tavola, la vita dei suoi atleti nel tempo libero. I dettagli fanno la differenza, tanto da spingere l’ allenatore lungo un confine pericoloso anche se scherzoso: «Consiglio di farlo con la propria moglie così non si è costretti a una prestazione eccezionale...». <br/><br/>Sui social è cresciuto in fretta il partito degli indignati. Altri la prendono con un sorriso. Conte pensa al suo lavoro come a una battaglia «e quando vai a combattere non c’ è nessuna ragione per ridere o essere contento. Sono molto concentrato sul fatto che alla fine solo uno possa restare in piedi». Basta guardare la sua faccia stravolta quando a rimanere in piedi non è la sua squadra. <br/><br/>Conte è un integralista, nato alla scuola della Juve, in cui vincere è l’ unica cosa che conta. «È il mio modo di essere e mi porterà a chiudere presto la mia carriera». L’ora dell’ allenamento viene annunciata sul gruppo whatsapp sempre all’ ultimo momento e la dedizione deve essere totale da quando un giocatore apre gli occhi la mattina sino alla sera. <br/><br/><b>Ognuno ha i suoi metodi. Quelli di Conte sono questi</b>. Anche quando scherza. I risultati parlano per lui. Sulle posizioni consigliate in amore la squadra, ne siamo certi, la prenderà sul ridere. A Appiano Gentile si fa fatica ma l’ atmosfera è serena. Il sistema Conte è coinvolgente anche se totalizzante. <br/><br/>Un suo ex giocatore, che vuole rimanere anonimo, un po’ di tempo fa ha confessato: <b>«Antonio è il migliore del mondo ma non puoi resistergli più di due o tre stagioni». </b>Anche lui pensa la stessa cosa: «Volevo allenare un grande club entro tre o quattro anni, altrimenti avrei smesso. Mi chiedo se sia giusto passare così tanto tempo senza la mia famiglia». Si definisce uno spirito libero e non un «leccaculo». Ora ha in testa un’ idea meravigliosa: riportare lo scudetto all’ Inter dopo dieci anni. E per riuscirci è pronto a tutto, anche ai consigli sessuali.</p>
      <slideshow>
        <figure>
          <img src="https://images2.corriereobjects.it/methode_image/2018/02/19/Sport/Foto%20Sport/14.0.17459682.JPG"/>
        </figure>
        <figure>
          <img src="https://images2.corriereobjects.it/methode_image/Video/2018/02/17/Sport/Foto%20Sport%20-%20Trattate/gattuso_cutrone_656_ori_crop_MASTER__0x0.jpg"/>
        </figure>
        <figure>
          <img src="https://images2.corriereobjects.it/methode_image/2018/02/19/Sport/Foto%20Sport/meazza.jpg"/>
        </figure>
        <figcaption>I consigli di Conte e quelli di Gattuso, e le abitudini sessuali dei calciatori</figcaption>
      </slideshow>
    </article>
  </body>
</html>