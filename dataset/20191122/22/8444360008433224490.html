<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/ependyseis-eksygxronismou-kai-nea-katastimata-apo-ta-souper-market-galaksias-4/2920639/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T22:13:03+00:00"/>
    <meta property="og:title" content="Επενδύσεις εκσυγχρονισμού και νέα καταστήματα από τα σούπερ μάρκετ Γαλαξίας"/>
    <meta property="og:description" content="Εννέα ακόμη σούπερ μάρκετ Γαλαξίας κι ένα mini mall, περιλαμβάνει το επενδυτικό πλάνο της εταιρείας Πέντε ΑΕ, στην ομπρέλα της οποίας βρίσκονται 160 καταστήματα σε όλη την Ελλάδα."/>
  </head>
  <body>
    <article>
      <h1>Επενδύσεις εκσυγχρονισμού και νέα καταστήματα από τα σούπερ μάρκετ Γαλαξίας</h1>
      <h2>Εννέα ακόμη σούπερ μάρκετ Γαλαξίας κι ένα mini mall, περιλαμβάνει το επενδυτικό πλάνο της εταιρείας Πέντε ΑΕ, στην ομπρέλα της οποίας βρίσκονται 160 καταστήματα σε όλη την Ελλάδα.</h2>
      <address><time datetime="2019-11-22T22:13:03+00:00">22 Nov 2019, 22:13</time> by <a rel="author">Μαίρη Ι. Παπακωνσταντίνου</a></address>
      <p>Νωρίτερα μέσα στην ημέρα, και με αφορμή το λανσάρισμα μίας κάρτας πιστότητας, που θα κυκλοφορήσει από τα σούπερ μάρκετ Γαλαξίας τον ερχόμενο Δεκέμβριο, ο διευθύνων σύμβουλος τη Πέντε ΑΕ Παναγιώτης Πουρσανίδης, ανακοίνωσε σε εκπροσώπους του Τύπου, ότι, στόχος αποτελεί, το 2021 να ολοκληρωθεί η επένδυση των 32 εκατ. ευρώ, για την ανέγερση του mini mall, που θα διαθέτει 12.000 τ.μ κτιριακές εγκαταστάσεις και θα αναπτυχθεί σε έκταση 40 στρεμμάτων, ενώ στους χώρους του θα φιλοξενούνται περίπου 40 καταστήματα. Αν και ο ίδιος, απέφυγε να προσδιορίσει την τοποθεσία, ωστόσο πληροφορίες αναφέρουν, ότι το εν λόγω mini mall θα βρίσκεται στη Σαλαμίνα. Όπως διευκρίνισε ο Π. Πουρσανίδης, η εταιρεία ελπίζει ότι τα εγκαίνια του νέου mall, χρονικά θα συμπέσουν με την επέτειο 50 χρόνων της εταιρείας, το καλοκαίρι του 2021. Σε αυτό το πλαίσιο, άμεσα, αναμένεται να ξεκινήσουν οι κατασκευαστικές εργασίες, καθώς ο αρχιτεκτονικός σχεδιασμός, έχει ήδη, ολοκληρωθεί.</p>
      <p>Για την ανάπτυξη των υπόλοιπων εννέα καταστημάτων, ο ίδιος ανέφερε, ότι το καθένα απ’ αυτά αποτελεί μία επένδυση που κυμαίνεται από 1,5 έως 2 εκατ. ευρώ. Οι εκτάσεις που θα αναπτυχθούν τα νέα καταστήματα, έχουν ήδη αποκτηθεί, ενώ το πρώτο από τα εννέα σούπερ μάρκετ Γαλαξίας, θα εγκαινιαστεί στις 13 Δεκεμβρίου στα Μέγαρα και το αμέσως επόμενο στο Μεγάλο Πεύκο, κοντά στις ημέρες του ερχόμενου Πάσχα. Σχέδια επίσης, υπάρχουν και για τη δημιουργία κεντρικών αποθηκών, εντός της Αττικής, που θα εξυπηρετούν το δίκτυο των καταστημάτων της εταιρείας. Αυτή τη στιγμή η διοίκηση εξετάζει 4 συγκεκριμένες προτάσεις για χώρους που πληρούν τις προδιαγραφές για την κάλυψη των αναγκών της εταιρείας. Αξιοσημείωτο είναι ότι, η ανάπτυξη της εταιρείας βασίζεται σε ίδια κεφάλαια.</p>
      <p>Όσον αφορά την νέα μεγάλη επένδυση για την έκδοση της κάρτας πιστότητας «Η δική μου κάρτα BONUS», η εταιρεία επένδυσε περί τα 200 χιλ. ευρώ. Η νέα κάρτα που θα κυκλοφορήσει τον ερχόμενο Δεκέμβριο, θα βασίζεται σε ένα πρόγραμμα συγκέντρωσης πόντων, όπου ως επιβράβευση για τους καταναλωτές θα παρέχονται ειδικές προσφορές με την ονομασία «Bravo Bonus» και «Εxtra Bonus». Όπως ειπώθηκε σχετικά, αποτελεί, μία νέα στρατηγική, από την οποία η εταιρεία φιλοδοξεί να προσελκύσει νεότερα ηλικιακά άτομα, καθώς το προφίλ ενός μέσου καταναλωτή της εταιρείας περιλαμβάνει ηλικίες άνω των 35 ετών. Επιπλέον, τον Φεβρουάριο του 2020 η εταιρεία θα είναι έτοιμη να παρουσιάσει το πρώτο AI Loyalty πρόγραμμα στην Ελλάδα, που θα προσφέρει προσωποποιημένες προσφορές με βάση τις επιθυμίες και τις συνήθειες των καταναλωτών.</p>
      <p>Ο Γαλαξίας, αποτελεί ένα αμιγώς ελληνικό σούπερ μάρκετ που ξεκίνησε το ταξίδι του το 1971, όταν πέντε φίλοι, εργαζόμενοι ως υπάλληλοι σε διάφορους χώρους, αποφάσισαν να βάλουν τις οικονομίες τους και να ξεκινήσουν μια οικονομική δραστηριότητα στο χώρο των καταναλωτικών αγαθών και να ιδρύσουν το πρώτο κατάστημα. Η εταιρεία ονομάστηκε Πέντε Ε.Π.Ε. από τους πέντε αρχικούς μετόχους και διαχειριστή τον Βασίλειο Χειμωνίδη. Οι πέντε αρχικοί μέτoχοι τα πρώτα χρόνια εργάστηκαν εντατικά και αμισθί, ενώ κατά τη διάρκεια της ανάπτυξής της, η εταιρεία πρωτοστάτησε για τα ελληνικά δεδομένα, κάνοντας μετόχους τους υπαλλήλους της.</p>
    </article>
  </body>
</html>