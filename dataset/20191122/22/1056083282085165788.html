<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100288/%D8%A7%D8%B9%D9%84%D8%A7%D9%85-%D8%B9%D9%84%D9%84-%D9%85%D8%B3%D9%85%D9%88%D9%85%DB%8C%D8%AA-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%B9%D9%84%D9%85-%D9%88-%D8%B5%D9%86%D8%B9%D8%AA-%D8%AF%D8%B1-%D9%87%D9%81%D8%AA%D9%87-%D8%AC%D8%A7%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-22T22:38:00+00:00"/>
    <meta property="og:title" content="اعلام علل مسمومیت‌ دانشجویان علم و صنعت در هفته جاری"/>
    <meta property="og:description" content="رئیس دانشگاه علم و صنعت از اعلام نتایج نهایی دلایل مسمومیت‌های اخیر دانشجویان این دانشگاه از سوی دانشگاه علوم پزشکی شهید بهشتی در هفته جاری خبر داد و گفت: پیمانکار جدید دانشگاه علم و صنعت تا دو هفته آینده فعالیت خود را در حوزه تغذیه دانشجوی آغاز می‌کند."/>
  </head>
  <body>
    <article>
      <h6 class="kicker">رئیس دانشگاه به ایسنا خبر داد</h6>
      <h1>اعلام علل مسمومیت‌ دانشجویان علم و صنعت در هفته جاری</h1>
      <address><time datetime="2019-11-22T22:38:00+00:00">22 Nov 2019, 22:38</time> by <a rel="author">طاهره مرادی</a></address>
      <p>رئیس دانشگاه علم و صنعت از اعلام نتایج نهایی دلایل مسمومیت‌های اخیر دانشجویان این دانشگاه از سوی دانشگاه علوم پزشکی شهید بهشتی در هفته جاری خبر داد و گفت: پیمانکار جدید دانشگاه علم و صنعت تا دو هفته آینده فعالیت خود را در حوزه تغذیه دانشجوی آغاز می‌کند.</p>
      <p><b>دکتر جبارعلی ذاکری درگفت‌وگو با ایسنا،</b> ضمن تشریح آخرین وضعیت پیگیری مسومیت‌های اخیر دانشجویان علم و صنعت اظهار کرد: در محیط علمی و دانشگاهی هر اظهارنظری در خصوص موضوعات مختلف صورت بگیرد باید مستند به گزارش های علمی باشد و در خصوص مشکلات اخیری که در حوزه تغذیه دانشجویان ایجاد شد، گزارشی از مراکز بهداشتی و همچنین دانشگاه علوم پزشکی شهید بهشتی که مسئول بررسی گزارش‌ها است به دانشگاه ارائه نشده و قرار است گزارش نهایی این بررسی‌ها هفته جاری به دانشگاه علم و صنعت ارائه شود و اطلاع رسانی در این خصوص بعد از ارائه این گزارش از سوی دانشگاه علوم پزشکی انجام خواهد شد.</p>
      <p>وی در ادامه تصریح کرد: آمار و ارقامی که به عنوان دانشجویان مسموم در موضوع اخیر دانشگاه علم و صنعت اعلام شد تنها در صورتی متقن بوده و تایید خواهد شد که دانشگاه علوم پزشکی شهید بهشتی آن را بیان نماید.بنابراین همانطور که عنوان شد باید منتظر نتایج این گزارش تا پایان هفته جاری بود. دانشگاه در صورت اعلام نتایج از طرف مراجع ذی‌صلاح در این زمینه اطلاع رسانی خواهد کرد.</p>
      <p>رئیس دانشگاه علم و صنعت با تاکید بر این که قرارداد پیمانکار تغذیه این دانشگاه به اتمام رسیده بود، خاطر نشان کرد: بعد از مسمومیت دانشجویان، مناقصه جدیدی برگزار کردیم تا بتوانیم پیمانکار جدید دانشگاه را انتخاب کنیم. مرحله اول این مناقصه چهارشنبه هفته گذشته برگزار شد که پس از بررسی سوابق پیمانکاران متقاضی برای تهیه غذای دانشجویی، امیدواریم پیمانکار جدید تا دو هفته آینده کار خود را شروع کند.</p>
      <p>دکتر ذاکری خاطر نشان کرد: براساس مقررات موجود، کمیته فنی بررسی صلاحیت‌های پیمانکاران متاقضی در دانشگاه تشکیل خواهد شد و نتیجه ارزیابی به متقاضیان اعلام خواهد شد و دانشگاه از بین افراد واجد شرایط پیمانکارانی که قیمت متناسبی را تقاضا کرده باشند انتخاب می‌کند. در حال حاضر پیمانکار سابق طبق مفاد قرارداد تا انتخاب پیمانکار جدید موظف به ارائه خدمات در حوزه تغذیه دانشجویان است.</p>
      <p>وی از تشدید نظارت بر فعالیت پیمانکار تهیه غذای دانشجویی دانشگاه علم و صنعت خبر داد و گفت: مراکز بهداشت ما در دانشگاه با در اختیار داشتن کارشناسان متعدد نظارت‌های مستمر بر تهیه، توزیع و پخش مواد غذایی در دانشگاه انجام می‌دهند. همانطور که در گذشته نیز عنوان شد تعداد دانشجویان متقاضی غذای دانشجویی امسال افزایش پیدا کرده و با توجه به افزایش متقاضیان خوابگاه، دانشگاه هم تهمیدات بیشتری به منظور نظارت بر غذای دانشجویی به کار گرفته است.</p>
      <p>رئیس دانشگاه علم و صنعت با تاکید بر این که این دانشگاه به آشپزخانه صنعتی مرکزی مجهز است، گفت: توزیع غذای دانشجویان علم و صنعت اعم از خوابگاه‌ها، واحدها، پردیس‌ها از طریق آشپزخانه مرکزی صورت می‌گیرد ضمن این که دانشجویان و نمایندگان آنها یعنی شورای صنفی در زمینه نظارت بر غذای دانشجویی نقش ایفا می‌کند.</p>
      <p>وی با تاکید بر این که تمامی دانشجویانی که اخیرا دچار مشکلات ناشی از مسمومیت شده بودند در وضعیت عادی و طبیعی به سر می‌برند، گفت: معاونت دانشجویی دانشگاه همان موقع اعلام کرد هر کدام از دانشجویانی که بر اثر این حادثه هزینه درمانی پرداخت کرده‌اند اسناد آن هزینه‌ها را به منظور دریافت وجه پرداختی به دانشگاه ارائه دهند که خوشبختانه تمامی این موضوعات همان موقع رفع و پرداخت ها انجام شد.</p>
      <p>
        <b>به گزارش ایسنا، اواخر مهرماه جاری و طی چندین نوبت تعدادی از دانشجویان و همچنین ساکنان یکی از خوابگاه‌های پسرانه دانشگاه علم و صنعت دچار مسمومیت شدند که با حضور عوامل اورژانس در محل دانشگاه و خوابگاه، به مراکز درمانی منتقل شدند.</b>
      </p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98072619587/%D8%AF%D8%B1%D8%AE%D9%88%D8%A7%D8%B3%D8%AA-%D8%A8%D8%B1%DA%A9%D9%86%D8%A7%D8%B1%DB%8C-%D9%BE%DB%8C%D9%85%D8%A7%D9%86%DA%A9%D8%A7%D8%B1-%D8%B3%D9%84%D9%81-%D8%AF%D8%A7%D9%86%D8%B4%DA%AF%D8%A7%D9%87-%D9%87%D9%81%D8%AA-%D9%85%D8%A7%D9%87-%D9%85%D8%AF%DB%8C%D8%B1-%D8%A7%D9%85%D9%88%D8%B1-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86"/>
        <a href="https://www.isna.ir/news/98072920761/%D8%A7%D9%86%D8%AA%D8%AE%D8%A7%D8%A8-%D9%BE%DB%8C%D9%85%D8%A7%D9%86%DA%A9%D8%A7%D8%B1-%D8%AC%D8%AF%DB%8C%D8%AF-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%85-%D9%88-%D8%B5%D9%86%D8%B9%D8%AA-%D8%AA%D8%A7-%DB%B1%DB%B0-%D8%B1%D9%88%D8%B2-%D8%A2%DB%8C%D9%86%D8%AF%D9%87"/>
        <a href="https://www.isna.ir/news/98072820759/%D8%AE%D9%84%D8%B9-%DB%8C%D8%AF-%D9%BE%DB%8C%D9%85%D8%A7%D9%86%DA%A9%D8%A7%D8%B1-%D8%AA%D8%BA%D8%B0%DB%8C%D9%87-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%85-%D9%88-%D8%B5%D9%86%D8%B9%D8%AA"/>
        <a href="https://www.isna.ir/news/98072418794/%D8%A7%D9%88%D9%84%D8%AA%DB%8C%D9%85%D8%A7%D8%AA%D9%88%D9%85-%D8%B4%D9%88%D8%B1%D8%A7%DB%8C-%D8%B5%D9%86%D9%81%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%85-%D9%88-%D8%B5%D9%86%D8%B9%D8%AA-%D8%A8%D9%87-%D9%85%D8%B3%D8%A6%D9%88%D9%84%D8%A7%D9%86-%D8%B9%D8%B0%D8%B1%D8%AE%D9%88%D8%A7%D9%87%DB%8C"/>
        <a href="https://www.isna.ir/news/98072418777/%D8%AA%D8%B1%D8%AE%DB%8C%D8%B5-%D8%AA%D9%86%D9%87%D8%A7-%D8%AF%D8%A7%D9%86%D8%B4%D8%AC%D9%88%DB%8C-%D9%85%D8%B3%D9%85%D9%88%D9%85-%D8%A8%D8%B3%D8%AA%D8%B1%DB%8C-%D8%AF%D8%B1-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%AA%D8%A7-%D9%81%D8%B1%D8%AF%D8%A7"/>
        <a href="https://www.isna.ir/news/98072820091/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D9%85%D8%B3%D9%85%D9%88%D9%85-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%85-%D9%88-%D8%B5%D9%86%D8%B9%D8%AA-%D8%B9%D9%84%D8%AA-%D8%AF%D9%82%DB%8C%D9%82-%D8%A7%DB%8C%D9%86-%D8%A7%D8%AA%D9%81%D8%A7%D9%82"/>
        <a href="https://www.isna.ir/news/98072418495/%D9%85%D8%B3%D9%85%D9%88%D9%85%DB%8C%D8%AA-%D8%A8%DB%8C%D8%B4-%D8%A7%D8%B2-%DB%B2%DB%B0%DB%B0-%D8%AF%D8%A7%D9%86%D8%B4%D8%AC%D9%88%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%85-%D9%88-%D8%B5%D9%86%D8%B9%D8%AA"/>
        <a href="https://www.isna.ir/news/98072418765/%D9%85%D8%B3%D9%85%D9%88%D9%85%DB%8C%D8%AA-70-%D8%AF%D8%A7%D9%86%D8%B4%D8%AC%D9%88-%D8%AF%D8%B1-%D8%AE%D9%88%D8%A7%D8%A8%DA%AF%D8%A7%D9%87-%D9%BE%D8%B3%D8%B1%D8%A7%D9%86%D9%87-%D8%B9%D9%84%D9%85-%D9%88-%D8%B5%D9%86%D8%B9%D8%AA"/>
      </related>
    </article>
  </body>
</html>