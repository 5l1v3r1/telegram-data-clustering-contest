<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_23/professore-leghista-minaccia-studenti-idioti-se-manifestate-le-sardine-non-avrete-mai-6-56431276-0dda-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Il prof pro-Salvini: «Manifestate con le sardine? Idioti, non avrete mai 6». Sospeso dal ministro"/>
    <meta property="og:description" content="Il docente di italiano e latino e le frasi choc su Facebook contro i suoi ragazzi: «Sarò in piazza a controllare: se vi becco renderò la vostra vita un inferno»"/>
  </head>
  <body>
    <article>
      <h1>Il prof pro-Salvini: «Manifestate con le sardine? Idioti, non avrete mai 6». Sospeso dal ministro</h1>
      <h2>Il docente di italiano e latino e le frasi choc su Facebook contro i suoi ragazzi: «Sarò in piazza a controllare: se vi becco renderò la vostra vita un inferno». Interviene il ministero: «Immediata sospensione». Poi le scuse pubbliche</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Claudio Bozza</a></address>
      <p>«Cari studenti, se becco qualcuno di voi alla manifestazione delle “sardine”, da martedì cambiate aria: nelle mie materie renderò la vostra vita un inferno». E poi: «Vedrete il 6 con il binocolo e passerete la prossima estate sui libri». E come se non fosse abbastanza, il colpo finale: «Di idioti in classe non ne voglio». Sono le frasi choc che Giancarlo Talamini, 54 anni, insegnante di storia e geografia in un liceo di Fiorenzuola, ha rivolto agli studenti della sua scuola. Frasi offensive, con tante di minacce nemmeno tanto velate, che il docente ha affidato a Facebook, scatenando un putiferio.</p>
      <p><b>Da qualche ora il profilo social dell’insegnante non è più visibile.</b> Il profilo del prof è politicamente assai esplicito: «Liberiamo l’Emilia-Romagna», è la scritta che campeggia, ad evidenziare la sua fede per il partito di Matteo Salvini. Il professore ha pubblicato il suo post choc commentando la convocazione social delle «sardine» nella sua città, Fiorenzuola, fissata per domenica 24 novembre in piazzale Taverna.</p>
      <p><b>Sul caso interviene anche il ministero dell’Istruzione:</b> «Violenza verbale, intolleranza, minacce non possono e non debbono appartenere a chi svolge la professione docente. Va contro ogni etica dell’insegnamento», dice la sottosegretaria Lucia Azzolina. E il ministro Fioramonti, su Facebook: «Ho attivato gli uffici del Miur per verificare i fatti e procedere con provvedimento immediato alla sospensione. La scuola è inclusiva e, per definizione, deve educare al pensiero critico e indipendente. Anche il corpo docente, nell'esercitare la sua importantissima funzione, deve attenersi a questi principi». <br/><br/>Anche <b>Salvini </b>aveva preso le distanze dalle frasi del professore: «I professori facciano i professori e gli studenti facciano gli studenti, vadano dove vogliono. Ho avuto professori quasi sempre di sinistra e me li sono tenuti, ma ognuno è libero di andare a fare quello che vuole». «La democrazia è un concetto molto meno scontato di quanto si pensi in Italia» la reazione di <b>Mattia Santori</b>, ideatore bolognese delle sardine.</p>
      <p>In tarda serata arrivano poi <b>le scuse pubbliche</b>: «Mi scuso pubblicamente con tutti gli studenti, genitori, colleghi e dirigenti - spiega il prof - Non era certo nelle mie intenzioni mettere in difficoltà attraverso il mio scritto. Chi mi ha conosciuto sa che non sarei mai e poi mai in grado di compiere azioni del genere». Ma ormai era tardi. Anche perché, sul suo profilo, prima che svanisse, si leggevano frasi come: «A me la retorica nazionalista e fascistoide di Salvini, Meloni e anche di CasaPound piacciono. Ho due motoseghe, un cane, una falce, due accette: credo bastino per darvele sulle vostre teste vuote».</p>
    </article>
  </body>
</html>