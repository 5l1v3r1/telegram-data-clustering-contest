<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549254.html/%D8%AA%D8%AF%D8%A7%D9%88%D9%85-%D8%B4%D8%B1%D8%A7%DB%8C%D8%B7-%D9%86%D8%A7%D8%B3%D8%A7%D9%84%D9%85-%D9%87%D9%88%D8%A7%DB%8C-%D9%BE%D8%A7%DB%8C%D8%AA%D8%AE%D8%AA-%D8%AA%D8%A7-%D8%B1%D9%88%D8%B2-%D8%B3%D9%87-%D8%B4%D9%86%D8%A8%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T22:51:00+00:00"/>
    <meta property="og:title" content="تداوم شرایط ناسالم هوای پایتخت تا روز سه‌شنبه"/>
    <meta property="og:description" content="شرایط ناسالم هوای پایتخت که از روز پنجشنبه آغاز شده است تا روز سه شنبه ادامه دارد."/>
  </head>
  <body>
    <article>
      <h1>تداوم شرایط ناسالم هوای پایتخت تا روز سه‌شنبه</h1>
      <address>
        <time datetime="2019-11-22T22:51:00+00:00">22 Nov 2019, 22:51</time>
      </address>
      <p>شرایط ناسالم هوای پایتخت که از روز پنجشنبه آغاز شده است تا روز سه شنبه ادامه دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ شرایط ناسالم هوای پایتخت که از روز گذشته (پنجشنبه) آغاز شده است بر اساس پیش بینی اداره کل هواشناسی استان تهران تا روز سه شنبه (۵ آذر) ادامه دارد.</p>
      <p>علت این پایداری شرایط ناسالم هوا مخصوصا برای گروه‌های حساس (بیماران قلبی و تنفسی، سالمندان، کودکان و زنان باردار) استمرار پایداری نسبی و عدم وزش باد مناسب جهت تهویه طبیعی هوا ذکر شده است.</p>
      <p>کیفیت هوای پایتخت در روزهای پنجشنبه (دیروز) و جمعه (امروز) با قرار گرفتن بر روی شاخص ۱۱۹ و ۱۱۱ در شرایط ناسالم برای گروه‌های حساس (بیماران قلبی، سالمندان، کودکان و زنان باردار) بود.</p>
      <p>شاخص کیفیت هوا (Air Quality Index = AQI) معیاری برای تعیین روزانه کیفیت هوا و میزان ارتباط آن با سطوح سلامتی افراد است که به ترتیب از صفر تا ۵۰ در شرایط پاک (سبز)، ۵۱ تا ۱۰۰ در شرایط سالم (زرد و حدمجاز استاندارد یا حد سلامت)، ۱۰۱ تا ۱۵۰ در شرایط ناسالم برای گروه حساس (نارنجی)، ۱۵۱ تا ۲۰۰ در شرایط ناسالم برای همه (قرمز)، ۲۰۱ تا ۳۰۰ در شرایط بسیار ناسالم (بنفش) و ۳۰۱ تا ۵۰۰ در شرایط خطرناک (ارغوانی) تعیین شده است.</p>
      <p>در اطلاعیه اداره کل هواشناسی استان تهران کاهش کیفیت هوا و افزایش غلظت آلاینده‌های جوی در بخش‌های صنعتی و پرجمعیت مخاطره مناطق پرتردد تهران، ورامین، شهرری و اسلامشهر ذکر شده است.</p>
      <p>در این اطلاعیه از شهروندان خواسته شده است که از هر گونه فعالیت منجر به افزایش آلودگی هوا خودداری کرده و کودکان، افراد مسن و بیماران قلبی و تنفسی نیز در معابر تردد غیر ضروری نکنند.</p>
      <p>این اطلاعیه از شهروندان خواسته است که از انجام فعالیت طولانی و سنگین خارج از منزل خودداری کنند.</p>
      <p> </p>
      <p>انتهای پیام/</p>
    </article>
  </body>
</html>