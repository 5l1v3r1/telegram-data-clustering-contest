<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_23/i-terrapiattisti-milano-l-odio-la-scienza-non-teme-ridicolo-3638f2ee-0e38-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="I terrapiattisti a Milano: l’odio per la scienza non teme il ridicolo"/>
    <meta property="og:description" content="Domenica a Milano si terrà un convegno di terrapiattisti. Non c’è mai stata epoca nella quale la vita quotidiana delle persone sia stata così dipendente dalla scienza: e allora perché si riaccendono teorie così infondate?"/>
  </head>
  <body>
    <article>
      <h1>I terrapiattisti a Milano: l’odio per la scienza non teme il ridicolo</h1>
      <h2>Domenica a Milano si terrà un convegno di terrapiattisti. Non c’è mai stata epoca nella quale la vita quotidiana delle persone sia stata così dipendente dalla scienza: e allora perché si riaccendono teorie così infondate?</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Guido Tonelli</a></address>
      <p>Un convegno dei terrapiattisti a Milano. E un ingresso, domenica a partire dalle 9, rigorosamente a pagamento. Il biglietto di 25 euro consentirà di ascoltare quattro relatori che parleranno, tra l’altro, di «distanza tra Sole e Terra pari a 5.000 chilometri» (in realtà sono 149.600.000) e dei «50 anni di inganni» riguardo la <a href="https://www.corriere.it/tecnologia/cards/sbarco-luna-teoria-complotto-ancora-viva-50-anni-dopo-prove/sbarco-luna-teoria-complotto-ruolo-web_principale.shtml">conquista della Luna</a>. <br/><br/>Il gruppo di persone che si radunerà domenica a <b>Milano</b> per ascoltare relazioni dal titolo: «Il Sole dista dalla Terra 5000 km» (leggi <a href="https://www.corriere.it/tecnologia/cards/terra-piatta-documentario-netflix-che-racconta-teorie-terrapiattisti/terra-piatta_principale.shtml">qui </a>le convinzioni dei terrapiattisti) sono gli ultimi rappresentanti di un punto di vista che ha avuto illustri predecessori. Fin dall’antichità il dibattito sulla forma della Terra è stato molto acceso. Sul tema si sono accapigliati anche i primi filosofi, i presocratici della <b>Scuola di Mileto</b>. <b>Talete</b>, il maestro per antonomasia, era un convinto terrapiattista. Ma anche il suo discepolo <b>Anassimandro</b>, che pure intuì per primo che la Terra galleggia nello spazio, le attribuiva una forma strana, una sorta di tozzo cilindro. <br/><br/>Fu <b>Pitagora</b>, secondo la tradizione, il primo a parlare di <b>Terra sferica</b>, anche se occorrerà arrivare al periodo ellenistico, con <b>Eratostene di Cirene</b>, <a href="https://www.corriere.it/reportages/sette/2019/illuminazioni-carlo-rovelli/">per avere la prima misura sperimentale della circonferenza della grande palla</a>. <br/><br/>Da allora sono passati più di 2000 anni e si sono accumulate <b>prove innumerevoli della sfericità della Terra</b>: dalle notazioni dei grandi esploratori, alle misurazioni astronomiche, fino alle osservazioni dirette, che, col pianeta sorvegliato da migliaia di satelliti, sono ormai attività di routine. <br/><br/>Perché allora ci sono ancora persone che mantengono uno scetticismo così radicale verso risultati scientifici confermati da migliaia di osservazioni? C’è di sicuro una <b>componente goliardica</b> in questi gruppi di buontemponi che ricercano il clamore con la speranza di ricavarne un’effimera notorietà. <br/><br/>A ben vedere, però, queste teorie bislacche fanno leva su meccanismi elementari di <b>diffidenza e di paura</b>, che possono contagiare strati più ampi della popolazione e manifestarsi in forme meno folcloristiche. <br/><br/>Non c’è mai stata epoca nella quale la vita quotidiana delle persone sia stata così dipendente dalla scienza. Proprio per questo <b>la diffidenza verso il sapere scientifico si riaccende</b>. Ne sono una riprova la voglia cieca di credere ai fenomeni più assurdi: la presenza fra noi di extraterrestri, la fine del mondo prevista dal calendario Maya, le apparizioni periodiche della Madonna in un paesino dei Balcani e così via. È un pezzo di società nel quale scatta l’istinto di rivincita contro un sapere scientifico di cui si percepisce la potenza ma che non si capisce; ed ecco che <a href="https://www.corriere.it/tecnologia/18_maggio_03/risolto-rebus-terra-piatta-funziona-come-pac-man-43ba7a70-4ecf-11e8-aead-38ee720fad91.shtml">non si teme il ridicolo pur di sognare di scoprire verità inconfessabili</a>, di un lato oscuro della scienza che ne incrini alla radice l’autorevolezza e che faccia crollare l’intera costruzione.</p>
    </article>
  </body>
</html>