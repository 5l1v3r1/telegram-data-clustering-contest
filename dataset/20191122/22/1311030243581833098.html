<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625816/%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%A8%E0%A6%A4%E0%A7%81%E0%A6%A8-%E0%A6%A8%E0%A7%87%E0%A6%A4%E0%A6%BE-%E0%A6%A8%E0%A6%BF%E0%A6%B0%E0%A7%8D%E0%A6%AC%E0%A6%BE%E0%A6%9A%E0%A6%A8%E0%A7%87%E0%A6%B0-%E0%A6%A6%E0%A6%BF%E0%A6%A8-%E0%A6%86%E0%A6%9C"/>
    <meta property="og:site_name" content="প্রথম আলো"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="যুবলীগের নতুন নেতা নির্বাচনের দিন আজ"/>
    <meta property="og:description" content="আওয়ামী লীগের সহযোগী সংগঠন যুবলীগের সপ্তম কংগ্রেস আজ শনিবার। এর মাধ্যমে সংগঠনটির নতুন নেতৃত্ব নির্বাচন করা হবে। রাজধানীর সোহরাওয়ার্দী উদ্যানে সকালের উদ্বোধনী অনুষ্ঠানে আওয়ামী লীগের সভাপতি ও প্রধানমন্ত্রী শেখ হাসিনা উপস্থিত থাকবেন। বিকেলে ইঞ্জিনিয়ার্স ইনস্টিটিউশনে দ্বিতীয় অধিবেশনে নতুন নেতা নির্বাচন করা হবে। আওয়ামী লীগ ও যুবলীগের সূত্র বলছে, এবার সভাপতি পদে একেবারে নতুন মুখ আসতে পারে। এ ক্ষেত্রে..."/>
  </head>
  <body>
    <article>
      <h1>যুবলীগের নতুন নেতা নির্বাচনের দিন আজ</h1>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">নিজস্ব প্রতিবেদক, ঢাকা</a></address>
      <p>আওয়ামী লীগের সহযোগী সংগঠন যুবলীগের সপ্তম কংগ্রেস আজ শনিবার। এর মাধ্যমে সংগঠনটির নতুন নেতৃত্ব নির্বাচন করা হবে। রাজধানীর সোহরাওয়ার্দী উদ্যানে সকালের উদ্বোধনী অনুষ্ঠানে আওয়ামী লীগের সভাপতি ও প্রধানমন্ত্রী শেখ হাসিনা উপস্থিত থাকবেন। বিকেলে ইঞ্জিনিয়ার্স ইনস্টিটিউশনে দ্বিতীয় অধিবেশনে নতুন নেতা নির্বাচন করা হবে।</p>
      <p>আওয়ামী লীগ ও যুবলীগের সূত্র বলছে, এবার সভাপতি পদে একেবারে নতুন মুখ আসতে পারে। এ ক্ষেত্রে যুবলীগের প্রতিষ্ঠাতা চেয়ারম্যান শেখ ফজলুল হক মনির বড় ছেলে শেখ ফজলে শামস পরশের নাম সবচেয়ে বেশি আলোচনায়। তিনি সরসারি রাজনীতিতে ছিলেন না। বিদেশে পড়াশোনা করেছেন। এখন একটি বেসরকারি বিশ্ববিদ্যালয়ে শিক্ষকতা করেন। সাধারণ সম্পাদক হিসেবে বর্তমান কমিটির সভাপতিমণ্ডলী ও সম্পাদকমণ্ডলীর কয়েকজন সদস্যের নাম আলোচনায় আছে। এই দুটি পদই ঘোষণা করা হতে পারে।</p>
      <p>যুবলীগের সর্বশেষ জাতীয় কংগ্রেস অনুষ্ঠিত হয়েছিল ২০১২ সালে। সাম্প্রতিক সময়ে চলা শুদ্ধি অভিযানে সবচেয়ে বেশি আলোচনায় এসেছে যুবলীগের নাম। গত ১৮ সেপ্টেম্বর ক্যাসিনোর বিরুদ্ধে অভিযানের শুরুতে গ্রেপ্তার হন ঢাকা মহানগর দক্ষিণ যুবলীগের সাংগঠনিক সম্পাদক খালেদ মাহমুদ ভূঁইয়া। এরপর একই কমিটির সভাপতি ইসমাইল হোসেন চৌধুরী (সম্রাট) ও সহসভাপতি এনামুল হক (আরমান) গ্রেপ্তার হন। এরপর যুবলীগের চেয়ারম্যান ওমর ফারুক চৌধুরীকে সংগঠন থেকে অব্যাহতি দেওয়া হয়।</p>
      <p>এই পরিস্থিতিতে যুবলীগে ৫৫ বছরের বয়সসীমা বেঁধে দেওয়া হয়। এর ফলে বর্তমান কমিটির বেশির ভাগ নেতা বয়সের বাঁধায় আটকা পড়েছেন।</p>
    </article>
  </body>
</html>