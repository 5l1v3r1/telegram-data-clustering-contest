<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_23/doping-russia-sempre-piu-vicina-all-esclusione-tokyo-2020-a2c6cafe-0de7-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Doping, la Russia sempre più vicina all’esclusione da Tokyo 2020"/>
    <meta property="og:description" content="La Commissione indipendente ha reso noto un rapporto di «non conformità» rispetto ai comportamenti dell’Antidoping russa"/>
  </head>
  <body>
    <article>
      <h1>Doping, la Russia sempre più vicina all’esclusione da Tokyo 2020</h1>
      <h2>L’Agenzia Mondiale Antidoping ha confermato di aver ricevuto dalla Commissione Indipendente un rapporto di «non conformità» rispetto ai comportamenti dell’Agenzia nazionale antidoping di Mosca</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Marco Bonarrigo</a></address>
      <p>La Russia ha un piede fuori dai Giochi Olimpici di Tokyo 2020. Nella tarda serata di venerdì l’Agenzia Mondiale Antidoping ha infatti — rompendo la tradizionale riservatezza — confermato di aver ricevuto dalla Commissione Indipendente da lei designata un rapporto di «non conformità» rispetto ai comportamenti dell’Agenzia nazionale antidoping Rusada (che avrebbe per l’ennesima volta cercato di occultare le manipolazioni del laboratorio di Mosca) che chiede all’Agenzia di prendere «serissimi provvedimenti» nei confronti dello sport russo.</p>
      <p><b>Quasi contemporaneamente il World Atletic Council </b>della Federazione internazionale di atletica leggera (Iaaf) ha non solo sospeso il processo di re accreditamento della federazione russa di atletica ma anche deciso di iniziare un procedimento per espellerla dal consesso mondiale, in virtù dei «recenti tentativi di alti funzionari federali di impedire l’accertamento della verità». Il riferimento è al presidente di RusAf, Dmitry Shlyakhtin, sospeso dall’Integrity Unit per violazione delle regole antidoping: il presidente è accusato di aver complottato - assieme ad altri alti funzionari - per aver cancellato le tracce della positività dell’atleta Danil Lysenko, argento nel salto in alto ai Mondiali del 2017. La Wada esaminerà nei dettagli il rapporto della Commissione il prossimo 9 dicembre: la presenza dell’atletica leggera ai Giochi di Tokio 2020 pare quasi impossibile, quella di tutti gli altri sport è pericolosamente in bilico.</p>
    </article>
  </body>
</html>