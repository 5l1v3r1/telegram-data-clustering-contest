<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/dominik-hasek-chicago-nhl-navrat-hokej_1911222212_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T22:12:00+00:00"/>
    <meta property="og:title" content="‚Určitá nedůvěra k Evropanům tu byla.‘ Hašek se vrátil do Chicaga, kde začal svou zámořskou kariéru"/>
    <meta property="og:description" content="Bývalý slavný brankář vyrazil na hokej a také třeba na tamní basketbal. A nebyla to jeho jediná zastávka na cestě po Spojených státech."/>
  </head>
  <body>
    <article>
      <h1>‚Určitá nedůvěra k Evropanům tu byla.‘ Hašek se vrátil do Chicaga, kde začal svou zámořskou kariéru</h1>
      <address><time datetime="2019-11-22T22:12:00+00:00">22 Nov 2019, 22:12</time> by <a rel="author">Pavel Petr</a></address>
      <p>
        <b>Bývalý hokejový brankář Dominik Hašek se vrátil do Chicaga. Tam, kde kdysi zahájil svou zámořskou část úspěšné kariéry. Vyrazil na hokej a také třeba na tamní basketbal. A nebyla to jeho jediná zastávka na cestě po Spojených státech.</b>
      </p>
      <p>„Nejdřív jsem byl v Buffalu podpořit svůj hokejový program a pak jsem se stavil v Síni slávy v Torontu, kde byli vítáni další hráči, především Vašek Nedomanský, to jsem si nemohl nechat ujít,“ popsal Radiožurnálu první část své zámořské cesty Dominik Hašek. Užil si ovšem i jako divák zápasy NHL.</p>
      <figure>
        <audio src="https://www.irozhlas.cz/sites/default/files/audios/c98c551b78a1282bdf1a559c2b0f2cf8.mp3"/>
        <figcaption>Dominik Hašek se vrátil do Chicaga, kde kdysi začala jeho pouť v NHL. Více v příspěvku Pavla Petra</figcaption>
      </figure>
      <p>„Pak jsem zajel do Detroitu podívat se na nový stadion. Detroit sice prohrál, ale ten stadion je neskutečný. Teď bude asi nejlepší v NHL. A když už jsem byl kousek od Chicaga, tak jsem se podíval i tam, kde jsem začínal. A také za synem,“ řekl Hašek.</p>
      <p>Ani Chicagu však štěstí nepřinesl, Tampě podlehlo 2:4. Populárnímu Dominátorovi to ale náladu nezkazilo. Naopak, v útrobách dnešního United Centra mohl zavzpomínat na start své zámořské kariéry.</p>
      <p>„To bylo samozřejmě ještě na úplně jiném stadionu. Na starém Chicagu stadium byla neskutečná atmosféra,“ popsal bývalý gólman.</p>
      <h3>Těžké začátky</h3>
      <p>Jenže prosadit se v nejlepší hokejové soutěži světa nebylo pro pozdějšího olympijského vítěze z Nagana vůbec jednoduché.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/hokej-nhl-dominik-kubalik-david-kampf-chicago-blackhawks-statistiky-goly_1911221033_mim"/>
      </related>
      <p>„Určitá nedůvěra k Evropanům tu byla, k brankářům možná i trochu větší. Neuměl jsem vůbec anglicky, takže jsem jako nováček měl i štěstí, že když mě trenéři kritizovali, tak jsem tomu nerozuměl. Takže jsem dělal pořád to, čemu jsem věřil. A také jsem měl výborné spoluhráče. Pomohl mi především Chris Chelios, se kterým jsem se po letech setkal i v Detroitu,“ popsal dvojnásobný vítěz Stanley Cupu své začátky v NHL.</p>
      <p>Společně s Františkem Kučerou byli vlastně prvními ryze českými hokejovými vyslanci v Chicagu. „Také strávil určitý čas na farmě, i když o dost méně než já. Měl jsem to těžké, protože už tu byli někteří brankáři podepsaní, třeba vynikající Ed Belfour. Až ve druhém roce jsem se zabydlel v týmu jako druhý brankář a to vedlo k výměně do Buffala,“ připomněl svůj přesun, kterým naplno odstartovala jeho hvězdná kariéra.</p>
      <p>Socha před arénou ale připomíná ještě jednu hokejovou legendu z dob Československa. Ani na ní se nezapomíná.</p>
      <p>„Úplně první československý hráč, který tady hrál, byl Stan Mikita. Má tady obrovské jméno, jeho dres mají vyvěšený u stropu. Jako malý kluk odešel s rodiči ze Slovenska do Chicaga a jeho jméno je známé v celé NHL,“ neopomněl zmínit Dominik Hašek při jedné ze zastávek své letošní zámořské mise.</p>
      <related>
        <h4>Související články</h4>
        <a href="https://www.irozhlas.cz/sport/hokej/nhl-hokej-david-pastrnak-goly-sezona-boston-bruins-tabulka-strelcu_1911220655_mim"/>
        <a href="https://www.irozhlas.cz/sport/hokej/ledni-hokej-nhl-new-york-rangers-washington-capitals-filip-chytil-michal-kempny_1911210701_and"/>
        <a href="https://www.irozhlas.cz/sport/hokej/chicago-carolina-hokej-nhl-petr-mrazek-martin-necas_1911201820_mov"/>
        <a href="https://www.irozhlas.cz/sport/hokej/nhl-hokej_1909200840_mov"/>
        <a href="https://www.irozhlas.cz/sport/hokej/nhl-hokejova-sin-slavy-vaclav-nedomansky-projev-dominik-hasek_1911191841_mim"/>
      </related>
    </article>
  </body>
</html>