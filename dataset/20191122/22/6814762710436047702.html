<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/St5zp/elektronicke-cigarety-budou-mozna-az-od-21-let-oznamil-trump"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T22:29:00+00:00"/>
    <meta property="og:title" content="Elektronické cigarety budou možná až od 21 let, oznámil Trump"/>
    <meta property="og:description" content="Spojené státy uvažují o zvýšení minimálního věku pro nákup elektronických cigaret na 21 let. Prohlásil to podle agentury Reuters americký prezident Donald Trump, který v pátek v Bílém domě jednal i o případech úmrtí a poškození plic dávaných do souvislosti s elektronickými cigaretami. Středisko pro kontrolu a prevenci nemocí (CDC) v současné době eviduje 47 takových úmrtí a 2290 případů poškození plic."/>
  </head>
  <body>
    <article>
      <h6 class="kicker">Nebezpečné e-cigarety</h6>
      <h1>Elektronické cigarety budou možná až od 21 let, oznámil Trump</h1>
      <address><time datetime="2019-11-22T22:29:00+00:00">22 Nov 2019, 22:29</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Spojené státy uvažují o zvýšení minimálního věku pro nákup elektronických cigaret na 21 let. Prohlásil to podle agentury Reuters americký prezident Donald Trump, který v pátek v Bílém domě jednal i o případech úmrtí a poškození plic dávaných do souvislosti s elektronickými cigaretami. Středisko pro kontrolu a prevenci nemocí (CDC) v současné době eviduje 47 takových úmrtí a 2290 případů poškození plic.</b>
      </p>
      <p>Příčina závažných poškození plic stále není objasněna, CDC ale jako problematickou látku identifikovala acetát vitaminu E. To je syntetická forma vitaminu E, který patří k nejdůležitějším antioxidantům v těle. Acetát vitaminu E, známý také jako alfa-tokoferyl acetát, se běžně používá v prostředcích na ochranu proti slunečnímu záření nebo péči o pokožku. Zmíněná látka se do kuřáckých směsí přidává jako aditivum, především kvůli zahuštění produktů obsahujících kanabinoid THC.</p>
      <p>CDC proto doporučuje nepoužívat pro elektronické cigarety produkty s obsahem THC, obzvláště pak ty neoficiálního původu, mimo jiné od internetových překupníků.</p>
      <p>Trump v pátek uvedl, že o případech úmrtí po použití kontaminovaných produktů toho již hodně přečetl. Na dotaz, zda zvažuje nějaký další krok, jak elektronické kouření regulovat, odpověděl, že vláda chce chránit děti.</p>
      <p>V současné době je možné elektronické cigarety i příslušné kuřácké směsi zakoupit podle federálního nařízení od 18 let. Problematické jsou ale internetové obchody, které často nežádají doklad o věku, takže si přípravky mohou zakoupit i děti. Kritici také upozorňují, že nabízené příchutě jsou velkým lákadlem, které k elektronickému kouření přivádí nové zájemce.</p>
      <p>V září Trumpova administrativa naznačila, že chystá zákaz většiny příchutí, od tohoto záměru ale ustoupila. Trump v pátek řekl, že poučením pro USA z dob alkoholové prohibice je fakt, že zákaz jen vedl k černému trhu. Zástupce výrobce elektronických cigaret NJOY podle Reuters poznamenal, že zákaz příchutí by vedl ke ztrátě 100 000 pracovních míst.</p>
      <p>V případě tradičních cigaret v USA platí federální zákaz prodeje do 18 let. Řada amerických států ale dostupnost zpřísnila a pro nákup vyžaduje nejméně dosažení 21 let. Některé státy, ale i obchodní řetězce takto regulují i elektronické cigarety. Příkladem je společnost Walmart, která ve svých obchodech minimální věk na jakékoli kuřácké produkty stanovila na 21 let.</p>
      <related>
        <a href="https://echo24.cz/a/S6RZ8/umrti-davanych-do-souvislosti-s-e-cigaretami-v-usa-dosahl-uz-40"/>
      </related>
    </article>
  </body>
</html>