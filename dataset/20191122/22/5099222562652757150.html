<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23508615-barbat-amenintat-cutit-trecatorii-centrul-capitalei.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T22:54:00+00:00"/>
    <meta property="og:title" content="Un bărbat a amenințat cu un cuțit trecătorii, în centrul Capitalei"/>
    <meta property="og:description" content="Un bărbat înarmat cu un cuțit a atacat mai multe persoane în Capitală, acesta fiind, în final, imobilizat de polițiști și dezarmat. Potrivit sindicatului EUROPOL, bărbatul este"/>
  </head>
  <body>
    <article>
      <h1>Un bărbat a amenințat cu un cuțit trecătorii, în centrul Capitalei</h1>
      <address><time datetime="2019-11-22T22:54:00+00:00">22 Nov 2019, 22:54</time> by <a rel="author">I.B.</a></address>
      <p>Un bărbat înarmat cu un cuțit a atacat mai multe persoane în Capitală, acesta fiind, în final, imobilizat de polițiști și dezarmat. Potrivit sindicatului EUROPOL, bărbatul este cunoscut cu probleme psihice, potrivit Mediafax.</p>
      <p>„Un bărbat înarmat cu un cuțit ce avea lama de peste 30 de cm a atacat mai multe persoane intr-o zona aglomerată a Bucureștiului. La auzul strigatelor de disperare, doi polițiști rutieri aflați în zona au intervenit promt, l-au pus la pământ și l-au dezarmat. Se pare ca persoana este cunoscută cu afecțiuni psihice”, transmit reprezentanții Sindicatului EUROPOL pe Facebook.</p>
      <p>Din cifrele neoficiale, în România există peste 700.000 de persoane cu afecțiuni psihice care nu urmeaza un tratament, mai arată sursa citată.</p>
      <p>„În zona Unirii, un bărbat a amenințat trecătorii din zonă cu un cuțit. La strigătele cetățenilor, 2 polițiti au intervenit. (...) Nu a reușit să rănească pe nimeni. Când a văzut că polițiștii rutieri vin spre el, inainte să-l imobilizeze, a s-a mutilat, s-a tăiat în dreptul mâinilor”, a declarat reprezentantul EUROPOL, Cosmin Andreica, la Digi24.</p>
      <p>Potrivit Brigăzii Rutiere, incidentul s-a petrecut vineri, la ora 19:00, iar bărbatul s-a rănit când încerca să ascundă cuțitul de polițiști.</p>
      <p>„Politiștii au procedat de îndată la imobilizarea acestuia, solicitându-se totodata prezenta unei ambulanțe în vederea acordării de îngrijiri medicale. Bărbatul a fost consultat la fața locului de către echipa medicală, nefiind necesară acordarea de îngrijiri medicale ori transportul la spital pentru investigații suplimentare.</p>
      <p>Bărbatul a fost sancționat de politiștii Brigăzii Rutiere cu amenda în cuantum de 1.300 lei pentru refuz de legitimare și tulburarea ordinii și liniștii publice”, transmite Brigada Rutieră.</p>
    </article>
  </body>
</html>