<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260318/volivia-i-metavatiki-kyvernisi-katigorei-ton-morales-gia-stasi-kai-tromokratia"/>
    <meta property="og:site_name" content="LiFO"/>
    <meta property="article:published_time" content="2019-11-22T22:36:00+00:00"/>
    <meta property="og:title" content="Βολιβία: Η μεταβατική κυβέρνηση κατηγορεί τον Μοράλες για «στάση και τρομοκρατία»"/>
    <meta property="og:description" content="Για «στάση και τρομοκρατία» κατηγόρησε τον Έβο Μοράλες η μεταβατική κυβέρνηση της Βολιβίας"/>
  </head>
  <body>
    <article>
      <h1>Βολιβία: Η μεταβατική κυβέρνηση κατηγορεί τον Μοράλες για «στάση και τρομοκρατία»</h1>
      <h2>Για «στάση και τρομοκρατία» κατηγόρησε τον Έβο Μοράλες η μεταβατική κυβέρνηση της Βολιβίας</h2>
      <address><time datetime="2019-11-22T22:36:00+00:00">22 Nov 2019, 22:36</time> by <a rel="author">NEWSROOM</a></address>
      <p>
        <b>Η μεταβατική <a href="https://www.lifo.gr/tags/%CE%9A%CF%85%CE%B2%CE%AD%CF%81%CE%BD%CE%B7%CF%83%CE%B7">κυβέρνηση</a> της <a href="https://www.lifo.gr/tags/%CE%92%CE%BF%CE%BB%CE%B9%CE%B2%CE%AF%CE%B1">Βολιβίας</a> κατηγόρησε σήμερα τον πρώην πρόεδρο της χώρας <a href="https://www.lifo.gr/tags/%CE%88%CE%B2%CE%BF+%CE%9C%CE%BF%CF%81%CE%AC%CE%BB%CE%B5%CF%82">Έβο Μοράλες</a>, ο οποίος έχει αυτοεξοριστεί στο Μεξικό, για «στάση και τρομοκρατία».</b>
      </p>
      <p>Συγκεκριμένα του προσάπτει αυτές τις κατηγορίες επειδή υποκίνησε τους υποστηρικτές του να στήσουν οδοφράγματα γύρω από τη Λα Πας, αποκλείοντας την πρωτεύουσα, σε ένα ηχητικό μήνυμα που δόθηκε στη δημοσιότητα από τις αρχές. «Ζητούμε (να του επιβληθεί) η μέγιστη ποινή για στάση και τρομοκρατία», είπε ο υπουργός Εσωτερικών Αρτούρο Μουρίγιο μιλώντας στους δημοσιογράφους, κατά την έξοδό του από το γραφείο του εισαγγελέα όπου υπέβαλε μήνυση. Το πρωί της Τετάρτης το υπουργείο Εσωτερικών είχε μεταδώσει μπροστά σε δημοσιογράφους μια ηχογραφημένη τηλεφωνική συνομιλία, υποστηρίζοντας ότι ακουγόταν ο Μοράλες να μιλάει σε έναν από τους ηγέτες του κινήματος κατά της μεταβατικής κυβέρνησης. «Μην αφήσετε κανένα τρόφιμο στις πόλεις, θα τις μπλοκάρουμε και θα τις περικυκλώσουμε όλες», λέει η φωνή την οποία ο Μουρίγιο αποδίδει στον πρώην πρόεδρο.</p>
      <p>Η προτροπή αυτή συνιστά «έγκλημα κατά της ανθρωπότητας», σύμφωνα με τον υπουργό. «Εντός των επόμενων ωρών θα προσφύγουμε στους διεθνείς θεσμούς», προειδοποίησε. Στα καταστήματα και τα εστιατόρια της Λα Πας παρουσιάζονται ελλείψεις σε τρόφιμα, επειδή έχουν αποκλειστεί οι δρόμοι που οδηγούν στις αγροτικές περιοχές, στην κεντρική και ανατολική Βολιβία.</p>
      <p>Ο Μοράλες παραιτήθηκε στις 10 Νοεμβρίου, αφού τον εγκατέλειψε ο στρατός. Στη συνέχεια ζήτησε και έλαβε πολιτικό άσυλο στο Μεξικό. Μετά την παραίτησή του, οι υποστηρικτές του διαδηλώνουν καθημερινά στους δρόμους της Λα Πας και σε ορισμένες επαρχιακές πόλεις.</p>
      <p>
        <i>Με πληροφορίες από ΑΠΕ-ΜΠΕ/AFP</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/260105/volivia-i-tzanine-anies-proteine-nomosxedio-gia-tin-prokiryksi-eklogon"/>
      </related>
    </article>
  </body>
</html>