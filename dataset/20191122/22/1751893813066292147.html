<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_23/sogno-natale-ecco-cosa-c-sapere-villaggio-babbo-natale-milano-6c286cd2-0e0a-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Il sogno del Natale, ecco cosa c’è da sapere sul villaggio di Babbo Natale di Milano"/>
    <meta property="og:description" content="Si parte venerdì 29 novembre: come comprare i biglietti, quanto costano e come raggiungerlo"/>
  </head>
  <body>
    <article>
      <h1>Il sogno del Natale, ecco cosa c’è da sapere sul villaggio di Babbo Natale di Milano</h1>
      <h2>Si parte venerdì 29 novembre: come comprare i biglietti, quanto costano e come raggiungerlo</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Redazione Online</a></address>
      <p>Ci siamo. In barba all’ormai superata tradizione, che fisserebbe all’8 dicembre l’inizio dei preparativi per il Natale, si prepara ad aprire i battenti <a href="https://milano.corriere.it/foto-gallery/cronaca/19_novembre_13/milano-villaggio-natale-piu-grande-d-italia-ecco-come-sara-902f93be-05f7-11ea-a1df-d75c93ec44da.shtml"><b>Il sogno del Natale</b></a>, il villaggio di Babbo Natale allestito a Milano. Nonché il più grande d’Italia. C’è da aspettarsi grande curiosità e partecipazione, soprattutto nei primi giorni: ecco, quindi, una guida per orientarsi e per prepararsi a questa esplosione di luci e colori in 30 mila metri quadrati.</p>
      <p><b>Quando?</b> Il sogno del Natale si potrà visitare dal 29 novembre al 6 gennaio.<br/><b>Dove?</b> All’Ippodromo Snai San Siro di Milano (ingresso da via Diomede, di fonte a Piazzale Lotto, raggiungibile con la linea 1 e 5 della metropolitana. Chi arriva in auto deve seguire la direzione San Siro e può fare riferimento a <a href="https://www.ilsognodelnatale.it/faq">questi parcheggi</a>). <br/><b>Quanto costa?</b> Il biglietto giornaliero dal lunedì al venerdì costa 13 euro, 10 per gli 1-12enni e gli over 65. Sabato e domenica e dal 31 dicembre al 6 gennaio 16 euro, ridotto 13 (che vale solo per i bambini e non per gli over 65). I bimbi da 0 a 12 mesi entrano gratis. Si può anche comprare un biglietto per saltare la coda nel weekend (23 euro gli adulti e 18 euro gli under 12) o scegliere quello che permette di saltare la coda tutti i giorni (28 euro gli adulti e 23 euro gli under 12). <br/><b>Quali sono gli orari?</b> Dal lunedì al giovedì 14-21. Venerdì, sabato e prefestivi: 10-23. Domenica e festivi: 10-21. 24 dicembre: 10-18. 25 dicembre: 16-22. 26 dicembre: 10-21. <br/><b>Dove si comprano i biglietti?</b> Si possono comprare direttamente lì, ma conviene farlo online <a href="https://www.ilsognodelnatale.it/acquista-biglietti">qui</a>. <br/><b>Quanto dura la visita? </b>Tra la casa di Babbo Natale, i ristoranti e tutto il resto possono volerci tra le 3 e le 4 ore. <br/><b>Cosa c’è nel villaggio?</b> Il percorso di visita principale si snoderà tra la Grande fabbrica dei giocattoli, la Casa degli elfi (sviluppata su due piani), e la Casa di Babbo Natale (a sua volta costituita da molteplici ambienti di fantasia), e si concluderà con la visita al Ricovero delle renne, in cui viene custodita la grande slitta di Babbo Natale. Il secondo percorso è il Mondo della letterina, diviso a sua volta nella Stanza della scrittura – in cui i bambini potranno stilare la loro lista dei desideri da mandare a Babbo Natale – e nell’ufficio postale, dove verranno timbrate e imbucate le letterine. Il terzo “mondo” è costituito dal Borgo degli elfi, un pittoresco mercatino in stile nordico popolato dai simpatici aiutanti di Babbo Natale, in cui sarà possibile dedicarsi ai regali natalizi. Infine, una parte sarà dedicata all’area food, con casette di legno trasformate in stand gastronomici per tutti i gusti, e all’area “giostre e giochi” pensata per i più piccoli. Il percorso esterno del villaggio sarà visitabile anche a bordo di un trenino colorato.</p>
    </article>
  </body>
</html>