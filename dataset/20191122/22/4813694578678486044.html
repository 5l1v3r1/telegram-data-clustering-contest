<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348017.html"/>
    <meta property="og:site_name" content="הסדר הישן: מכבי ת&quot;א הובסה 96:73 בברצלונה"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="הסדר הישן: מכבי ת&quot;א הובסה 96:73 בברצלונה"/>
    <meta property="og:description" content="אחרי ההפסד במילאנו, האלופה של ספרופולוס התבזתה וירדה למאזן 4:6 ביורוליג לאחר מחצית שנייה נוראית. תצוגת ענק למירוטיץ', הופעה פושרת לווילבקין"/>
  </head>
  <body>
    <article>
      <h1>הסדר הישן: מכבי ת"א הובסה 96:73 בברצלונה</h1>
      <h2>אחרי ההפסד במילאנו, האלופה של ספרופולוס התבזתה וירדה למאזן 4:6 ביורוליג לאחר מחצית שנייה נוראית. תצוגת ענק למירוטיץ', הופעה פושרת לווילבקין </h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">מאת מערכת ONE</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1443123.jpg"/>
        <figcaption>סקוטי ווילבקין עם הכדור (צילום: אלעד גולדשטיין, מכבי ת"א)</figcaption>
      </figure>
      <p>אחרי רצף הניצחונות המדהים וההגעה (ההיסטורית אפילו) לפסגת היורוליג, מכבי תל אביב נעצרה לפני שלושה ימים במילאנו והערב (שישי) האלופה הישראלית נחלה תבוסה כשלא היו לה תשובות מול סוללת הכוכבים של ברצלונה והיא נכנעה לה <b>96:73</b> בפלאו בלאוגרנה, זאת במסגרת המחזור ה-10 ביורוליג.</p>
      <p>הפציעה של עומרי כספי וההפסד במילאנו הוציאו את הצהובים מהשטף המצוין בו היו, אך בכל אופן בקבוצה הישראלית בוודאי לקחו בחשבון שרצף משחקי החוץ הנוכחי יסתיים גג עם ניצחון בודד, כשיש עוד הרבה זמן לבצע תיקונים. הצהובים נראו טוב במחצית הראשונה, אך בשנייה נעלמו וסבלו מיכולת גדולה של ניקולה מירוטיץ’ בצד הספרדי שקלע 25 נקודות.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1442214.jpg"/>
        <figcaption>יאניס ספרופולוס (איציק בלניצקי)</figcaption>
      </figure>
      <p>הרבע הראשון נפתח בצורה מעט מגומגמת עבור אלופת ישראל, שאמנם לא אפשרה לספרדים להתרחק, אך ביצעו לא מעט עבירות ובמקביל סבלו מאחוזי קליעה רעים מחוץ לקשת. הצהובים התעוררו כשווילבקין, שהיה בספק למשחק ונכלל ברגע האחרון, נכנס לקצב וסייע לה לשפר פלאים את התצוגה ההתקפית. ברבע השני היה זה ג’ון דיברתולומאו שהצטרף אליו עם רצף שלשות נהדר ולמחצית ההחבורה של ספרופולוס ירדה ביתרון 43:46, כשאת עיקר הנקודה של בארסה היא השיגה מקו העונשין.</p>
      <p>בחצי השני הסיפור היה שונה, כאשר ברצלונה לקחה את השליטה על המשחק והחלה לייצר בריחה ככל שחלפו הדקות. מירוטיץ’ הנהדר הותיר את אלופת ישראל ללא פתרונות פעם אחר פעם, כשבמקביל הבלאוגרנה שמרו היטב הגנתית ולא אפשרו לצהובים לקחת נקודות. בתום מחצית שמכבי תקווה לשכוח, היא ספגה הפסד שני ברצף והפעם עם תבוסה מהדהדת למול היריבה החזקה מספרד.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443125.jpg"/>
        <figcaption>אוהדי מכבי תל אביב בברצלונה (צילום: אלעד גולדשטיין, מכבי ת"א)</figcaption>
      </figure>
      <p>אחרי ירידה למאזן 4:6, המשימה בשבוע הבא ביורוליג כבר אמורה להיות קלה הרבה יותר עבור האלופה של יאניס ספרופולוס, שתארח בהיכל מנורה מבטחים את וילרבאן, אך בין לבין (ביום שני) מחכה לה הפועל ירושלים לקרב לוהט ברבע גמר גביע המדינה, כשהפעם בקבוצה בוודאי לא יסתפקו בניצחון בודד בשבוע הקרוב.</p>
      <p><b>קלעו למכבי ת”א:</b> טיילר דורסי 15 נק’, ג’ון דיברתולומאו 13 נק’, סקוטי ווילבקין 11 נק’, קווינסי אייסי 8 נק’, אות’לו האנטר 7 נק’, ג’ייק כהן 5 נק’, דני אבדיה 4 נק’, טאריק בלאק 4 נק’, נייט וולטרס ויובל זוסמן שתי נקודות כל אחד.</p>
      <p><b>קלעו לברצלונה: </b>ניקולה מירוטיץ’ 25 נק’, קורי היגינס 15 נק’, אלכס אברינס 12 נק’, קייל קוריץ’ 12 נק’, ברנדון דייויס 8 נק’, מלקולם דילייני 7 נק’, אדם האנגה 6 נק’, אנטה טוניץ’ 4 נק’.</p>
      <h3>רבע ראשון: 18:21 לברצלונה</h3>
      <p><b>חמישיית מכבי תל אביב:</b> סקוטי ווילבקין, נייט וולטרס, דני אבדיה, קווינסי אייסי וטאריק בלאק. <b>ברצלונה פתחה עם:</b> קורי היגינס, רולאנדס סמיטס, אדם האנגה, ניקולה מירוטיץ’ וברנדון דייויס.</p>
      <p>הקטאלונים פתחו עם שלשה של מירוטיץ’, בלאק השיב עם קליעה מתחת לסל אחרי אסיסט של אבדיה. דייויס הגדיל את הפער הספרדי עם קליעה משלו, מירוטיץ’ הוסיף בדרך ל-2:7. מכבי פתחה את המשחק עם 0 מ-3 מחוץ לקשת ומשחק התקפי מסורבל, עד שהגיע ווילבקין עם שלשה בחלוף 4 דקות, וצימק את הפער לשתיים. הצהובים נכנסו למשחק, בלאק נהנה מריבאונד של ווילבקין כדי לקבוע שיוויון 7. מירוטיץ’ דייק פעמיים מהקו והחזיר את היתרון לבארסה. ווילבקין נראה חד ושמר את הצהובים צמודים מאוד ליריבה הספרדית.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443124.jpg"/>
        <figcaption>טאריק בלאק עולה לסל (צילום: אלעד גולדשטיין, מכבי ת"א)</figcaption>
      </figure>
      <p>האנגה חדר טוב לסל וקבע 10:13 לספרדים, בעוד דורסי מנגד החטיא מהשלוש ולא הצליח להשוות, אך תיקן עם חדירה טובה וסל שצימק לנקודה בלבד. ברצלונה בעיקר הלכה לקו ברבע הראשון. פעולה טובה נוספת של דורסי הסתיימה עם קליעה של האנטר, ששמר את אלופת ישראל קרובה. מכבי הרבתה לעשות עבירות במהלך הרבע, דילייני הגדיל את הפער לחמש נקודות, אך דורסי הקטין. <b>18:21</b> לברצלונה בתום הרבע.</p>
      <h3>רבע שני: 43:46 למכבי תל אביב</h3>
      <p>הרבע נפתח עם שלשה של אברינס, דיברתולומאו השיב עם חדירה נאה לסל. מכבי נהנתה מעבירה בלתי ספורטיבית, שסידרה לדיברתולומאו שתי נקודות מהקו שהעמידו את התוצאה על 22:24. מכבי השיגה יתרון ראשון במשחק, ובענק, עם שלשה גדולה של ווילבקין הנהדר. שלשה נוספת של דיברתולומאו הגדילה את הפער לשש נקודות לזכות הצהובים. אברינס איזן את התוצאה עם שלשה, אך דיברתולומאו כבר אמרנו? שלשה נוספת שלו החזירה את היתרון ליאניס והצהובים. היגינס דייק פעמיים מהעונשין והתוצאה היא 32:33 למכבי, 4 דקות וחצי בתוך הרבע. דיברתולומאו הלוהט תפר שלשה שלישית ברציפות, היתרון צמח לארבע.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443129.jpg"/>
        <figcaption>נייט וולטרס עם הכדור (באדיבות ברצלונה)</figcaption>
      </figure>
      <p>בארסה, שהמשיכה ליהנות מהעבירות של מכבי, הפכה את התוצאה הודות לדיוק של היגינס מהעונשין. הקצב הנהדר נמשך ועוד שלשה גדולה בצהוב, הפעם של אייסי, החזירה את יתרון ארבע הנקודות למכבי. דורסי דייק פעמיים מהעונשין ושמר את היתרון הקטן של הצהובים, בעוד הקטאלונים התקשו מנגד. אסיסט נהדר של אייסי להאנטר הסתיים עם עוד שתי נקודות חשובות בצהוב, אך המארחת צימקה מנגד, <b>43:46</b> למכבי ת”א בירידה למחצית לאחר רבע נהדר התקפית.</p>
      <h3>רבע שלישי: 66:74 לברצלונה</h3>
      <p>בארסה עלתה מהמחצית עם שלשה של מירוטיץ’ הלוהט שהעמיד את התוצאה על שוויון 46. מכבי זכתה בעבירה בלתי ספורטיבית, ממנה אבדיה דייק פעמיים מהעונשין והחזיר את היתרון לאורחת. שלשה נוספ של מירוטיץ’ הפכה את התוצאה. מהלך נהדר של אבדיה, שעט קדימה, חתם זאת עם קליעה, אך הקצב נמשך ובארסה הפכה שוב מנגד. הקטאלונים פתחו במומנטום חיובי ופתחו פער הודות לריצת 2:7. בארסה החלה לברוח ולראשונה במשחק פתחה פער דו ספרתי עם 57:67. הצהובים המשיכו להתקשות אל מול תצוגת הענק של מירוטיץ’, אך דורסי מזער נזקים עם שלשה שהקטינה במעט את ההפרש. בתום הרבע, <b>66:74</b> לברצלונה.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443130.jpg"/>
        <figcaption>דני אבדיה עם הכדור (באדיבות ברצלונה)</figcaption>
      </figure>
      <h3>רבע רביעי: 73:96 לברצלונה</h3>
      <p>זה כבר הפך להיות פער שקשה לסגור. המומנטום נשאר אצל הקטאלונים שהגדילו ל-11 הפרש ושיפרו את אחוזי הקליעה. הצהובים נראו מעט מפוזרים וחסרי תשובות. המטווח של ברצלונה נמשך והיא עלתה ל-19 הפרש, כשלמכבי לא היו פתרונות לכך והיא עם שתי נקודות בלבד לאחר 6 דקות וחצי בתוך הרבע. בארסה המשיכה לעשות ככל העולה על רוחה ועלתה ליתרון 22 הפרש, 70:92. מכבי הורידה לגמרי את הרגז מהגז ובארסה שייטה לה לניצחון <b>73:96</b>.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443131.jpg"/>
        <figcaption>סקוטי ווילבקין (באדיבות ברצלונה)</figcaption>
      </figure>
    </article>
  </body>
</html>