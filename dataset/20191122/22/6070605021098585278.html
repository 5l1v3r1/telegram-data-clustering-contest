<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/UGT-CCOO-funcionaris-dia-constituci-5-desembre_0_2349365185.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T22:19:29+00:00"/>
    <meta property="og:title" content="UGT i CCOO eviten que els treballadors de la Generalitat vagin a la feina el 6-D"/>
    <meta property="og:description" content="El Govern aparca la mesura per la falta de suport dels sindicats en la taula de funció pública"/>
  </head>
  <body>
    <article>
      <h1>UGT i CCOO eviten que els treballadors de la Generalitat vagin a la feina el 6-D</h1>
      <h2>El Govern aparca la mesura per la falta de suport dels sindicats en la taula de funció pública</h2>
      <address>
        <time datetime="2019-11-22T22:19:29+00:00">22 Nov 2019, 22:19</time>
      </address>
      <p>El Dia de la Constitució, el 6 de desembre, no serà una jornada habilitada per treballar a l’administració pública. El Govern havia fet una proposta per tal de fer-ho possible almenys per als funcionaris, però no ha trobat el suport dels sindicats que són majoritaris a la taula general de la funció pública, ja que s’hi han oposat tant UGT com CCOO. Només la Intersindical s’hi va mostrar a favor. Aquest divendres fonts del Govern explicaven a l’ARA que “no podien tirar endavant la mesura” contra la majoria de sindicats.</p>
      <p>El departament de Polítiques Digitals i Administració Pública, liderat per Jordi Puigneró, havia estudiat des de feia setmanes una fórmula que permetia, segons l’executiu, que els treballadors que volguessin anessin a treballar i que la resta no, respectant els “drets de tothom”. Això es concretava, aclareixen fonts de la conselleria, en habilitar només els llocs de treball que fossin en dependències de la Generalitat i que ja preveien obrir el Dia de la Constitució. “No podia suposar cap despesa extra [de l’erari públic]”, explicaven des de la conselleria de Polítiques Digitals.</p>
      <p>Fonts sindicals van dir a Europa Press que van rebutjar la proposta de Puigneró perquè la taula de funció pública no té competència per decidir aquesta qüestió, ja que no hi ha representats tots els treballadors de la Generalitat. No hi són els representants ni dels professionals sanitaris ni dels educatius.</p>
      <h3>La fórmula de l’1-O</h3>
      <p>Segons les mateixes fonts, el departament havia buscat aquesta fórmula a petició de les assemblees de treballadors per a la defensa de les institucions catalanes (ADICs) i el sindicat Intersindical-CSC, que també sol·licitaven canviar el festiu del 12 d’octubre, el Dia de la Hispanitat, per l’1-O, per recordar el referèndum. Llavors el Govern va optar per una altra via per fer efectiva la petició, ja que el 12 d’octubre era dissabte. El departament va permetre que els funcionaris fessin festa l’1-O compensant les hores de temes personals per la festivitat del 12 d’octubre -s’hi van acollir només 690 persones, el 0,76% del total.</p>
      <p>En tot moment, asseguren fonts de l’executiu, han intentat trobar una fórmula que acollís la reivindicació de les ADICs i la Intersindical, però que alhora fos legal. La conselleria defuig que el cas s’acabi judicialitzant, com va passar amb l’Ajuntament de Badalona el 2016, quan va voler convertir en festiu voluntari el 12 d’octubre. La mesura va ser prohibida per un jutge a petició de la Delegació del govern espanyol, i la Fiscalia va denunciar els regidors que van atendre ciutadans a fora de l’edifici i a dins del vestíbul. No va ser fins al setembre que la justícia va absoldre els sis regidors d’un delicte de desobediència perquè va considerar que estaven exercint de representants. Va restringir, així, el mandat judicial als treballadors.</p>
    </article>
  </body>
</html>