<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641450/%D9%BE%D9%88%D8%AA%DB%8C%D9%86-%D8%A8%D8%A7%D8%B1-%D8%AF%DB%8C%DA%AF%D8%B1-%D8%A7%D8%B2%D9%86%D8%B2%D8%AF%DB%8C%DA%A9%DB%8C-%D9%86%D8%A7%D8%AA%D9%88-%D8%A8%D9%87-%D9%85%D8%B1%D8%B2%D9%87%D8%A7%DB%8C-%D8%B1%D9%88%D8%B3%DB%8C%D9%87-%D8%A7%D8%A8%D8%B1%D8%A7%D8%B2%D9%86%DA%AF%D8%B1%D8%A7%D9%86%DB%8C-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T22:39:00+00:00"/>
    <meta property="og:title" content="پوتین بار دیگر ازنزدیکی ناتو به مرزهای روسیه ابرازنگرانی کرد"/>
    <meta property="og:description" content="رئیس جمهوری روسیه امروز جمعه در نشست شورای امنیت روسیه که با هدف بررسی راهبرد نظامی این کشور در یک دهه آینده برگزار شد از نزدیکی..."/>
  </head>
  <body>
    <article>
      <h1>
        <a href="https://www.bultannews.com/fa/news/641450/%D9%BE%D9%88%D8%AA%DB%8C%D9%86-%D8%A8%D8%A7%D8%B1-%D8%AF%DB%8C%DA%AF%D8%B1-%D8%A7%D8%B2%D9%86%D8%B2%D8%AF%DB%8C%DA%A9%DB%8C-%D9%86%D8%A7%D8%AA%D9%88-%D8%A8%D9%87-%D9%85%D8%B1%D8%B2%D9%87%D8%A7%DB%8C-%D8%B1%D9%88%D8%B3%DB%8C%D9%87-%D8%A7%D8%A8%D8%B1%D8%A7%D8%B2%D9%86%DA%AF%D8%B1%D8%A7%D9%86%DB%8C-%DA%A9%D8%B1%D8%AF">پوتین بار دیگر ازنزدیکی ناتو به مرزهای روسیه ابرازنگرانی کرد</a>
      </h1>
      <h2>رئیس جمهوری روسیه امروز جمعه در نشست شورای امنیت روسیه که با هدف بررسی راهبرد نظامی این کشور در یک دهه آینده برگزار شد از نزدیکی...</h2>
      <address><time datetime="2019-11-22T22:39:00+00:00">22 Nov 2019, 22:39</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «ولادیمیر <b>پوتین</b>» پیش از بررسی دورنمای توسعه<b><i> نیروهای مسلح</i></b> این کشور و اجرای برنامه توسعه توانمندی دفاعی روسیه تا سال ۲۰۳۰ گفت: نزدیک شدن زیرساخت‌های ناتو به مرزهای روسیه و نیز تلاش برای نظامی کردن فضا به شدت نگران کننده است.<br/>سه کشور حوزه بالتیک شامل استونی، لیتوانی و لتونی که مرز مشترک با روسیه دارند اوایل دهه نخست سال ۲۰۰۰ میلادی به عضویت ناتو در آمدند و بخشی از نیروها و تسلیحات ناتو در این کشورها مستقر شد تا ناتو عملا همسایه روسیه شود.<br/>ناتو در این سه کشور و لهستان چهار گردان مستقر کرده است و در لهستان و رومانی نیز پایگاه‌های سامانه پدافند موشکی مستقر شده است.<br/>این اقدامات و نیز برگزاری چند رزمایش در سال از سوی ناتو در مجاورت مرزهای روسیه، مقام‌های روسیه را نگران کرده و آنها بارها اعلام کرده اند که به این اقدامات پاسخ مناسب خواهند داد.</p>
      <p>نظامیان روسیه در سوریه آب‌دیده شدند<br/>پوتین در بخش دیگری از سخنان خود گفت: برای نیروهای مسلح روسیه شرکت در عملیات ضدتروریستی در سوریه آزمون جدی بود و<br/>پرسنل نیروی هوافضای روسیه، نیروی دریایی، نیروی عملیاتی ویژه، پلیس نظامی و سایر سازمان‌های نظامی روسیه از عهده وظایف محول شده به آنها در سوریه برآمدند و شجاعانه اقدام کردند.<br/>پوتین تصریح کرد: نیروهای روسیه با تاکتیک خوب و مهارت عالی در سوریه اقدام کرد و اجازه خروج تروریست ها از سوریه و ورود به کشور ما (روسیه) را به آنها نداد.<br/>وی ادامه داد: اقدامات جنگی گسترده در سوریه به پایان رسیده است اما تجربه نظامی کسب شده امروز در بنای ساختار نیروهای مسلح مورد نیاز است این تجربه در جریان رزمایش‌ها و آزمایش‌های اعلام نشده سالانه نیروهای مسلح روسیه افزایش می‌یابد.<br/>پوتین این را نیز گفت که کشورهای پیشرو تسلیحات تهاجمی خود را ارتقا میدهند و به اصطلاح کلوب هسته‌ای و موشکی در جهان راه افتاده است که هر روز بر تعداد اعضای آن افزوده می‌شود.<br/>وی گفت: روسیه موفق شده است با اتکا به توان نیروهای خود در عرصه ساخت تسلیحات مدرن یک قدم از دیگر کشورها پیش بیفتد و این وضعیت باید در یک دهه آینده نیز ادامه داشته باشد و وضعیت زندگی نظامیان روسیه نیز بهتر از گذشته شود.</p>
    </article>
  </body>
</html>