<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayincyam-dozvolili-fotografuvatisya-na-pasport-v-golovnomu-ubori-330634_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T22:45:00+00:00"/>
    <meta property="og:title" content="Українцям дозволили фотографуватися на паспорт в головному уборі"/>
    <meta property="og:description" content="У поліції пояснили нові стандарти для знімків на паспорт."/>
  </head>
  <body>
    <article>
      <h1>Українцям дозволили фотографуватися на паспорт в головному уборі</h1>
      <h2>У поліції пояснили нові стандарти для знімків на паспорт.</h2>
      <address>
        <time datetime="2019-11-22T22:45:00+00:00">22 Nov 2019, 22:45</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2019/245821.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/245822.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/245823.jpg"/>
          <figcaption>©</figcaption>
        </figure>
      </slideshow>
      <p>В Україні представили нові <b><a href="https://dt.ua/UKRAINE/v-ukrayini-mozhut-zminiti-pravila-dlya-foto-na-pasport-295066_.html">стандарти для фотографії</a></b> на офіційні документи, що підтверджують особу. Нові стандарти знімків розробляли рік. Стосуються вони не лише громадян України, а й іноземців, які хочуть отримати посвідчення тимчасового проживання. А ще представників національних меншин.</p>
      <p>"Відтепер фотографування на документи (паспорт громадянина України, закордонний паспорт, посвідчення на тимчасове або постійне проживання) в головному уборі допускається, якщо особа носить головний убір у повсякденному житті за релігійними переконаннями", – пояснює ДМС.</p>
      <p>Крім того, на підставі медичних показань можна фотографуватися в головних уборах, штучних предметах і матеріалах. Головні убори не повинні змінювати окремі частини обличчя, закривати обличчя і підборіддя, проходити по контуру лінії росту волосся, закривати вуха і шию.</p>
      <p>Фотографуватися на документи в капелюхах, хустках, віночках, стрічках, а також каструлях і навушниках не можна. Так само як і з лінзами, які мають оптичний ефект.</p>
      <p>Як повідомляло <b>DT.UA</b>, в Києві фотграф з Луганська Олександр Чекменьов <b><a href="https://dt.ua/CULTURE/foto-na-pasport-fotograf-z-luganska-pokazav-problemi-lyudey-bez-gromadyanstva-328620_.html">презентував масштабний фотопроект</a></b>, в якому показав життя людей, які в силу різних обставин живуть без паспорта.</p>
      <p>За даними Агентства ООН у справах біженців (УВКБ ООН), понад 10 мільйонів людей по всьому світу зараз не мають громадянства, третина серед них - діти. Кількість осіб без громадянства, або під загрозою без громадянства в Україні за оцінками УВКБ ООН становить до 75 тисяч осіб.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>