<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/byznys/media/otazky-a-odpovedi-twitter-zakazal-politickou-reklamu.A191122_150614_ln_domov_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Otázky a odpovědi: Twitter zakázal politickou reklamu. Co to znamená v praxi a jaký bude dopad na Česko?"/>
    <meta property="og:description" content="Na sociální síti Twitter platí od pátku úplný zákaz politické reklamy. Placená sdělení týkající se zásadních společenských témat na této platformě nekončí úplně, nově však nesmí odkazovat na konkrétní kandidáty či zákony a nesmí je nakupovat politici ani politické strany. Opatření vyvolalo smíšené reakce, dle kritiků nejsou nová pravidla zcela jasná a znepokojila aktivisty i neziskové organizace."/>
  </head>
  <body>
    <article>
      <h1>Otázky a odpovědi: Twitter zakázal politickou reklamu. Co to znamená v praxi a jaký bude dopad na Česko?</h1>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Luboš Jirsa</a></address>
      <p>
        <mark>PRAHA </mark>
        <b> Na sociální síti Twitter platí od pátku úplný zákaz politické reklamy. Placená sdělení týkající se zásadních společenských témat na této platformě nekončí úplně, nově však nesmí odkazovat na konkrétní kandidáty či zákony a nesmí je nakupovat politici ani politické strany. Opatření vyvolalo smíšené reakce, dle kritiků nejsou nová pravidla zcela jasná a znepokojila aktivisty i neziskové organizace.</b>
      </p>
      <p>Co zákaz znamená v praxi? Server Lidovky.cz přináší odpovědi na některé otázky.</p>
      <h3>1. Proč takový zákaz vznikl?</h3>
      <p>Za nápadem zakázat politickou reklamu stojí obavy vedení Twitteru z možného zneužití politické reklamy. „Zatímco reklama na internetu je pro komerční inzerenty velmi silná a účinná, v politice takový typ reklamy představuje značná rizika. Lze ji použít k ovlivnění hlasování,“ vysvětil na svém twitterovém účtu plány na zákaz politické reklamy šéf společnosti Jack Dorsey. Dle něj by dosah politického sdělení měl být zasloužený, nikoli zakoupený.</p>
      <figure>
        <iframe data-src="https://twitter.com/jack/status/1189634360472829952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>2. Jak Twitter definoval politickou reklamu?</h3>
      <p>Tato otázka hned od oznámení vzbudila četné diskuse. Politický obsah nakonec vedení Twitteru doslovně formulovalo jako obsah, který zmiňuje kandidáta, již zvoleného politika, politickou stranu, volby, referendum, návrh schvalovaný občany, zákony, regulace, směrnice nebo soudní rozhodnutí. A právě v příspěvcích, které se budou jakýmkoliv způsobem dotýkat těchto oblastí, dojde k zákazu možnosti využití placené propagace. Pokud však politik či partaj napíšou svůj vlastní názor a nenechají si ho pomocí reklamy šířit dále, nic se neděje.</p>
      <h3>3. Jak se zákaz projeví?</h3>
      <p>Projeví se tak, že šance na využití placené inzerce bude existovat i nadále, nikoli však tehdy, objevíli se v ní politický obsah (viz předchozí bod). V případě porušení těchto zásad bude sociální síť postupovat podle daných pravidel užívání Twitteru – například může zrušit účet uživatele, který se provinil.</p>
      <related>
        <a href="https://www.lidovky.cz/byznys/media/twitter-zakazal-politickou-reklamu-pravidla-se-zmenila-pro-politiky-politicke-strany-i-aktivisty.A191122_072009_ln-media_ele"/>
      </related>
      <h3>4. Jak zareagují politické strany na nová pravidla?</h3>
      <p>Podle hlavního manažera vládního ANO Jana Richtera to komunikaci hnutí nijak zásadně neovlivní. Dotaz serveru Lidovky.cz, zda ANO placenou reklamu na Twitteru využívalo, nekomentoval. Piráti, jejichž část voličů se rekrutuje ze skupiny mladých lidí aktivních na sociálních sítích, si podle jejich mluvčí Karolíny Sadílkové reklamu na Twitteru dosud nikdy centrálně neplatili. „Nová omezení stranu nijak neovlivní,“ řekla.</p>
      <h3>5. Jaký bude reálný dopad na tuzemskou politickou scénu?</h3>
      <p>Vzhledem k výrokům zástupců politických stran a také s ohledem na mínění oslovených odborníků nejspíš takřka žádný. Sociolog a odborník na volební průzkumy Jan Herzmann pro Lidovky.cz řekl, že omezení nebude mít v konečném důsledku zásadní dopad.</p>
      <p>„Twitter je v Česku platforma využívaná poměrně úzkou skupinou lidí. Politiky obvykle sledují na Twitteru pouze jejich příznivci, a nenabízí se tak příliš prostoru skrze něj získávat nové voliče,“ uvedl Herzmann. Politolog Pavel Šaradín, jenž pro ČSSD zpracovává mimo jiné analýzy veřejného mínění, míní, že české politické strany služeb Twitteru příliš nevyužívají. „Regulace tak nebude mít téměř žádný vliv,“ řekl Šaradín.</p>
      <p>Oba experti se shodli, že tuzemští politici se ve svém úsilí zaujmout voliče koncentrují na rozšířenější Facebook; ten politickou inzerci zatím nijak neomezuje.</p>
      <blockquote><b>Co je Twitter<br/></b>   •  Sociální síť zahájila svoji činnost v roce 2006<br/>   •  Spoluzakladateli Twitteru jsou Jack Dorsey, Noah Glass, Biz Stone, Evan Williams<br/>   •  Klíčovým mužem je Dorsey, který je šéfem společnosti<br/>   •  Jedna zpráva na Twitteru, nebo li tweet, může obsahovat maximálně 280 znaků<br/>   •  Podle aktuálních údajů činí počet aktivních uživatelů sítě 145 milionů po celém světě. V tuzemsku Twitter používá okolo 400 tisíc uživatelů.<br/>   •  Aktivní na Twitteru jsou zejména politici; mezi nejznámější uživatele patří americký prezident Donald Trump</blockquote>
    </article>
  </body>
</html>