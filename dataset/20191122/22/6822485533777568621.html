<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T22:58:00+00:00"/>
    <meta property="og:title" content="نحوه افزایش حقوقها در بودجه‌ سال ۹۹"/>
    <meta property="og:description" content="محمد حسینی در گفتگو با تسنیم، درباره جزییات لایحه بودجه شرکتهای دولتی که  اخیرا به کمیسیون برنامه و بودجه مجلس ارائه شده است، گفت: این لایحه نسبت به سنوات قبل تغییرات قابل توجهی دارد و بر این اساس، دولت طبق مصوبات پیشین مجلس، عملکرد شرکتهای دولتی در سال98، عملکرد شش ماهه سال 98 و همچنین بودجه پیشنهادی سال 98 را در اختیار کمیسیون برنامه و بودجه قرار داده است."/>
  </head>
  <body>
    <article>
      <h1>نحوه افزایش حقوقها در بودجه‌ سال ۹۹</h1>
      <address>
        <time datetime="2019-11-22T22:58:00+00:00">22 Nov 2019, 22:58</time>
      </address>
      <p>عضو کمیسیون برنامه و بودجه مجلس با بیان اینکه ۴ شرکت به لیست شرکتهای دولتی در سال ۹۹ اضافه شده و ۴ شرکت نیز از این فهرست حذف شده‌اند گفت: در سال ۹۹ حقوق و مزایا در شرکتهای دولتی حدود ۱۵ درصد رشد خواهد کرد و کل افزایش بودجه شرکتها ۹ درصد خواهد بود.</p>
      <p>محمد حسینی در گفتگو با تسنیم، درباره جزییات لایحه بودجه شرکتهای دولتی که  اخیرا به کمیسیون برنامه و بودجه مجلس ارائه شده است، گفت: این لایحه نسبت به سنوات قبل تغییرات قابل توجهی دارد و بر این اساس، دولت طبق مصوبات پیشین مجلس، عملکرد شرکتهای دولتی در سال98، عملکرد شش ماهه سال 98 و همچنین بودجه پیشنهادی سال 98 را در اختیار کمیسیون برنامه و بودجه قرار داده است.</p>
      <p>وی افزود، بررسیهای مقدماتی،  4 شرکت مربوط به حوزه بیمه سلامت و ...به لیست شرکتهای دولتی در سال 99 اضافه شده و 4 شرکت نیز از این فهرست حذف شده‌اند.</p>
      <p>وی با بیان اینکه، مصوبات مربوطه در لایحه شرکتهای دولتی و همچنین بودجه‌های تفضیلی به صورت جداگانه به کمیسیون ارائه شده است، گفت: با توجه به راه اندازی سامانه‌هایی که پیش از این با تکلیف قانون ایجاد شده بود، میزان واقعی حقوق و دستمزدها در شرکتهای دولتی مشخص شده است. همچنین در سال 99 حقوق و مزایا در شرکتهای دولتی حدود 15 درصد رشد خواهد کرد و کل افزایش بودجه شرکتها در سال بعد نزدیک به 9 درصد است.</p>
      <p>عضو کمیسیون برنامه و بودجه با اشاره به نحوه افزایش حقوقها در بودجه‌ سال 99، گفت: از آنجایی که در قانون بودجه سنواتی میزان افزایش حقوق شاغلان و بازنشستگان همسان و متناسب با نرخ تورم است فاصله حقوقی بازنشستگان و شاغلان همچنان باقی مانده است.</p>
      <p>وی ادامه داد، دولت در برنامه ششم توسعه مکلف شد، اقدامات لازم برای کاهش فاصله حقوقی بازنشستگان و شاغلان را انجام دهد اما به دلیل شرایط کشور عملا اتفاق چندانی نیفتاد.</p>
      <p>حسینی با بیان اینکه در سال‌های اخیر قدرت خرید مردم موجب شده بازنشستگان با مشکلات بسیاری دست و پنجه نرم کنند، گفت: از آنجایی که باید واقع‌بینانه عمل کرد بهتر است در بودجه سال 99 به جای افزایش حقوق شاغلان، اعتبارات را به سمت همسان‌سازی حقوق بازنشستگان سوق داد و دولت منابع پایداری برای تحقق این امر پیش‌بینی کند.</p>
    </article>
  </body>
</html>