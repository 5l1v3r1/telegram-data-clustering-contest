<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/22/umpires-goof-up-in-spotting-21-no-balls-on-day-2-of-australia-vs-pakistan-test.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T22:08:00+00:00"/>
    <meta property="og:title" content="2 സെഷനിലായി അംപയർമാർ ‘കാണാതെ പോയത്’ പാക്കിസ്ഥാന്റെ 21 നോബോളുകൾ!"/>
    <meta property="og:description" content="ഗാബ∙ പാക്കിസ്ഥാനും ഓസ്ട്രേലിയയും തമ്മിലുള്ള ഒന്നാം ക്രിക്കറ്റ് ടെസ്റ്റിൽ 'നോബോൾ വിവാദം' തുടർക്കഥയാകുന്നു. മത്സരത്തിന്റെ ആദ്യ ദിനം ഓസീസ് പേസ് ബോളർ.Australia vs Pakistan. Mohammad Rizwan. Naseem Shah. Trent Copeland. മലയാളം ക്രിക്കറ്റ് വാർത്തകൾ. നോബോൾ. ഗാബ ക്രിക്കറ്റ് ടെസ്റ്റ്. പാക്കിസ്ഥാൻ – ഓസ്ട്രേലിയ.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>2 സെഷനിലായി അംപയർമാർ ‘കാണാതെ പോയത്’ പാക്കിസ്ഥാന്റെ 21 നോബോളുകൾ!</h1>
      <address><time datetime="2019-11-22T22:08:00+00:00">22 Nov 2019, 22:08</time> by <a rel="author">മനോരമ ലേഖകൻ</a></address>
      <p>ഗാബ∙ പാക്കിസ്ഥാനും ഓസ്ട്രേലിയയും തമ്മിലുള്ള ഒന്നാം ക്രിക്കറ്റ് ടെസ്റ്റിൽ ‘നോബോൾ വിവാദം’ തുടർക്കഥയാകുന്നു. മത്സരത്തിന്റെ ആദ്യ ദിനം ഓസീസ് പേസ് ബോളർ പാറ്റ് കമ്മിൻസ് എറിഞ്ഞ നോബോളിൽ പാക്ക് താരം മുഹമ്മദ് റിസ്‌വാനെ തേഡ് അംപയർ ഔട്ട് ആക്കിയതാണ് വിവാദമായതെങ്കിൽ ഇക്കുറി വില്ലൻമാരുടെ സ്ഥാനത്ത് പാക്ക് ബോളർമാരാണ്. മത്സരത്തിന്റെ രണ്ടാം ദിനമായ വെള്ളിയാഴ്ച ആദ്യ രണ്ടു സെഷനിൽ മാത്രം അംപയർമാർ ‘കാണാതെ പോയത്’ പാക്ക് ബോളർമാർ എറിഞ്ഞ 21 നോബോളുകളാണ്.</p>
      <p>മത്സരത്തിന്റെ സംപ്രേക്ഷണാവകാശമുള്ള ചാനൽ സെവനാണ് ഇക്കാര്യം വെളിപ്പെടുത്തിയത്. രണ്ടാം സെഷനു ശേഷമുള്ള ഇടവേളയിൽ പാക്കിസ്ഥാൻ ബോളർമാർ എറിഞ്ഞ ആ 21 നോബോളുകൾ ചാനൽ സംപ്രേക്ഷണം ചെയ്യുകയും ചെയ്തു. മുൻ ഓസീസ് താരവും നിലവിൽ ക്രിക്കറ്റ് അനലിസ്റ്റുമായ ട്രെന്റ് കോപ്‌ലാൻഡാണ് ഇക്കാര്യം കണ്ടെത്തി പുറത്തെത്തിച്ചത്. ഇതിന്റെ വിഡിയോ സഹിതം കോപ്‌ലാൻഡ് ഐസിസിയുടെ അടിയന്തര ശ്രദ്ധ ക്ഷണിച്ച് ട്വീറ്റും ചെയ്തിട്ടുണ്ട്.</p>
      <p>കാണാതെ പോയതും കയ്യോടെ പിടിക്കപ്പെട്ടതുമായ നോബോളുകൾ എല്ലാം ചേർന്നതോടെ മത്സരത്തിന്റെ രണ്ടാം ദിനം പാക്കിസ്ഥാനു മേൽ ഓസീസ് സമ്പൂർണാധിപത്യം സ്ഥാപിച്ചു. ഒന്നാം ഇന്നിങ്സിൽ 240 റൺസിനു പുറത്തായ പാക്കിസ്ഥാനെതിരെ രണ്ടാം ദിനം കളി നിർത്തുമ്പോൾ ഒരു വിക്കറ്റ് നഷ്ടത്തിൽ 312 റൺസെന്ന നിലയിലാണ് ഓസീസ്. ഒൻപതു വിക്കറ്റ് കയ്യിലിരിക്കെ ഓസീസിന് 72 റൺസ് ലീഡുണ്ട്.</p>
      <figure>
        <iframe data-src="https://twitter.com/copes9/status/1197755503721381888?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ടെസ്റ്റിലെ 22–ാം സെഞ്ചുറി പൂർത്തിയാക്കി പുറത്താകാതെ നിൽക്കുന്ന ഓപ്പണർ ഡേവിഡ് വാർണറാണ് ഓസീസ് ബാറ്റിങ്ങിന്റെ നട്ടെല്ല്. ഇതുവരെ 265 പന്തുകൾ നേരിട്ട വാർണർ 10 ഫോറുകൾ സഹിതമാണ് 151 റൺസെടുത്തത്. ഓപ്പണർ ജോ ബേൺസ് സെഞ്ചുറിക്ക് മൂന്നു റൺസ് അകലെ പുറത്തായി. 166 പന്തിൽ 10 ഫോർ സഹിതമാണ് ബേൺസ് 97 റൺസെടുത്തത്. മാർനസ് ലബുഷെയ്ൻ 55 റൺസുമായി വാർണറിനൊപ്പം ക്രീസിലുണ്ട്. ഒന്നാം വിക്കറ്റിൽ വാർണർ – ബേൺസ് സഖ്യം 222 റൺസ് കൂട്ടുകെട്ട് തീർത്തു. പിരിയാത്ത രണ്ടാം വിക്കറ്റിൽ വാർണർ – ലബുഷെയ്ൻ സഖ്യം 90 റൺസ് കൂട്ടിച്ചേർത്തിട്ടുണ്ട്. വ്യക്തിഗത സ്കോർ 56ൽ നിൽക്കെ അരങ്ങേറ്റ താരം നസീം ഷാ ഡേവിഡ് വാർണറിനെ പുറത്താക്കിയിരുന്നെങ്കിലും അത് നോബോളായത് പാക്കിസ്ഥാന് വിനയായി.</p>
      <p>
        <b>English Summary: Umpires goof up in spotting 21 no-balls on Day 2 of Gabba Test</b>
      </p>
    </article>
  </body>
</html>