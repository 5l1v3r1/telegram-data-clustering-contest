<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/strelniekam-11-punkti-cska-zaudejuma-madride.d?id=51662855"/>
    <meta property="og:site_name" content="DELFI"/>
    <meta property="article:published_time" content="2019-11-22T22:14:42+00:00"/>
    <meta property="og:title" content="Strēlniekam 11 punkti CSKA zaudējumā Madridē "/>
    <meta property="og:description" content="Latviešu basketbolists Jānis Strēlnieks piektdien guva 11 punktus ULEB Eirolīgas desmitās kārtas spēlē, neglābdams Maskavas CSKA komandu no zaudējuma."/>
  </head>
  <body>
    <article>
      <h1>Strēlniekam 11 punkti CSKA zaudējumā Madridē </h1>
      <address><time datetime="2019-11-22T22:14:42+00:00">22 Nov 2019, 22:14</time> by <a rel="author">LETA</a></address>
      <p>
        <b>Latviešu basketbolists <a href="https://www.delfi.lv/temas/janis-strelnieks">Jānis Strēlnieks</a> piektdien guva 11 punktus <a href="https://www.delfi.lv/temas/uleb-eiroliga">ULEB Eirolīgas</a> desmitās kārtas spēlē, neglābdams <a href="https://www.delfi.lv/temas/maskavas-cska">Maskavas CSKA</a> komandu no zaudējuma.</b>
      </p>
      <p>Maskavieši viesos ar rezultātu 81:97 (19:23, 29:29, 16:23, 17:22) zaudēja Spānijas grandam Madrides "Real".</p>
      <p>Strēlnieks laukumā pavadīja 23 minūtes un 16 sekundes, kuru laikā iemeta divus no trim divpunktu metieniem, divus no trim "trejačiem" un savu vienīgo soda metienu. Tāpat viņš izcīnīja divas atlēkušās bumbas, veica četras rezultatīvas piespēles, divas reizes kļūdījās, četras reizes pārkāpa noteikumus un tika pie deviņiem efektivitātes koeficienta punktiem.</p>
      <figure>
        <iframe data-src="https://twitter.com/TVPlaySports/status/1197998888713629698?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>CSKA rindās ar 20 punktiem rezultatīvākais bija Johanness Foitmans, bet uzvarētājiem 18 punktus guva Fakundo Kampaco, kamēr ar 17 punktiem un 11 atlēkušajām bumbām izcēlās Gabriels Deks.</p>
      <p>CSKA ar sešiem panākumiem desmit cīņās atrodama sestajā vietā kopvērtējuma tabulā.</p>
      <p>Savukārt <a href="https://www.delfi.lv/temas/rolands-smits">Rolands Šmits</a> palika bez punktiem, viņa pārstāvētajai "Barcelona" mājās ar rezultātu 96:73 (21:18, 22:28, 31:20, 22:7) pārspējot Telavivas "Maccabi FOX".</p>
      <p>Šmits nospēlēja desmit minūtes un 50 sekundes, kuru laikā aizmeta garām grozam vienu tālmetienu, izcīnīja piecas atlēkušās bumbas, divas reizes pārkāpa noteikumus, izprovocēja vienu piezīmi un tika pie trim efektivitātes koeficienta punktiem.</p>
      <p>Barselonas komandā ar 25 punktiem un 14 atlēkušajām bumbām izcēlās Nikola Mirotičs, kurš ar 35 efektivitātes koeficienta punktiem kļuva par kārtas vērtīgāko spēlētāju, bet pretiniekiem 15 punktus guva Tailers Dorsijs.</p>
      <p>"Barcelona" ar astoņām uzvarām desmit spēlēs turnīra tabulā ieņem pirmo vietu.</p>
      <p>Tāpat bešā palika arī Rihards Lomažs, bet viņa pārstāvētā Francijas komanda Vilērbānas ASVEL mājās ar rezultātu 72:88 (16:19, 20:29, 16:19, 20:21) piekāpās Stambulas "Fenerbahce Beko".</p>
      <p>Lomažs laukumā pavadīja desmit minūtes un 13 sekundes, kuru laikā netrāpīja divus divpunktu metienus un vienu tālmetienu.</p>
      <p>ASVEL rindās rezultatīvākais ar 18 punktiem bija Deivids Laitijs, bet viesiem ar 21 punktu un astoņām atlēkušajām bumbām izcēlās savulaik Latvijā spēlējušais Vladimirs Štimacs.</p>
      <p>Lionas vienība ar pieciem panākumiem desmit cīņās ir desmitā.</p>
      <p>Vēl ceturtdien Atēnu "Panathinaikos Opap" viesos ar rezultātu 87:75 (16;24, 20:11, 29:18, 22:22) uzveica Minhenes "Bayern". Atēnu komandā seši basketbolisti guva vismaz desmit punktus, bet rezultatīvākais ar 14 bija Dešons Tomass, kamēr mājiniekiem 23 punktus guva Pauls Cipzers.</p>
      <p>Citā spēlē Vitorijas "Kirolbet Baskonia" savu līdzjutēju priekšā ar 70:60 (15:18, 19:10, 18:16, 18:16) guva virsroku pār Sanktpēterburgas "Zeņit". Vitorijas komandā ar 20 punktiem un septiņām bumbām zem groziem atzīmējās Tornike Šengelija, bet viesiem 18 punktus guva Gustavo Ajons.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/bertans-ar-deviniem-punktiem-neglabj-himki-no-zaudejuma-valensija.d?id=51658729"/>
        <a href="https://www.delfi.lv/sports/news/basketbols/strelnieks-rezultativakais-cska-komanda-zaudeta-eiroligas-spele.d?id=51655573"/>
        <a href="https://www.delfi.lv/sports/news/basketbols/lomazam-un-bertanam-zaudejumi-eiroligas-speles.d?id=51651905"/>
      </related>
    </article>
  </body>
</html>