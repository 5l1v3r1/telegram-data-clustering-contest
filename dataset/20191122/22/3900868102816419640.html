<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562897/boyli-oloklirwthike-i-syzitisi-gia-tin-anathewrisi-toy-syntagmatos-ti-deytera-i-psifoforia"/>
    <meta property="og:site_name" content="NOOZ."/>
    <meta property="article:published_time" content="2019-11-22T22:36:00+00:00"/>
    <meta property="og:title" content="Βουλή: Ολοκληρώθηκε η συζήτηση για την αναθεώρηση του Συντάγματος. Τη Δευτέρα η ψηφοφορία"/>
    <meta property="og:description" content="Ολοκληρώθηκε λίγο πριν το βράδυ της Παρασκευής η πενθήμερη συζήτηση για την αναθεώρηση του Συντάγματος. Η διαδικασία κλείνει την προσεχή Δευτέρα με τη συζήτηση σε επίπεδο πολιτικών αρχηγών και την προβλεπόμενη ψηφοφορία."/>
  </head>
  <body>
    <article>
      <h1>Βουλή: Ολοκληρώθηκε η συζήτηση για την αναθεώρηση του Συντάγματος. Τη Δευτέρα η ψηφοφορία</h1>
      <address>
        <time datetime="2019-11-22T22:36:00+00:00">22 Nov 2019, 22:36</time>
      </address>
      <p>
        <b>Ολοκληρώθηκε λίγο πριν το βράδυ της Παρασκευής η πενθήμερη συζήτηση για την αναθεώρηση του Συντάγματος. Η διαδικασία κλείνει την προσεχή Δευτέρα με τη συζήτηση σε επίπεδο πολιτικών αρχηγών και την προβλεπόμενη ψηφοφορία.</b>
      </p>
      <p>«Ολοκληρώνεται η κορυφαία διαδικασία του Συντάγματος και παραδίδουμε στους πολιτικούς αρχηγούς και στο Σώμα της ολομέλειας τη δουλειά που προηγήθηκε», ανέφερε ο κοινοβουλευτικός εκπρόσωπος της ΝΔ, Ευριπίδης Στυλιανίδης και πρόσθεσε ότι οι συζητήσεις ξεπέρασαν τις 130 ώρες, στην επιτροπή για την αναθεώρηση του Συντάγματος παρενέβησαν 168 ομιλητές, στην ολομέλεια πρέπει να ξεπέρασαν τους 200.</p>
      <p>«Θεωρούσαμε ότι προτού προχωρήσουμε στην κοινοβουλευτική συζήτηση, έπρεπε, για πρώτη φορά στην Ελλάδα, να υπάρξει ένας ευρύς διάλογος στην κοινωνία ο οποίος οργανώθηκε με πολλές εκδηλώσεις ανά την Ελλάδα, από την επιτροπή με πρόεδρο τον κ. Σπουρδαλάκη», ανέφερε ο κοινοβουλευτικός εκπρόσωπος του ΣΥΡΙΖΑ Γιώργος Κατρούγκαλος και σχολίασε πως ούτε τη ΝΔ χαρακτήριζε η έλλειψη φιλοδοξίας, στην προηγούμενη βουλευτική περίοδο, αφού κατατέθηκαν δεκάδες προτάσεις και από τη ΝΔ και από τον ΣΥΡΙΖΑ.</p>
      <p>Τη φράση του καθηγητή Αντώνη Μανιτάκη «μια αναθεώρηση που ξεκίνησε ανόρεχτα και τελειώνει ξεθυμασμένη», χρησιμοποίησε ο κοινοβουλευτικός εκπρόσωπος του Κινήματος Αλλαγής Ανδρέας Λοβέρδος, για το περιεχόμενο των εργασιών που καταλήγει στις 9 προτάσεις για την αναθεώρηση του Συντάγματος. </p>
      <p> Από την πλευρά του, ο ειδικός εισηγητής του ΚΚΕ Γιάννης Δελλής, έκανε λόγο για μια αναθεώρηση «κομμένη και ραμμένη στα μέτρα της αντιλαϊκής πολιτικής και των συμφερόντων των επιχειρηματικών ομίλων».</p>
      <p>Οι ειδικοί εισηγητές από την Ελληνική Λύση και το ΜέΡΑ25, Κώστας Χήτας και Αγγελική Αδαμοπούλου, υποστήριξαν ότι έγιναν άτολμα βήματα σε αυτή την αναθεωρητική διαδικασία.</p>
      <related>
        <a href="https://www.nooz.gr/greece/1562586/syntagmatiki-anathewrisi-politiki-sygkroysi-gia-to-arthro-86-peri-eythynis-ypoyrgwn"/>
        <a href="https://www.nooz.gr/greece/1562139/papariga-syntagmatiki-anathewrisi-gia-dimioyrgia-aytapatwn-vid-"/>
      </related>
    </article>
  </body>
</html>