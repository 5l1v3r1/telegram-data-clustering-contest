<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-barca-escombra-el-maccabi-en-una-segona-part-pletorica-i-torna-a-ser-lider-de-leurolliga-96-73/noticia/2965445/"/>
    <meta property="og:site_name" content="CCMA"/>
    <meta property="article:published_time" content="2019-11-22T22:17:42+00:00"/>
    <meta property="og:title" content="El Barça escombra el Maccabi en una segona part pletòrica i torna a ser líder de l'Eurolliga (96-73)"/>
    <meta property="og:description" content="El Maccabi, amb un encert increïble en els triples, ha marxat al descans guanyant (43-46). A la segona part, un Barça desencadenat ha remuntat amb una exhibició defensiva i ofensiva només a l'abast dels millors. Mirotic, amb 25 punts, ha liderat el recital blaugrana. Els de Pesic continuen líders de la competició empatats a vuit victòries i dues derrotes amb l'Anadolu Efes"/>
  </head>
  <body>
    <article>
      <h1>El Barça escombra el Maccabi en una segona part pletòrica i torna a ser líder de l'Eurolliga (96-73)</h1>
      <h2>El Maccabi, amb un encert increïble en els triples, ha marxat al descans guanyant (43-46). A la segona part, un Barça desencadenat ha remuntat amb una exhibició defensiva i ofensiva només a l'abast dels millors. Mirotic, amb 25 punts, ha liderat el recital blaugrana. Els de Pesic continuen líders de la competició empatats a vuit victòries i dues derrotes amb l'Anadolu Efes</h2>
      <address><time datetime="2019-11-22T22:17:42+00:00">22 Nov 2019, 22:17</time> by <a rel="author">Xavi Lorente</a></address>
      <figure>
        <img src="https://statics.ccma.cat/multimedia/jpg/2/1/1574460841312.jpg"/>
      </figure>
      <p>Nikola Mirotic, amb punts i assistències, ha començat marcant les diferències (7-2, minut 3). Scottie Wilbekin, dubte fins última hora, i Tarik Black s'han connectat ràpidament al partit i el Maccabi ha restablert la igualtat (7-7, minut 5). Inici igualat, amb baixos percentatges d'efectivitat en el llançament. El Maccabi ha jugat molt al límit de la falta, i això ha fet que el Barça no jugués còmode i anés bastant a la línia del tir lliure (21-18, minut 10).</p>
      <p>Àlex Abrines ha inaugurat el segon quart amb un triple (24-18, minut 11) però els israelians, amb un Wilbekin imparable, han clavat un parcial de 0-9 (24-27, minut 12) que ha obligat Pesic a demanar temps mort. Un triple d'un també inspirat Di Bartolomeo (13 punts a la primera part) encara ha furgat més en la ferida (24-30, minut 13) fins que Tomic ha trencat per fi la sequera ofensiva blaugrana. Abrines ha empatat a 30 amb un nou triple (minut 15). Di Bartolomeo, amb la mà calenta, ha mantingut el domini del Maccabi a cop de triple. Els punts de Tomic, Abrines i Higgins han tornat a situar el Barça per davant (38-36, minut 16). L'increïble encert del conjunt de Tel Aviv en els triples (7/13 en aquest tram) ha girat novament la truita (38-42, minut 17). Els de Pesic han concedit massa punts i alhora han fallat molts tirs lliures (13 de 20) abans del descans. Tot i un últim esforç de Mirotic, el Maccabi s'ha imposat a la primera part (43-46, minut 20).</p>
      <p>El montenegrí ha igualat a 46 amb un nou triple a l'inici de la segona part. El pivot estrella del Barça ha tornat a avançar els blaugranes (49-48, minut 22). Brandon Davies i Cory Higgins (només havia anotat de tir lliure a la primera part) han despertat. 6 punts de Higgins i el tercer triple del millor Abrines de la temporada han situat el 60-55 (minut 25). Tot i que Sfairopoulos ha parat el partit amb un temps mort, el Barça ha posat una velocitat més i s'ha escapat en el marcador (69-57, minut 28) amb més encert i més rebot, i un Mirotic descomunal. Tyler Dorsey ha deixat el Maccabi a 8 punts (74-66, minut 30) al final del tercer quart.</p>
      <p>Entre Kuric i Oriola han acabat de trencar el partit contra un Maccabi desesperat (87-68, minut 35) que no ha pogut mantenir el seu encert exterior. L'excel·lent defensa culer ha creat ansietat en els visitants que només han anotat 2 punts en els primers 7 minuts d'aquest últim quart. Mirotic ha fet aixecar el públic de la cadira amb una actuació novament magistral (25 punts, 35 de valoració). Higgins amb 15, Abrines i Kuric amb 12 l'han seguit brillantment. Els blaugranes han tingut un màxim avantatge de 26 punts (96-70). Vuitena victòria europea del Barça (96-73) contra una de les revelacions de l'Eurolliga.  </p>
      <p> </p>
    </article>
  </body>
</html>