<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/region/news_1765069"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-22T22:50:37+00:00"/>
    <meta property="og:title" content="สรรพสามิตเชียงรายบุกสวนลำไย ลอบจับต้มเหล้าเถื่อน เจอเตาไฟคุกรุ่น ผู้ก่อเหตุหายเกลี้ยง"/>
    <meta property="og:description" content="เมื่อวันที่​ 22 พฤศจิกายน​ ผู้สื่อข่าวรายงานว่า ดร.สุพัชรา บุญเกิดรัมย์ สรรพสามิตพื้นที่เชียงราย จ.เชียงราย ได้สั่งการให้เจ้าหน้าที่ได้นำของกลางเป็นสิ่งผิดกฎหมายประกอบด้วย สุราแช่ จำนวน 140 ถัง น้ำสุราปริมาณ 2,800 ลิตร เครื่องต้มกลั่นครบชุด จำนวน 2 ชุด และแป้งเชื้อสุรา จำนวน 1 ถุงพลาสติก น้ำหนัก 1,500 กรัม ไปทำการเก็บไว้ในสถานที่เก็บของกลางของสรรพสามิต เพื่อการขยายผลดำเนินคดีตามกฎหมาย หลังจากก่อนหน้านี้เมื่อวันที่ 20 พฤศจิกายน เจ้าหน้าที่ได้รับแจ้งว่ามีผู้ลักลอบผลิตและบรรจุสุรากลั่นเพื่อจำหน่ายโดยไม่ได้รับอนุญาตอยู่ภายในสวนลำไย พื้นที่หมู่ 9 ต.แม่พริก อ.แม่สรวย จ.เชียงราย จึงนำเจ้าหน้าที่ไปตรวจสอบ พบเป็นสวนลำไยไม่มีเลขที่ แต่ภายในมีสิ่งปลูกสร้างเป็นเพิงไม้ไผ่ และมีลักษณะเป็นโรงงามขนาดเล็กอยู่"/>
  </head>
  <body>
    <article>
      <h1>สรรพสามิตเชียงรายบุกสวนลำไย ลอบจับต้มเหล้าเถื่อน เจอเตาไฟคุกรุ่น ผู้ก่อเหตุหายเกลี้ยง</h1>
      <address><time datetime="2019-11-22T22:50:37+00:00">22 Nov 2019, 22:50</time> by <a rel="author">matichon</a></address>
      <p>เมื่อวันที่​ 22 พฤศจิกายน​ ผู้สื่อข่าวรายงานว่า ดร.สุพัชรา บุญเกิดรัมย์ สรรพสามิตพื้นที่เชียงราย จ.เชียงราย ได้สั่งการให้เจ้าหน้าที่ได้นำของกลางเป็นสิ่งผิดกฎหมายประกอบด้วย สุราแช่ จำนวน 140 ถัง น้ำสุราปริมาณ 2,800 ลิตร เครื่องต้มกลั่นครบชุด จำนวน 2 ชุด และแป้งเชื้อสุรา จำนวน 1 ถุงพลาสติก น้ำหนัก 1,500 กรัม ไปทำการเก็บไว้ในสถานที่เก็บของกลางของสรรพสามิต เพื่อการขยายผลดำเนินคดีตามกฎหมาย หลังจากก่อนหน้านี้เมื่อวันที่ 20 พฤศจิกายน เจ้าหน้าที่ได้รับแจ้งว่ามีผู้ลักลอบผลิตและบรรจุสุรากลั่นเพื่อจำหน่ายโดยไม่ได้รับอนุญาตอยู่ภายในสวนลำไย พื้นที่หมู่ 9 ต.แม่พริก อ.แม่สรวย จ.เชียงราย จึงนำเจ้าหน้าที่ไปตรวจสอบ พบเป็นสวนลำไยไม่มีเลขที่ แต่ภายในมีสิ่งปลูกสร้างเป็นเพิงไม้ไผ่ และมีลักษณะเป็นโรงงามขนาดเล็กอยู่</p>
      <p>เจ้าหน้าที่จึงเข้าไปตรวจสอบแต่ปรากฎว่าไม่พบผู้ใด คาดว่า ได้หลบหนีไปก่อนหน้านี้แล้ว แต่ภายในเพิงพักพบเตาไฟที่กำลังคุกรุ่นเพราะกำลังต้มน้ำในถังกลั่นสุราใบใหญ่อยู่ ภายในมีแป้งและเชื้อสำหรับต้มสุรากลั่นหรือแป้งแช่พร้อมสรรพ นอกจากนี้ยังพบถังพลาสติกจำนวนมากวางเรียงรายทั้งที่บรรจุสุราที่ต้มกลั่นจากหม้อดังกล่าวเสร็จแล้ว และกำลังรอบรรจุ รวมทั้งมีถุงพลาสติกที่เตรียมบรรจุสุรากลั่นแบบบรรจุถุงด้วย</p>
      <figure>
        <img src="https://www.matichon.co.th/wp-content/uploads/2019/11/1574398486937.jpg"/>
      </figure>
      <p>เจ้าหน้าที่จึงได้ออกตรวจสอบบริเวณโดยรอบก็ไม่พบผู้ใด และเนื่องจากมีการตั้งโรงกลั่นสุราและผลิตโดยไม่ได้รับอนุญาต จึงได้ตรวจยึดไปดำเนินคดีตามกฎหมาย</p>
      <p>เบื้องต้น คาดว่าการลักลอบต้มสุรากลั่นดังกล่าวมีขึ้นเพื่อนำไปจำหน่ายให้กับผู้บริโภคในงานเทศกาลต่างๆ โดยเฉพาะ เพื่อเตรียมไว้ในช่วงเฉลิมฉลองในเทศกาลส่งท้ายปีเก่าต้อนรับปีใหม่ 2563 รวมทั้งจำหน่ายทั่วไป ปัจจุบันสรรพสามิตพื้นที่เชียงรายจึงได้มอบหมายให้สายตรวจสอบสรรพสามิตพื้นที่เชียงราย สายที่ 1 และ 2 ออกตรวจตราเพื่อเฝ้าระวังในพื้นที่ต่างๆ ต่อไป</p>
      <figure>
        <img src="https://www.matichon.co.th/wp-content/uploads/2019/11/1574398476750.jpg"/>
      </figure>
    </article>
  </body>
</html>