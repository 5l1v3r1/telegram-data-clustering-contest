<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/2019/11/22/galeriaban_vettek_megis_visszaadtak_a_nacik_altal_elvett_festmenyt/"/>
    <meta property="og:site_name" content="Index.hu"/>
    <meta property="article:published_time" content="2019-11-22T22:54:00+00:00"/>
    <meta property="og:title" content="Galériában vették, mégis visszaadták a nácik által elvett festményt"/>
    <meta property="og:description" content="Az élelmiszergyáros Oetker család műgyűjteménye tíz év tanakodás után visszaszolgáltatta a festményt a zsidó tulajdonos örököseinek."/>
  </head>
  <body>
    <article>
      <h1>Galériában vették, mégis visszaadták a nácik által elvett festményt</h1>
      <address><time datetime="2019-11-22T22:54:00+00:00">22 Nov 2019, 22:54</time> by <a rel="author">ZSA</a></address>
      <p>A 2007-ben elhunyt német iparbáró, Rudolf-August Oetker műgyűjteménye a legnagyobbak közé tartozott a világon. A Dr. Oetker termékek miatt világszerte ismert vállalkozó idős korában a kollekciót a Kunstsammlung Rudolf-August Oetker GnbH nevű családi cég kezelésébe adta. 2013-ban aztán <a href="https://www.dw.com/en/another-german-company-reveals-its-nazi-past/a-17174930">kiderült</a>, hogy sok más nagyvállalathoz hasonlóan az Oetker-cégnek is meglehetősen sötét náci múltja van, a második világháború idején kényszermunkásokat dolgoztattak a gyáraikban, maga Rudolf-August pedig huszonötéves fiatalemberként 1941-ben önkéntesnek jelentkezett a Harmadik Birodalom leghírhedtebb fegyveres testületébe, a Waffen-SS-be, és a dachaui koncentrációs táborban berendezett gazdasági-igazgatási iskolába (SS-Führerschule des Wirtschafts-Verwaltungsdienstes Dachau) járt.</p>
      <p>Az már korábban felvetődött, hogy a műgyűjteményben is lehetnek olyan képek, amiket a nácik raboltak el jogos tulajdonosaiktól, sőt egy ismert festményért, Carl Spitzweg 1880-ban festett, romantikus stílusú Boszorkánymester (Der Hexenmeister) című vásznáért 2006-ban jelentkeztek is egy bizonyos Leo Bendel örökösei "tisztességes és igazságos megoldást" követelve.</p>
      <p>A lengyel-zsidó származású Bendel egy berlini dohánygyár igazgatósági tagja volt, de a nácik hatalomra jutása után elbocsátották. Feleségével, Elsével együtt úgy döntöttek, hogy emigrálnak - ezt még az 1930-as évek második felében is engedték a német hatóságok -, ezért pénzzé tették a műtárgyaikat. A Spitzweg-képet 1937-ben adták el a müncheni Heinemann Galériának 18 ezer márkáért. Itt vásárolta meg 1937 augusztusában Rudolf-August Oetker édesanyja, a romantikus festményekért rajongó Caroline 28 ezer márkáért. </p>
      <figure>
        <img src="https://kep.cdn.indexvas.hu/1/0/3048/30481/304810/30481041_d9fb02e9e709adebced5c4d4cd0bb336_wm.jpg"/>
        <figcaption>Carl Spitzweg Boszorkánymester című festménye (1880)</figcaption>
      </figure>
      <p>Arra hivatkozva, hogy a vásárlás teljesen jogszerű volt, az Oetker-család 2009-ben <a href="http://www.hiergeblieben.de/pages/textanzeige.php?limit=20&amp;order=datum&amp;richtung=DESC&amp;z=93&amp;id=22482">határozottan visszautasította</a> a Bendel-örökösök igényét. Az örökösök az ún. berlini nyilatkozatra hivatkoztak, de ez a magántulajdonosok esetében nem teremtett jogi kényszert a restitúcióra, és az vitathatatlan, hogy Caroline Oetker annak idején jóhiszeműen vette meg a képet. Ugyanakkor a festményt Bendelék kényszer hatására adták el, mivel a náci német állam teremtett olyan helyzetet, hogy meg kellett válniuk a vagyonuktól - vagyis a festmény a szélesebb értelemben vett "elrabolt műkincs" kategóriába tartozik.</p>
      <p>Amikor azonban 2013-ban fény derült Rudolf-August Oetker náci múltjára, a család pozíciója morálisan tarthatatlanná vált, és az Oetker-örökösök 2016-ban bejelentették, hogy az egész műgyűjteményt átvizsgáltatják, és minden olyan tárgyat visszaadnak, amit annak idején kényszer hatása alatt vettek el jogos tulajdonosaiktól. Az elvi megállapodás a Boszorkánymester átadására már ebben az évben megszületett, de időbe telt, míg az összes örökös személyét azonosították, és a bíróságon igazolták igényük jogszerűségét.</p>
      <p>Ennek nyomán történhetett meg most a festmény átadása. Az Oetker-kollekcióból mindeddig hét műtárgyat szolgáltattak vissza, hat esetben az örökösök magukra a műkincsekre tartottak igényt. Azt egyelőre nem lehet tudni, hogy a Spitzweg-kép hova kerül Bielefeldből, ahol eddig őrizték.</p>
      <p>Leo és Else Bendel egyébként nem menekült elég messze a náciktól: 1937-es emigrációjuk után Bécsbe költöztek, de Ausztriát egy évvel később beolvasztotta a Harmadik Birodalom. 1939-ben Leo Bendelt letartóztatták, és a buchenwaldi koncentrációs táborba került, ahol 1940 márciusában meghalt. Német feleségét nem bántották, ő túlélte a háborút.</p>
    </article>
  </body>
</html>