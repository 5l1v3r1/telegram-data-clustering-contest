<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/calcio/serie-a/notizie/torino-inter-0-3-nerazzurri-scatenati-decidono-lautaro-de-vrij-lukaku-9997fed4-0e38-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Torino-Inter 0-3, nerazzurri scatenati Decidono Lautaro, De Vrij e Lukaku"/>
    <meta property="og:description" content="Conte tiene il passo della Juve, i granata perdono subito Belotti per infortunio. Si fa male anche Barella"/>
  </head>
  <body>
    <article>
      <h1>Torino-Inter 0-3, nerazzurri scatenati <br/>Decidono Lautaro, De Vrij e Lukaku</h1>
      <h2>Conte tiene il passo della Juve, i granata perdono subito Belotti per infortunio. Si fa male anche Barella</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Guido De Carolis, inviato a Torino</a></address>
      <p><b>La posizione non cambia, l’Inter resta sotto alla Juventus</b>, a dir la verità senza fare neppure un gran sforzo. La settima vittoria consecutiva in trasferta lascia la squadra di Antonio Conte a un’incollatura dai bianconeri, avanti di un solo punticino, e riscrive un altro record: era dal 1950-51, dai tempi di Aldo Olivieri, che i nerazzurri non partivano così bene dopo 13 giornate. Il cammino è lungo, l’allenatore però continua a gestire al meglio un’emergenza numerica e, almeno in campionato, senza passaggi a vuoto. Di questi tempi, un anno fa, la Juve aveva già un cospicuo margine, oggi sa di dover sudare per guadagnare il nono scudetto consecutivo. L’Inter ha fame, non molla, puntuale continua a segnare a ogni incontro da inizio stagione e tiene la scia, minacciando sempre il sorpasso. Ha in Lukaku e Lautaro, di nuovo entrambi a segno, una coppia micidiale in grado di stordire e abbattere qualunque difesa. Una potenza quasi dispotica in attacco: i due hanno già segnato 16 volte in serie A.</p>
      <p><b>Neanche il terreno zuppo di Torino</b> rallenta la marcia dei nerazzurri, impregnati dei concetti del loro allenatore e capaci di capitalizzare la minima distrazione avversaria. I granata di Mazzarri producono pochino, comunque non abbastanza per riprendersi dai ceffoni rifilati da Lautaro e De Vrij in poco più di mezzora.</p>
      <p><b>Dopo l’avvio ritardato di 10 minuti per problemi in curva Primavera </b>tra tifosi nerazzurri e granata, il Torino paga a caro prezzo l’infortunio di Belotti, fatto fuori da una contusione al fianco sinistro e trasportato in ospedale. Un «Toro» scatenato in campo però rimane: è Lautaro. Mentre i difensori granata slittano nelle pozze, l’argentino fila in contropiede e l’Inter si ritrova in vantaggio in un amen. Schizzano via i nerazzurri favoriti dalle ripartenze, gioco in cui sono maestri. Se i granata non affogano subito è per due gran interventi di Sirigu su Barella e Lukaku. La squadra di Conte sa essere letale negli avvii e mette una pietra sul match con il raddoppio di De Vrij. Lì il Torino un sussulto ce l’ha, ma trova Handanovic a murare la girata di De Silvestri e una deviazione a sporcare il tiro di Verdi.</p>
      <p><b>Troppo poco per far male all’Inter, colpita invece dalla sfortuna,</b> perché in chiusura di primo tempo Conte perde anche Barella. Il ginocchio del centrocampista si gira male, impensabile averlo per il match di mercoledì a Praga dove i nerazzurri si giocano una bella fetta del futuro in Champions League. La ripresa non esiste, l’Inter costretta a mandare in campo Borja Valero, danza allegra sotto la pioggia dopo aver dilagato con Lukaku. Il Torino può solo portarsi via la sconfitta e i fischi dei suoi tifosi</p>
    </article>
  </body>
</html>