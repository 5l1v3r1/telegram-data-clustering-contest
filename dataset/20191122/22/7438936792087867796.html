<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Mist-pro-namestky-na-ministerstvu-kultury-ubude-ze-sesti-na-ctyri-604380"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T22:44:00+00:00"/>
    <meta property="og:title" content="Míst pro náměstky na ministerstvu kultury ubude ze šesti na čtyři"/>
    <meta property="og:description" content="Ministerstvo kultury bude mít od ledna tři místo čtyř odborných náměstků, výběrová řízení budou kvůli změnám v organizační struktuře na dva z nich. Kvůli úsporám ubude i místo jednoho ze dvou politických náměstků. Po změnách bude mít ministerstvo o deset pracovních a služebních míst méně, nyní jich je zhruba 300. ČTK to dnes řekla mluvčí ministerstva Michaela Lagronová. Výši úspor nevyčíslila."/>
  </head>
  <body>
    <article>
      <h1>Míst pro náměstky na ministerstvu kultury ubude ze šesti na čtyři</h1>
      <address>
        <time datetime="2019-11-22T22:44:00+00:00">22 Nov 2019, 22:44</time>
      </address>
      <p>
        <b>Ministerstvo kultury bude mít od ledna tři místo čtyř odborných náměstků, výběrová řízení budou kvůli změnám v organizační struktuře na dva z nich. Kvůli úsporám ubude i místo jednoho ze dvou politických náměstků. Po změnách bude mít ministerstvo o deset pracovních a služebních míst méně, nyní jich je zhruba 300. ČTK to dnes řekla mluvčí ministerstva Michaela Lagronová. Výši úspor nevyčíslila.</b>
      </p>
      <p>Na některé změny na ministerstvu, které vláda v pondělí schválila jako součást takzvané systemizace pracovních a služebních míst ve státní správě, upozornil <b><a href="https://denikn.cz/239382/zaoralek-rozhodl-o-rosadach-na-ministerstvu-kultury-zasahnou-i-namestky/?ref=tit#">Deník N</a></b>. Napsal, že podle jeho informací jsou změny zčásti motivované snahou zbavit se některých pracovníků, které kvůli služebnímu zákonu nelze propustit. Podle Lagronové jde ale o systémové řešení.</p>
      <p>Změny vycházejí z vize ministra kultury Lubomíra Zaorálka (ČSSD), že ministerstvo kultury se zabývá dvěma základními oblastmi: živým uměním a kulturním dědictvím, tedy památkami, uvedla mluvčí. „Všechno ostatní by mělo být jako obslužné a servisní vůči těmto dvěma pilířům agendy,“ doplnila Lagronová. Sloučí se proto sekce legislativní a ekonomická, čímž se ušetří jedno místo náměstka. Navíc se kvůli přesunu příspěvkových organizací z ekonomické sekce pod náměstka pro kulturní dědictví musí podle služebního zákona uskutečnit i výběrové řízení na toto místo.</p>
      <p>Funkci si tak udrží náměstkyně pro živé umění Kateřina Kalistová. O místo naopak přijdou náměstek pro kulturní dědictví Vlastislav Ouroda, pro legislativu a mezinárodní vztahy Petra Smolíková a ekonomický a provozní náměstek René Schreier. „Pan ministr doufá, že se do výběrových řízení přihlásí i současní náměstci,“ řekla Lagronová. Upozornila na to, že prvního kola výběrového řízení se mohou zúčastnit jen lidé zevnitř ministerstva, zájemci zvnějšku se mohou přihlásit až do druhého kola.</p>
      <p>Smolíková se výběrového řízení na místo náměstka, pod kterého bude nově spadat legislativa i ekonomika, zúčastní, řekla Deníku N. „Na úvahy je ještě čas,“ uvedl pro Deník N Schreier.</p>
      <p>Schválenou systemizací zanikne i místo politického náměstka, které se na konci října uvolnilo odchodem Aloise Mačáka. Lagronová uvedla, že pro malé ministerstvo, jako je kultura, je jeden politický náměstek dostačující. Jiří Vzientek politickým náměstkem zůstane.</p>
      <p>„Sníží se počet služebních míst o šest a počet pracovních míst o čtyři,“ řekla mluvčí. Služební místa podléhají služebnímu zákonu, pracovní zákoníku práce, systemizace řeší oba typy míst.</p>
      <p>Zaorálek do čela ministerstva kultury nastoupil koncem srpna poté, co ho jmenoval prezident Miloš Zeman. Skončil tím víc než čtvrt roku dlouhý spor o obsazení funkce. Zeman nejprve otálel s odvoláním ministra Antonína Staňka (ČSSD), následně odmítl na jeho místo dosadit kandidáta sociálních demokratů Michala Šmardu. Ten se po tlaku hlavy státu a premiéra nakonec o post přestal ucházet a ČSSD místo něj navrhla někdejšího šéfa diplomacie Zaorálka.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/nazory-a-petice/Petice-proti-stavbe-polyfunkcniho-domu-v-Hloubetine-604359"/>
        <a href="https://www.parlamentnilisty.cz/politika/obce-volicum/Plzenane-se-pristi-rok-dockaji-modernich-tramvaji-od-Skody-Transportation-604353"/>
        <a href="https://www.parlamentnilisty.cz/arena/monitor/Dalsi-metal-Tomas-Halik-znovu-ocenen-za-svuj-boj-Ale-prisel-posmech-604354"/>
        <a href="https://www.parlamentnilisty.cz/politika/obce-volicum/Cheb-Cviceni-prokazalo-akceschopnost-slozek-IZS-604363"/>
      </related>
    </article>
  </body>
</html>