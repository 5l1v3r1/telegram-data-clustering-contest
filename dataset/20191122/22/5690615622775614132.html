<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837329-zelenskiy-zatelefonuvav-tryudo-pro-scho-govorili"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Зеленський зателефонував Трюдо: про що говорили"/>
    <meta property="og:description" content="КИЇВ. 22 листопада. УНН. Президент України Володимир Зеленський привітав прем’єр-міністра Канади Джастіна Трюдо з перемогою Ліберальної партії на …"/>
  </head>
  <body>
    <article>
      <h1>Зеленський зателефонував Трюдо: про що говорили</h1>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Дар'я Панченко</a></address>
      <p><b>КИЇВ. 22 листопада. УНН.</b> Президент України Володимир Зеленський привітав прем’єр-міністра Канади Джастіна Трюдо з перемогою Ліберальної партії на парламентських виборах і формуванням нового уряду. Про це передає <b>УНН</b> з посиланням на пресслужбу Офісу Президента.</p>
      <p>Повідомляється, що Володимир Зеленський спілкувався з Джастіном Трюдо по телефону.</p>
      <p>“Глава української держави привітав Джастіна Трюдо з перемогою Ліберальної партії Канади на парламентських виборах і формуванням нового уряду. Володимир Зеленський подякував за послідовну позицію Канади щодо збереження політики санкцій проти Росії”, — йдеться у повідомленні.</p>
      <p>Повідомляється, що Джастін Трюдо привітав звільнення полонених українських моряків і повернення захоплених Росією суден. Він також позитивно оцінив домовленості щодо проведення саміту у Нормандському форматі 9 грудня.</p>
      <p>“Глава канадського уряду схвально відгукнувся про рішучі кроки Президента України в рамках реалізації амбітної програми реформ і запевнив, що Канада продовжить надавати активну допомогу в цьому напрямі”, — сказано у повідомленні.</p>
      <p>Також зазначається, що Володимир Зеленський висловив сподівання на поступову лібералізацію Канадою візового режиму для громадян України, що має ще більше зміцнити взаємини між народами двох країн.</p>
      <p>Вказано, що Президент України також запросив Прем’єр-міністра Канади Джастіна Трюдо відвідати нашу країну з офіційним візитом.</p>
      <p>Нагадаємо, Ліберальна <a href="https://www.unn.com.ua/uk/news/1831282-liberalna-partiya-tryudo-peremagaye-na-parlamentskikh-viborakh-v-kanadi">партія Трюдо перемагає</a> на парламентських виборах в Канаді.</p>
    </article>
  </body>
</html>