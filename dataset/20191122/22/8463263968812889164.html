<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855757/bundesliga-blisko-gigantycznej-sensacji-w-dortmundzie-borussia-uratowala-remis-z"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-22T22:26:47+00:00"/>
    <meta property="og:title" content="Bundesliga. Blisko gigantycznej sensacji w Dortmundzie. Borussia uratowała remis z SC Paderborn 07"/>
    <meta property="og:description" content="Po fatalnej grze Borussia Dortmund przegrywała po pierwszej połowie z SC Paderborn 07 0:3. W drugiej części wicemistrzowie Niemiec zdołali doprowadzić do remisu. Gola na 3:3 Marco Reus strzelił w drugiej minucie doliczonego czasu."/>
  </head>
  <body>
    <article>
      <h1>Bundesliga. Blisko gigantycznej sensacji w Dortmundzie. Borussia uratowała remis z SC Paderborn 07</h1>
      <address><time datetime="2019-11-22T22:26:47+00:00">22 Nov 2019, 22:26</time> by <a rel="author" href="https://sportowefakty.wp.pl/autor/lukasz-witczyk" target="_blank">Łukasz Witczyk</a></address>
      <h4>Po fatalnej grze Borussia Dortmund przegrywała po pierwszej połowie z SC Paderborn 07 0:3. W drugiej części wicemistrzowie Niemiec zdołali doprowadzić do remisu. Gola na 3:3 Marco Reus strzelił w drugiej minucie doliczonego czasu.</h4>
      <related>
        <a href="https://sportowefakty.wp.pl/pilka-nozna/855722/pko-ekstraklasa-gornik-wisla-plock-igor-angulo-show-zabrzanie-bez-przelamania"/>
      </related>
      <p>Niemieckie media przed spotkaniem rozważały tylko jeden scenariusz: zwycięstwo Borussii Dortmund. Zagadką miały być jedynie rozmiary triumfu wicemistrzów Niemiec. Od pierwszych minut było widać, że dortmundczycy zlekceważyli ostatni w tabeli SC Paderborn 07, który w tym sezonie zdobył w jedenastu meczach zaledwie cztery punkty. </p>
      <p>Jednak już w 5. minucie goście wylali na głowy miejscowych kubeł zimnej wody. Ligowy autsajder przeprowadził znakomitą kontrę, po której Kai Proeger bez problemów ograł <a href="https://sportowefakty.wp.pl/pilka-nozna/nico-schulz">Nico Schulza</a>, a następnie wyłożył piłkę Sterliemu Mambie. Ten z łatwością pokonał <a href="https://sportowefakty.wp.pl/pilka-nozna/roman-burki">Romana Burkiego</a>. Po tym ciosie Borussia nie potrafiła się podnieść. Zamiast rzucić się do ataków, dortmundczycy byli na boisku zagubieni niczym dziecko we mgle. </p>
      <p>W pierwszej połowie Borussia nie oddała żadnego celnego strzału. Za to goście postawili na grę z kontrataku i to dało im efekty. W 37. minucie z własnej połowy w kierunku Mamby zagrał Sebastian Vasiliadis. Mamba urwał się spod opieki <a href="https://sportowefakty.wp.pl/pilka-nozna/julian-weigl">Juliana Weigla</a> i znów wygrał pojedynek sam na sam z Burkim. Po chwili było 3:0 po niemal identycznej akcji. Tym razem to Jamilu Collins zagrywał z własnej połowy, a akcję wykończył Gerrit Holtmann.</p>
      <p>Schodzących do szatni piłkarzy Borussii żegnały głośne gwizdy. Gospodarze grali fatalnie, a na domiar złego kontuzji doznał <a href="https://sportowefakty.wp.pl/pilka-nozna/paco-alcacer">Paco Alcacer</a> i musiał zejść z boiska jeszcze przed przerwą. Jednak od początku drugiej połowy to dortmundczycy byli stroną dominującą. W 47. minucie nadzieję w serca kibiców BVB. Po dograniu <a href="https://sportowefakty.wp.pl/pilka-nozna/achraf-hakimi">Achrafa Hakimiego</a> gola zdobył <a href="https://sportowefakty.wp.pl/pilka-nozna/jadon-sancho">Jadon Sancho</a>.</p>
      <p>Borussia drugą połowę zaczęła od frontalnych ataków. Częściej utrzymywała się przy piłce i starała się stwarzać zagrożenie pod bramką przeciwnika. Piłkarze SC Paderborn 07 skupili się przede wszystkim na przeszkadzaniu rywalom w rozgrywaniu piłki. Momentami bronili się całym zespołem. Borussia nie potrafiła jednak zadać kolejnego ciosu, a trener <a href="https://sportowefakty.wp.pl/pilka-nozna/lucien-favre">Lucien Favre</a> szalał przy linii bocznej. </p>
      <p>Gospodarze w 84. minucie zdobyli kontaktową bramkę. Po wrzutce z rzutu wolnego <a href="https://sportowefakty.wp.pl/pilka-nozna/mats-hummels">Mats Hummels</a> dośrodkowaniem ratował się przed stratą. Zrobił to jednak na tyle precyzyjnie, że <a href="https://sportowefakty.wp.pl/pilka-nozna/axel-witsel">Axel Witsel</a> strzałem głową pokonał bramkarza. W doliczonym czasie gry Borussia urwała się ze stryczka. Po dośrodkowaniu Sancho do remisu doprowadził Reus. Dortmundczycy uratowali remis, ale wynik ten nie satysfakcjonuje gospodarzy.</p>
      <p><b><a href="https://sportowefakty.wp.pl/pilka-nozna/borussia-dortmund">Borussia Dortmund</a> - <a href="https://sportowefakty.wp.pl/pilka-nozna/sc-paderborn-07">SC Paderborn 07</a> 3:3 (0:3)</b><br/>0:1 - Streli Mamba 5'<br/>0:2 - Streli Mamba 37'<br/>0:3 - Gerrit Holtmann 43'<br/>1:3 - Jadon Sancho 47'<br/>2:3 - Axel Witsel 84'<br/>3:3 - Marco Reus 90+2'</p>
      <p><b>Borussia Dortmund:</b> Roman Burki - Łukasz Piszczek, Julian Weigl, Mats Hummels, Nico Schulz (46' Achraf Hakimi) - Axel Witsel, Mahmoud Dahoud (46' Thorgan Hazard) - Jadon Sancho, Marco Reus, Raphael Guerreiro - Paco Alcacer (45+2' Julian Brandt).</p>
      <p><b>SC Paderborn 07:</b> Leopold Zingerle - Laurent Jans, Luca Jannis Kilian, Sebastian Schonlau, Jamilu Collins - Klaus Gjasula, Sebastian Vasiliadis (40' Abdelhamid Sabiri) - Kai Proeger, Ben Zolinski (77' Sven Michel), Gerrit Holtmann (62' Christopher Antwi-Adjei) - Streli Mamba.</p>
      <p><b>Żółte kartki:</b> Mats Hummels, Julian Weigl (Borussia Dortmund).</p>
      <p>
        <b>Zobacz także:</b>
        <br/>
        <b>
          <a href="https://sportowefakty.wp.pl/pilka-nozna/855675/pko-ekstraklasa-wojna-domowa-w-wisle-krakow-grupa-blaszczykowskiego-grozi-przerw">PKO Ekstraklasa. Wojna domowa w Wiśle Kraków. Grupa Błaszczykowskiego grozi przerwaniem misji ratunkowej</a>
        </b>
        <br/>
        <b>
          <a href="https://sportowefakty.wp.pl/pilka-nozna/855698/pko-ekstraklasa-pogon-legia-aleksandar-vukovic-zawsze-mozemy-grac-lepiej">PKO Ekstraklasa. Pogoń - Legia. Aleksandar Vuković: Zawsze możemy grać lepiej</a>
        </b>
      </p>
      <p>WP SportoweFakty</p>
    </article>
  </body>
</html>