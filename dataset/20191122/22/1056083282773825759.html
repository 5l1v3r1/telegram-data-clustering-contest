<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919294/%D8%A2%D9%82%D8%A7%DB%8C-%D8%AA%D8%A7%D8%AC-%D8%A8%D8%A7%D9%88%D8%B1-%DA%A9%D9%86%DB%8C%D8%AF-%D8%A8%D8%A7-%D8%A8%DB%8C%D8%A7%D9%86%DB%8C%D9%87-%D9%86%D9%88%D8%B4%D8%AA%D9%86-%D8%A8%D9%87-%D8%AC%D8%A7%D9%85-%D8%AC%D9%87%D8%A7%D9%86%DB%8C-%D9%86%D9%85%DB%8C-%D8%B1%D9%88%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-22T22:04:00+00:00"/>
    <meta property="og:title" content="آقای تاج! باور کنید با بیانیه نوشتن به جام جهانی نمی‌رویم"/>
    <meta property="og:description" content="شکست برابر عراق در انتخابی جام جهانی، پایانی بر عملکرد تیم ملی در سال ۲۰۱۹ بود و تیم ملی تا چهار ماه دیگر در یک بازی رسمی به میدان نخواهد رفت."/>
  </head>
  <body>
    <article>
      <h6 class="kicker">فدراسیون در خواب، ویلموتس در تدارک کریسمس</h6>
      <h1>آقای تاج! باور کنید با بیانیه نوشتن به جام جهانی نمی‌رویم</h1>
      <address><time datetime="2019-11-22T22:04:00+00:00">22 Nov 2019, 22:04</time> by <a rel="author">محمد علی ایزدی</a></address>
      <p>شکست برابر عراق در انتخابی جام جهانی، پایانی بر عملکرد تیم ملی در سال ۲۰۱۹ بود و تیم ملی تا چهار ماه دیگر در یک بازی رسمی به میدان نخواهد رفت.</p>
      <p>به گزارش ایسنا، تیم ملی ایران نتایج خوبی در انتخابی جام جهانی کسب نکرده و از سوی دیگر عملکرد کادر فنی تیم ملی از جهات مختلف مورد بحث است. مارک ویلموتس و همکارانش در کنار مدیران فدراسیون فوتبال عملکرد پرانتقادی داشتند.</p>
      <p>ویلموتس با وجود به مخاطره افتادن وضعیت تیم ملی، به ایران نیامد و مستقیم از فرودگاه راهی کشورش شد. او حتی در شرایطی که تیم‌های ملی عراق و بحرین در اردن به مصاف هم رفتند، این بازی را از نزدیک مشاهده نکرد تا خیلی زود مهیای جشن کریسمس و سال نوی میلادی شود.</p>
      <p>این قبیل رفتارها در حالی از سوی او رخ می‌دهد که وزیر ورزش اخیرا گفته او حقوق سه ماه آینده را هم دریافت کرده و دیگر دغدغه مالی برای ادامه فعالیت او با تیم ملی مطرح نیست. با ان حال ویلموتس همچنان یک مربی پروازی است که فقط هنگام بازی‌ها کارت سرمربی‌گری تیم ملی را به گردنش می‌اندازد و به اردو می‌رود.</p>
      <p>از سوی دیگر، فدراسیون فوتبال که این روزها احساساتی‌تر از همیشه شده و فقط به انتشار مطالب احساسی با عناوین <b><a href="http://ffiri.ir/fa/news/4570/">"تیم ملی مسافر جام جهانی می‌شود"</a> </b>و <a href="http://ffiri.ir/fa/news/4512"><b>"تیم ملی بازمی‌گردد"</b></a> هیچ برنامه‌ای برای تیم ملی ارائه نکرده است. به قول سعدی "به عمل کار برآید به سخندانی نیست." شاید هم به سخنرانی!</p>
      <p>مهدی تاج و محمدرضا ساکت در پناه این مطالب احساسی، هیچ یک از برنامه‌های تیم ملی را تشریح نکردند و اخیرا فرصت برگزاری بازی دوستانه را هم از دست داده‌اند تا پازل ناکامی و فرصت‌سوزی در تیم ملی کامل شود.</p>
      <p>سلسله اتفاقات ناامید کننده درباره تیم ملی در شرایطی رخ داده که سال ۲۰۱۹ برای تیم‌های ملی به پایان رسیده و فیفا تا ماه مارس ۲۰۲۰ (فروردین ۹۹) هیچ پنجره‌ای برای بازی‌های ملی ندارد و اگر وضعیت به منوال ماه‌های گذشته باشد، قطعا تیم ملی در خواب و کادر فنی در استراحت به سر خواهد برد.</p>
      <p>طی ماه‌های گذشته غیبت ویلموتس به واسطه تاخیر در دریافت دستمزدش توجیه پذیر بود و اهالی فوتبال هم حق را به او می‌دادند اما اکنون فدراسیون فوتبال هنوز واکنشی درباره نیامدن این سرمربی به ایران نداشته و برنامه‌ای را هم برای ادامه ماه‌های آینده اعلام نکرده است.</p>
      <p>انتظارات از فدراسیون فوتبال این است که به جای قلم‌فرسایی و تاکید بر برنامه‌ریزی برای تیم ملی، برنامه‌ای را برای تیم ملی ایران در پاییز و زمستان پیش رو ببیند. تعطیلات نیم فصل نخست لیگ برتر فرصت خوبی برای برگزاری اردوهای کوتاه مدت و بازی‌های دوستانه است.</p>
      <p>همچنین فدراسیون فوتبال باید با تشریح برنامه کادر فنی در ماه‌های پیش‌رو از قبیل حضور در مسابقات باشگاهی برای شناخت بهتر از عملکرد بازیکنان در داخل و خارج از کشور، برای هواداران نگران تیم ملی روشنگری کند که چه برنامه‌ای برای موفقیت ایران در ادامه راه صعود به جام جهانی دارد.</p>
      <p>در غیر این صورت باید هدیه ناخواسته بحرین و عراق را پس بزنیم و فرصت صدرنشینی در این گروه و صعود بی‌قید و شرط به مرحله بعد را از دست بدهیم زمستانی سرد و خوابی طولانی مدت را تجربه کنیم و در حسرت روزهای گذشته بمانیم.</p>
      <p>به گزارش ایسنا، دو مطلبی که در سایت فدراسیون فوتبال منتشر شده به این شرح است:</p>
      <p>
        <b>تیم ملی مسافر جام جهانی می شود (۲۹ آبان ۱۳۹۸)</b>
      </p>
      <p>لحظه شمار برای شروع دوباره، زودتر از آنچه بتوان فکرش را کرد آغاز شده است. میدان هنگ کنگ و بعد کامبوج و در ادامه بحرین و عراق نزدیک تر از هر زمان دیگری است. صرف نظر از دو بازی گذشته که البته محک فردا شد، نگاه ها به نخستین روزهای سال نو و بهار آینده است.</p>
      <p>اینک که سرنوشت تیم ملی، دست خودش افتاده نیک می دانیم چراغ این خانه هرگز خاموش نخواهد شد.</p>
      <p>فدراسیون و تیم ملی هم‌صف و یک صدا با مردم، در راه موفقیت شب و روز نمی‌شناسند و در این راستا هر اقدامی برای موفق شدن لازم باشد انجام خواهند داد و بی شک تصمیم گیران فوتبال از هیچ تلاشی فروگذار نخواهند بود.</p>
      <p>برنامه ای جامع برای موفقیت، پیش پای تیم ملی قرار دارد و مردان مرد ملی هیچ مانعی را برنمی‌تابند.</p>
      <p>صرف نظر از گمانه زنی‌های غیر واقعی مطرح شده، هر اتفاقی که بتواند تیم ملی را به عنوان تیم نخست به مرحله بعد رهنمون سازد میسر خواهد شد.</p>
      <p>ما به جام جهانی ۲۰۲۲ قطر صعود می‌کنیم.</p>
      <p>
        <b>تیم ملی بازمی‌گردد (۲۴ آبان ۱۳۹۸)</b>
      </p>
      <p>۱. شکست در ذات خود اگرچه تلخ و حزن آور است اما بی شک در زوایای پنهان خود حاوی درس‌های مهمی است.</p>
      <p>فدراسیون فوتبال ضمن عذرخواهی از نتایج دو دیدار اخیر تیم ملی،تاکید می کند ارزیابی تمامی مباحث مرتبط  جهت بررسی دقیق فرآیندهای طی شده و بهره وری از ظرفیت های بالقوه آتی آغاز شده و نتایج آن به اطلاع مردم شریف خواهد رسید.</p>
      <p>۲. کادر فنی و بازیکنان تیم ملی در دو مسابقه اخیر تلاش خود را انجام دادند و فدراسیون فوتبال تمام کارهای لجستیک و پشتیبانی اعم از پرواز چارتر، هتل و... را انجام داد. بی شک فدراسیون ضمن تاکید بر باز بودن باب گفت‌وگو بر این باور است شرط انصاف، نقد منصفانه در جهت اصلاح و کمک به تیم ملی در میدان های بعدی است.اتفاقی که از شب گذشته تا امروز در کلام راهگشا و پرمحتوا بسیاری از کارشناسان و پیشکسوتان ارزنده فوتبال کشور و همچنین آحاد مردم هویدا بود و در این میان اما برخی معدود از فرصت استفاده کرده و اغراض شخصی را علیه فوتبال ملی بر زبان آوردند که البته چهره آنان برای مردم که صاحبان واقعی فوتبال هستند شناخته شده است.</p>
      <p>لیک فدراسیون وظیفه خود می‌داند با مردم بی پرده سخن بگوید و لاجرم از نقش عده‌ای در برهم زدن آرامش فوتبال و افشا هویت آنان در زمان مقتضی پرده بگشاید بی شک اما رویه غالب در جهت نقد کارگشا و دلسوزانه می‌تواند زمینه ساز تکرار روزهای خوش فوتبال در سطح ملی باشد. بازه زمانی به وجود آمده در این مرحله، بهترین زمان جهت ترمیم امور مربوطه است و فدراسیون فوتبال در این راه کمترین فرصت را از دست نخواهد داد تا فروردین ۹۹ استارت دوباره ای بر آغاز درخشش دوباره یوزها باشد، آن هم در فرصت حضور تماشاگران خونگرم ایرانی در سه مصاف حساس خانگی که از هم اکنون برای آن بهار دل انگیز لحظه شماری می‌کنیم.</p>
      <p>از یاد نبریم تاریخ فوتبال مملو از روزهایی است که مردان حماسه ساز فوتبال ملی در سخت‌ترین لحظات برگ‌های تازه‌ای از افتخار را به این کتاب قطور افزوده‌اند و باور داریم تیم ملی بازمی‌گردد.</p>
      <p>۳. توضیح مهم دیگر در بحث برگزاری بازی دوستانه در فیفادی آتی است‌فدراسیون فوتبال رایزنی‌ها را از مدت‌ها قبل آغاز کرد.</p>
      <p>استرالیا، ژاپن، چین، پاراگوئه، برزیل، امارات، لیبریا، هند و گرجستان کشورهایی بودند که فدراسیون با آنها به مرحله مذاکره رسید. در این میان، درخواست رقم‌های بالا از سوی شرکت‌های برگزارکننده، عدم توافق بر سر محل برگزاری و بعضا تمایل نداشتن به مسابقه در آن تاریخ در نهایت باعث عدم انجام مسابقه شد.</p>
      <p>نقدهای مطرح شده در این باره قطعا دلسوزانه است اما توجه به مشکلات فدراسیون در حوزه های مرتبط قطعا می‌تواند روشنگر مباحث باشد.</p>
      <p>انتهای پیام</p>
    </article>
  </body>
</html>