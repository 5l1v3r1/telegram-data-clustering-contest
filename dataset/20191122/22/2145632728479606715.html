<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/stiinta/18594773-primele-date-despre-cometa-borisov-au-fost-colectate-cu-un-an-inainte-de-descoperirea-ei"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Primele date despre cometa Borisov au fost colectate cu un an înainte de descoperirea ei"/>
    <meta property="og:description" content="Cometa Borisov este cel de al doilea vizitator interstelar care a fost identificat de către astronomi."/>
  </head>
  <body>
    <article>
      <h1>Primele date despre cometa Borisov au fost colectate cu un an înainte de descoperirea ei</h1>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author" href="https://www.descopera.ro/autor/adrian-popovici" target="_blank">Adrian Popovici</a></address>
      <slideshow>
        <figure>
          <img src="https://storage0.dms.mpinteractiv.ro/media/401/321/5387/18594773/1/cometa-pixabay-descopera.jpg"/>
          <figcaption>Credit foto: Pixabay</figcaption>
        </figure>
        <figure>
          <img src="https://storage0.dms.mpinteractiv.ro/media/401/321/5387/18594773/3/borisov-arxiv-descopera.jpg"/>
          <figcaption>Credit foto: arXiv</figcaption>
        </figure>
        <figcaption>Credit foto: Pixabay</figcaption>
      </slideshow>
      <p>Cometa Borisov este cel de al doilea vizitator interstelar care a fost identificat de către astronomi.</p>
      <p>La finalul lunii august, <a href="https://www.descopera.ro/stiinta/18397337-un-astronom-amator-ar-putea-fi-autorul-descoperirii-unui-al-doilea-obiect-interstelar">un astronom amator</a> a descoperit ceea ce s-a dovedit a fi cel de al doilea vizitator interstelar, o cometă. Un studiu recent arată că primele imagini ale acestei comete au fost realizate în urmă cu un an, doar că, din cauza interferenţelor, cercetătorii nu au putut determina adevărata natură a acestui obiect, notează <a href="http://www.sciencealert.com/interstellar-comet-2i-borisov-was-imaged-almost-a-year-before-its-actual-discovery?fbclid=IwAR1vTZJaaEDdMNM0TiqDNNfIyilXoHgj397NGsuPh2DegEPWNjzQxFDuPhE">Science Alert</a>.</p>
      <p>O echipă de cercetători de la Universitatea Maryland, Statele Unite ale Americii, condusă de către dr. Quanzhi Ye, care a folosit datele colectate în ultimii ani de către observatoarele astronomice Catalina Sky Survey, Pan-STARRS şi Zwicky Transient Facility a identificat cele mai vechi imagini cu cometa Borisov. Conform acestor oameni de ştiinţă, cometa a fost identificată prima dată în 1 octombrie 2018. „Am identificat un număr de 202 de imagini începând cu 1 octombrie 2018 până la data descoperirii obiectului (30 august 2019) care ar putea conţine cometa”, au scris cercetătorii în studiul lor.</p>
      <figure>
        <img src="https://storage0.dms.mpinteractiv.ro/media/401/321/5387/18594773/3/borisov-arxiv-descopera.jpg"/>
      </figure>
      <p>
        <i>Credit foto: arXiv</i>
      </p>
      <p>Prima detectare a cometei a avut loc la opt unităţi astronomice, pentru a avea un punct de referinţă, Jupiter se află la 5.2 unităţi astronomice. Trebuie precizat faptul că o unitate astronomică este egală cu lungimea semiaxei mari a Pământului în jurul Soarelui.</p>
      <p>În timpul studiilor, cercetătorii au aflat că <a href="https://www.descopera.ro/stiinta/18469114-cometa-borisov-face-ca-oumuamua-sa-para-si-mai-bizar-conform-astronomilor">cometa Borisov</a> a început să fie activă atunci când s-a aflat la 5-7 unităţi astronmice faţă de Soare, în comparaţie, majoritatea cometelor devin active, gheaţa de pe ele se transformă direct în aburi (n.r. fenomenul fizic de sublimare), la o distanţă de 3-5 unităţi astronomice. Cercetătorii interpretează acest fenomen drept un indiciu al volatilităţii materialelor din care cometa este formată.</p>
      <p>„Va fi interesant de văzut dacă cometa Borisov continuă să se încadreze în profilul cometelor dinamice. În cazul cometelor din Sistemul Solar, se ştie că cometele noi dinamice au şanse de 10 ori mai mari să se dezintegreze decât <a href="https://www.descopera.ro/stiinta/18464829-prima-cometa-interstelara-nu-este-diferita-fata-de-cometele-din-sistemul-nostru-solar">alte comete</a>, probabil datorită stării lor şi rezistenţei structurale mai slabe”, au scris cercetătorii în studiul lor.</p>
      <p>Studiul <i>Pre-discovery Activity of New Interstellar Comet 2I/Borisov Beyond 5 AU</i> a fost urcat pe serveul <i>arXiv </i>şi a fost trimis către publicare în <i>The Astronomical Journal</i>.</p>
      <p>
        <b>Citeşte şi:</b>
      </p>
      <p>
        <b>
          <a href="https://www.descopera.ro/stiinta/18464829-prima-cometa-interstelara-nu-este-diferita-fata-de-cometele-din-sistemul-nostru-solar">Prima cometă interstelară nu este diferită faţă de cometele din sistemul nostru solar</a>
        </b>
      </p>
      <p>
        <b>
          <a href="https://www.descopera.ro/stiinta/18469114-cometa-borisov-face-ca-oumuamua-sa-para-si-mai-bizar-conform-astronomilor">Cometa 2I/Borisov face ca Oumuamua să pară şi mai bizar, conform astronomilor</a>
        </b>
      </p>
      <p>
        <b>
          <a href="https://www.descopera.ro/stiinta/18397337-un-astronom-amator-ar-putea-fi-autorul-descoperirii-unui-al-doilea-obiect-interstelar">Un astronom amator ar putea fi autorul descoperirii unui al doilea obiect interstelar</a>
        </b>
      </p>
      <p>
        <b>
          <a href="https://www.descopera.ro/stiinta/18402667-astronomii-au-dezvaluit-prima-fotografie-a-obiectului-misterios-cu-potentiale-origini-interstelare">Astronomii au dezvăluit prima fotografie a obiectului misterios cu potenţiale origini interstelare</a>
        </b>
      </p>
      <related>
        <h4>Citeşte şi</h4>
        <a href="https://www.descopera.ro/stiinta/17914558-vizitator-interstelar-asteroidul-oumuamua-nucle-terra"/>
        <a href="https://www.descopera.ro/stiinta/18469114-cometa-borisov-face-ca-oumuamua-sa-para-si-mai-bizar-conform-astronomilor"/>
        <a href="https://www.descopera.ro/stiinta/18397337-un-astronom-amator-ar-putea-fi-autorul-descoperirii-unui-al-doilea-obiect-interstelar"/>
        <a href="https://www.descopera.ro/dnews/18228580-un-astronom-amator-a-reusit-sa-surpinda-un-avion-secret-al-nasa"/>
      </related>
    </article>
  </body>
</html>