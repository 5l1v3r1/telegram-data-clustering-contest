<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/general-wladyslaw-anders-patronem-ulicy-w-gdansku,135468.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T22:15:00+00:00"/>
    <meta property="og:title" content="Generał Władysław Anders patronem ulicy w Gdańsku"/>
    <meta property="og:description" content="Ulica biegnąca w pobliżu przystanku Pomorskiej Kolei Metropolitalnej, położona na północny zachód od ul. Myśliwskiej, ma swojego patrona - jednego z najbardziej znanych polskich dowódców w historii naszego kraju. W uroczystym odsłonięciu tablicy z nazwą ulicy, w piątek, 22 listopada, wzięli udział kombatanci, młodzież szkolna oraz prezydent Gdańska - poinformowało miasto."/>
  </head>
  <body>
    <article>
      <h1>Generał Władysław Anders patronem ulicy w Gdańsku</h1>
      <address><time datetime="2019-11-22T22:15:00+00:00">22 Nov 2019, 22:15</time> by <a rel="author">JS  </a></address>
      <h4>Ulica biegnąca w pobliżu przystanku Pomorskiej Kolei Metropolitalnej, położona na północny zachód od ul. Myśliwskiej, ma swojego patrona - jednego z najbardziej znanych polskich dowódców w historii naszego kraju. W uroczystym odsłonięciu tablicy z nazwą ulicy, w piątek, 22 listopada, wzięli udział kombatanci, młodzież szkolna oraz prezydent Gdańska - poinformowało miasto.</h4>
      <hr/>
      <p>Wniosek o nadanie takiej nazwy ulicy złożył Zarząd Wojewódzki w Gdańsku Ogólnokrajowego Stowarzyszenia Kombatantów Polskich Sił Zbrojnych na Zachodzie. W uzasadnieniu zapisano, że w 80. rocznicę wybuchu II wojny światowej "należy uczcić pamięć bohaterów walczących o wolność i niepodległość Polski, nazywając ich imieniem obiekty publiczne”.</p>
      <p>Rada Miasta Gdańska jednogłośnie przegłosowała uchwałę w sprawie uhonorowania polskiego generała podczas sierpniowej sesji.</p>
      <p>W piątkowej uroczystości wzięła udział m.in. Prezydent Gdańska Aleksandra Dulkiewicz, mjr w st. spocz. Edmund Popieliński - Prezes Zarządu Wojewódzkiego Ogólnokrajowego Stowarzyszenia Kombatantów Polskich Sił Zbrojnych na Zachodzie oraz kpt. w st. spoczynku Henryk Bajduszewski - żołnierz II Korpusu Polskiego oraz Prezes Kolegium ds. Dziedzictwa Kulturowo-Historycznego przy Marszałku Województwa Pomorskiego.</p>
      <p>Władysław Albert Anders urodził się 11 sierpnia 1892 roku w Błoniu, w okolicy Kutna. Był generałem dywizji Polskich Sił Zbrojnych oraz dowódcą Armii Polskiej w ZSRR i 2 Korpusu Polskiego, uczestniczył w kampanii włoskiej i bitwie pod Monte Cassino. Sprawował również funkcję Naczelnego Wodza Polskich Sił Zbrojnych na Zachodzie. W latach 1950–1954 był następcą prezydenta RP na uchodźstwie. Podczas I wojny światowej został trzykrotnie ranny, za co odznaczono go Krzyżem św. Jerzego. Zmarł 12 maja 1970 roku w Londynie.</p>
    </article>
  </body>
</html>