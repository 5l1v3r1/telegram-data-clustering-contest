<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901107.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T22:32:00+00:00"/>
    <meta property="og:title" content="قیمت نفت در بازارهای جهانی"/>
    <meta property="og:description" content="به گزارش تسنیم به نقل از رویترز، در حالی که همچنان مشخص نیست که آیا آمریکا و چین خواهند توانست به یک توافق تجاری نصفه و نیمه برای پایان دادن به جنگ تجاری که اقتصاد جهان را تهدید می کند دست یابند یا خیر، قیمت نفت امروز با کاهش مواجه بود."/>
  </head>
  <body>
    <article>
      <h1>قیمت نفت در بازارهای جهانی</h1>
      <address>
        <time datetime="2019-11-22T22:32:00+00:00">22 Nov 2019, 22:32</time>
      </address>
      <p>به گزارش تسنیم به نقل از رویترز، در حالی که همچنان مشخص نیست که آیا آمریکا و چین خواهند توانست به یک توافق تجاری نصفه و نیمه برای پایان دادن به جنگ تجاری که اقتصاد جهان را تهدید می کند دست یابند یا خیر، قیمت نفت امروز با کاهش مواجه بود.</p>
      <p>بر اساس این گزارش، قیمت هر بشکه نفت برنت امروز با 42 سنت معادل 0.7 درصد کاهش به 63 دلار و 55 سنت رسید. قیمت نفت وست تگزاس اینترمدییت آمریکا هم امروز 44 سنت معادل 0.8 درصد افت داشت و به 58 دلار و 14 سنت رسید.</p>
      <p>روزنامه وال استریت ژورنال در شماره روز پنجشنبه خود به نقل از منابع مطلع نوشت، در ادامه تلاش ها برای انعقاد یک توافق محدود، چین از مذاکره کنندگان ارشد تجاری آمریکا برای برگزار دور جدیدی از مذاکرات رو در رو در پکن دعوت کرده است.</p>
      <p>مایکل مک کارتی، تحلیلگر موسسه سی ام سی مارکتس در سیدنی گفت: «عامل کلیدی در تعیین چشم انداز تقاضا برای نفت مذاکرات تجاری ای است که در حال حاضر در جریان است... در حالی که قیمت نفت به ارقام بالایی رسیده، تعجبی ندارد که امروز شاهد مقداری فشار فروش در بازار باشیم.»</p>
      <p>پس از آنکه رسانه های غربی گزارش کردند که اوپک و روسیه احتمالا توافق کاهش تولید را برای سه ماه دیگر تمدید خواهند کرد، قیمت نفت روز پنجشنبه به بالاترین رقم خود از اواخر ماه سپتامبر رسید.</p>
      <p>دیگر عامل تقویت قیمت نفت در جلسه قبل موضع وزارت بازرگانی چین بود که اعلام کرد تلاش خواهد نمود تا یک توافق اولیه با آمریکا برای پایان دادن به جنگ تجاری طولانی مدت امضا کند. این اظهارات نگرانی ها در مورد از هم پاشیدن مذاکرات را کمتر کرد، هرچند که احتمالا هرگونه توافق احتمالی به سال آینده میلادی موکول خواهد شد.</p>
    </article>
  </body>
</html>