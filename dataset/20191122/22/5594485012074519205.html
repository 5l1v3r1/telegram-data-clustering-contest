<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/layfstayl/shoubiznes/unikalen-probiv-sin-na-ktsi-vaptsarov-s-furor-v-kholivud_news709615.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T22:30:00+00:00"/>
    <meta property="og:title" content="Уникален пробив: Син на Къци Вапцаров с фурор в Холивуд"/>
    <meta property="og:description" content="След години свирене и композиция, еклектичният му вкус го подтиква да открие филмовата музика"/>
  </head>
  <body>
    <article>
      <h1>Уникален пробив: Син на Къци Вапцаров с фурор в Холивуд</h1>
      <h2>След години свирене и композиция, еклектичният му вкус го подтиква да открие филмовата музика</h2>
      <address>
        <time datetime="2019-11-22T22:30:00+00:00">22 Nov 2019, 22:30</time>
      </address>
      <p>https://blitz.bg/layfstayl/shoubiznes/unikalen-probiv-sin-na-ktsi-vaptsarov-s-furor-v-kholivud_news709615.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1573881434-22-1-asen-1.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573881436-22-2-3.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573881437-22-4-3.jpg"/>
        </figure>
      </slideshow>
      <p>
        <b>Най-големият син на Къци Вапцаров – Асен – смело си проправя път в Холивуд. Неговата стихия обаче е не актьорската игра, а музиката, пише <a href="https://bg-voice.com/">bg-voice.com</a>.</b>
      </p>
      <p>Роден и отраснал в семейство, което харесва всякакви видове музика, Асен носи голяма възхита и любов към музиката и емоцията, която се съдържа в нея.<br/><br/>След години свирене и композиция, еклектичният му вкус го подтиква да открие филмовата музика.<br/> </p>
      <figure>
        <img src="https://static.blitz.bg/documents/thumbnails/520/201911/1573881436-22-2-3.jpg"/>
      </figure>
      <p>Там намира призванието си и скоро открива път към Лос Анджелис, където през последните пет години работи в сферата на филмовата индустрия, пише музика и за телевизионни продукции, реклами и трейлъри.</p>
      <p>Асен е най-големият от тримата синове на продуцента и тв водещ Къци Вапцаров</p>
      <p>Подкрепата, която получава от родителите си, е от голямо значение за младия творец. „Баща ми е изключителен професионалист, до ден днешен ми помага. Като продуцент пише често сценарии и понякога и на мен ми дава идеи.<br/><br/><b>Най-ценните уроци от баща ми</b> обаче са винаги да държа на идеята си и никога да не правя компромиси с нищо. Много искам да приличам на него, особено по някои неща. Татко никога не се предава, винаги е силно позитивен”, разказва младият композитор.</p>
      <p>„Музика”! Това е думата, с която може напълно точно да се опише животът на Асен Вапцаров, едно българско момче и неоспорим талант – както в родината му България, така и сега в мечтания от много музиканти Лос Анджелис, САЩ.<br/><br/>В Меката на киното основното, което прави, е да композира музика за филми. „Това е нещото, което искам да правя цял живот. За мен писането на музика е равно на съществуването ми. Музиката е моят живот, това искам да правя занапред”, обяснява младият композитор.</p>
      <p>За Асен любовта към музиката идва още в ранното му детство, когато майка му често му е пеела, а баща му е свирил любителски на китара. “Започнах да се уча да свиря на китара при Цветан Недялков, когато бях на 14 г. Той ми показа азбуката на музиката”, каза Асен.</p>
      <figure>
        <img src="https://static.blitz.bg/documents/thumbnails/520/201911/1573881437-22-4-3.jpg"/>
      </figure>
      <p>Струнният инструмент обаче попада в детските му ръце още на прощъпалника и до ден днешен е навсякъде с него.<br/><br/>В тийнейджърските години се запалва по фламенкото от дискове на Ал Ди Меола и Пако де Лусия, но свири и в метъл банда заедно със съученици. Имат авторски песни и дори печелят конкурс за най-добра младежка група, а сред оценяващите е Звезди от “Ахат”.</p>
      <p>След като завършва Американския колеж в София, <b>с китара в ръка и нови мелодии в главата,</b> Асен заминава в Бостън, където започва да учи композиране в музикалния колеж “Бъркли”.<br/><br/>“Кандидатствах и в още няколко университета в Щатите, но от “Бъркли” ми дадоха стипендия за писане на музика. А колежът е от най-добрите.<br/><br/>Там са се учили композитори като Пат Матини, Стив Вай и Хауърд Шор, който е писал музиката за “Властелинът на пръстените”. Понякога много от големите имена в музиката преподават в университета като гост-лектори”, разказва Асен.</p>
      <p>През януари 2017 г. младият композитор прави концерт в Русе, където свири популярни арии с рок китара</p>
      <p>Отначало учи китара, но по-късно специализира в писането на киномузика. След като завършва, се мести в Меката на киното – Лос Анджелис.<br/><br/>Там Асен започва двумесечен стаж при най-търсения композитор в Холивуд – Ханс Цимер. „За да станеш част от стажантите на написалия музиката за блокбастъри като “Гладиатор”, “Генезис” и “Интерстелар”, е нужно да се бориш с много кандидати.<br/><br/>Чрез приятел получих имейла на един от координаторите на студиото на Ханс Цимер. Там винаги има по 100-ина желаещи, от тях след интервю избират 20 души – разказва Асен. – В студиото работят около 50 композитори, на които можеш да помагаш в работата им”.</p>
      <p>Става дума за новоизлезлия трейлър на научнофантастичния трилър „Encounter” – „Сблъскване” – с участието на Люк Хемсуърт, който е режисиран от Пол Саламов и чиято премиера беше на 1 октомври 2019 г.<br/><br/>Композиторът, който се представя с творческия си псевдоним Ace Vaptsarov, също не скрива вълнението си. „Радвам се да кажа, че композирах музиката за този удивителен трейлър.<br/><br/>След като гледах Люк Хемсуърт в „Крипто”, а и тъй като съм голям фен на „Западен свят”, трябва да кажа, че с нетърпение очаквам и този як филм“, споделя младият талант.</p>
      <p>Той вече има зад гърба си няколко успешни филма, чиято музика е негово дело. Един от тези филми е „Над мъртвото му тяло”. „Историята е музикална и разказва за момиче, което винаги е искало да пее, но баща й я спира – разказва Асен.<br/><br/> Филмът намери одобрение и в САЩ, където участва и в няколко фестивала, включително и в Интернационалния кинофестивал в Сан Франциско”, говори с вълнение младият български талант.</p>
      <p>„Изцяло съм се фокусирал върху правенето на филмова музика, но вече <b>имам и над 20 музикални проекта</b> които освен киноленти, включват и реклами и тв сериали”, обяснява Асен.</p>
      <p>Сред успехите в своята кариера, Асен Вапцаров успява да композира и продуцира оригинална музика и саундтракове за многобройни награждавани филми, телевизия, рекламни кампании и театър. Съвсем наскоро той композира музика в рондо форма към спектакъла „Лъвът през зимата“, създаден от Александър Морфов, един от водещите творци в театралната сфера на Европа и България.</p>
      <p>Вапцаров написва и продуцира музиката на „Над мъртвото му тяло“, награждаваният късометражен филм от режисьора Рамон Торес, който печели първа награда като „Изборът на публиката“ на Международния филмов фестивал в Ринкон, Пуерто Рико, познат като „най-знаменития и най-честван фестивал в страната“.</p>
      <p>На върха в областта на видеоигрите, Асен написва музиката за трейлър кампанията на играта „Overwatch“. Тя получава 10/10 рейтинг от престижни списания и критици като GameInformer, IGN, GameSpot и Playstation Lifestyle, като натрупва над 2 милиарда долара приходи и над 40 милиона редовни играчи.</p>
      <p>Като международно признат композитор, Вапцаров колаборира с някои от най-високо признатите имена в музиката като Пенка Кунева, виртуозен композитор и оркестраторка в Холивуд за повече от 25 години.<br/><br/>Тя която написва музиката за имена като Prince of Persia, World of Warcraft с Нийл Акри, The Mummy VR, и инсталацията Heroes and Legends в Kennedy Space Center за НАСА.<br/><br/>Той работи и с Емилио Каудерер, композитор за над 80 филма, включително спечелилия „Оскар” филм „The Secret in Their Eyes”.</p>
      <p>Работата на Асен е отличена в публикации по целия свят, включително bТV, водещата медийна компания в България.</p>
    </article>
  </body>
</html>