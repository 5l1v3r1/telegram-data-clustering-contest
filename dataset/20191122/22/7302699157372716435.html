<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112383"/>
    <meta property="og:site_name" content="MGR Online"/>
    <meta property="article:published_time" content="2019-11-22T22:31:00+00:00"/>
    <meta property="og:title" content="น้ำมันลง,ทองคงที่ หุ้นสหรัฐฯขึ้นจากข้อมูลเศรษฐกิจภายในปท."/>
    <meta property="og:description" content="ราคาน้ำมันขยับลงในวันศุกร์(22พ.ย.) กังวลต่อแนวโน้มข้อพิพาททางการค้าจีนกับอเมริกา หลังประธานาธิบดีสี จิ้นผิง ขู่ตอบโต้กลับเพื่อปกป้องผลประโยชน์ชาติ อย่างไรก็ตามวอลล์สตรีทปรับขึ้นและทองคำทรงตัว ได้ปัจจัยหนุนจากข้อมูลทางเศรษฐกิจอเมริ"/>
  </head>
  <body>
    <article>
      <h1>น้ำมันลง,ทองคงที่ หุ้นสหรัฐฯขึ้นจากข้อมูลเศรษฐกิจภายในปท.</h1>
      <address><time datetime="2019-11-22T22:31:00+00:00">22 Nov 2019, 22:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011626201.JPEG"/>
      </figure>
      <p><b>มาร์เก็ตวอตช์/รอยเตอร์ - ราคาน้ำมันขยับลงในวันศุกร์(22พ.ย.) กังวลต่อแนวโน้มข้อพิพาททางการค้าจีนกับอเมริกา หลังประธานาธิบดีสี จิ้นผิง ขู่ตอบโต้กลับเพื่อปกป้องผลประโยชน์ชาติ อย่างไรก็ตามวอลล์สตรีทปรับขึ้นและทองคำทรงตัว ได้ปัจจัยหนุนจากข้อมูลทางเศรษฐกิจอเมริกา</b><br/><br/>สัญญาน้ำมันดิบเวสต์เทกซัส อินเตอร์มีเดียต หรือไลต์สวีตครูด งวดส่งมอบเดือนมกราคม ลดลง 81 เซนต์ ปิดที่ 57.57 ดอลลาร์ต่อบาร์เรล ส่วนเบรนต์ลอนดอนงวดส่งมอบเดือนมกราคม ลดลง 58 เซนต์ ปิดที่ 63.39 ดอลลาร์ต่อบาร์เรล<br/><br/>ในช่วงต้นของการซื้อขายวันศุกร์(22พ.ย.) ตลาดน้ำมันได้แรงหนุนจากความคาดหมายว่าโอเปกและพันธมิตรจะตกลงขยายกรอบเวลาของมาตรการลดกำลังผลิต เมื่อครั้งพบปะหารือกันในเดือนหน้า<br/><br/>อย่างไรก็ตามนักวิเคราะห์บอกว่าตลาดน้ำมันแกว่งตัวสู่แดนลบ หลังจากประธานาธิบดีสี จิ้นผิง ของจีน บอกว่าแม้เขาต้องการทำงานกับสหรัฐฯในข้อตกลงทางการค้า แต่ก็ไม่หวั่นกลัวที่จะสู้กลับเพื่อปกป้องผลประโยชน์ของจีน <br/><br/>คำพูดดังกล่าวก่อความคลางแคลงใจต่อแนวโน้มในการบรรลุข้อตกลงยุติสงครามการค้าระหว่างสองชาติที่ยืดเยื้อมานานนับปี ขณะที่ข้อพิพาทดังกล่าวกัดเซาะการเติบโตทางเศรษฐกิจและบั่นทอนอุปสงค์ทางพลังงาน<br/><br/>กระนั้นก็ตามตลาดหุ้นสหรัฐฯในวันศุกร์(22พ.ย.) สามารถดีดตัวขึ้นไปปิดในแดนลบได้สำเร็จ โดยได้แรงหนุนจากข้อมูลทางเศรษฐกิจภายในประเทศ<br/><br/>ดาวโจนส์ เพิ่มขึ้น 109.33 จุด (0.39 เปอร์เซ็นต์) ปิดที่ 27,875.62 จุด เอสแอนด์พี เพิ่มขึ้น 6.75 จุด (0.22 เปอร์เซ็นต์) ปิดที่ 3,110.29 จุด แนสแดค เพิ่มขึ้น 13.67 จุด (0.16 เปอร์เซ็นต์) ปิดที่ 8,519.89 จุด<br/><br/>ในข้อมูลล่าสุดที่ตอกย้ำว่าเศรษฐกิจภายในของสหรัฐฯมีความยืดหยุ่นพอสมควร ทางไอเอชเอส มาร์กิต ซึ่งเป็นบริษัทให้บริการข้อมูลทางการเงิน เปิดเผยว่าดัชนีผู้จัดการฝ่ายจัดซื้อ (PMI) ภาคการผลิตในเดือนพฤศจิกายน อยู่ที่ 52.2 ซึ่งเป็นระดับสูงสุดในรอบ 7 เดือน จากระดับ 51.3 ในเดือนตุลาคม<br/><br/>ขณะเดียวกันดัชนี PMI ภาคบริการเบื้องต้น อยู่ที่ 51.6 ซึ่งเป็นระดับสูงสุดในรอบ 4 เดือน จากระดับ 50.6 ในเดือนตุลาคม <br/><br/>ข้อมูลทั้งภาคการผลิตและภาคบริการดังกล่าว ประกอบกับความเชื่อมั่นผู้บริโภคที่เพิ่มขึ้น ผลักนักลงทุนเมินสินทรัพย์เสี่ยงต่ำ ทำให้ราคาทองคำในวันศุกร์(22พ.ย.) ทรงตัว โดยราคาทองคำตลาดโคเม็กซ์ คงที่ปิดที่ 1,463.60 ดอลลาร์ต่อออนซ์</p>
    </article>
  </body>
</html>