<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/andruxovich/vzhe-vtomleniy-prezident-a-poperedu-shche-zustrich-z-putinim-641843.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T22:04:18+00:00"/>
    <meta property="og:title" content="Вже втомлений президент. А попереду ще зустріч з Путіним"/>
    <meta property="og:description" content="Заберіть його звідти"/>
  </head>
  <body>
    <article>
      <h1>Вже втомлений президент. А попереду ще зустріч з Путіним</h1>
      <address><time datetime="2019-11-22T22:04:18+00:00">22 Nov 2019, 22:04</time> by <a rel="author">Юрій Андрухович</a></address>
      <h4>Заберіть його звідти</h4>
      <p>Ви бачите людину зліва і впізнаєте. Це преЗе!дент, іншими словами – Президент України Володимир Зеленський. Праворуч від нього – теж президент, але на цьому й закінчується все, що їх сьогодні об’єднує: назва їхніх посад. Колись їх об’єднувало дещо поважніше – телешоу. Але кожне телешоу так чи так закінчується й публіка перестає гиготіти.</p>
      <p>На фото – два антиподи. Й не тільки радикальна відмінність у фізичній масі є причиною такого враження. Хоч вона, ця відмінність, погодьтеся, справді вражає.</p>
      <p>Та зустріч, один із моментів якої фотограф зберіг для вічності, вже потроху забувається. Чого, зрештою, ще очікувати від неї, зі самого початку позиціонованої як щось не цілком обов’язкове – «зустріч на марґінесах»? Навіть якщо це марґінеси Генеральної Асамблеї ООН у Нью-Йорку, йдеться все одно про щось додаткове й побічне.  </p>
      <p>Протоколи фіксують, що зустріч тривала 17 хвилин. Чи була вона, попри таку коротку тривалість, змістовною? Завдяки фотографіям – так. Фотографії виявилися набагато красномовнішими за спікерів.</p>
      <p>Повернімося ж до однієї з них.</p>
      <p>Непропорційно маленький чоловічок підсвідомо втиснувся у чорне із зеленим відливом шкіряне крісло в потаємному бажанні злитися з ним і стати невидимим. Колір його костюма, як і колір його прізвища, відповідають кольорам крісла й мали б у цьому допомогти.</p>
      <p>Йому погано. Він навіть не «не у своїй тарілці», цей вислів тут заслабкий. Він – у відверто ворожому, небезпечному для нього середовищі. Лівою долонею він інстинктивно прикриває свій дітородний орган, який – відома річ! – може ще йому придатися для гри на піяніно. Права долоня також прикриває – рот і підборіддя. Це трохи нагадує про іншу гру.  Фотографи часто змушують своїх моделей спиратися підборіддям на руку, бо це, мовляв, ще з часів Родена створює враження задумливості. Урок від фотографів преЗе!дент, отже, вивчив і тепер застосовує у ворожому середовищі. Його ліва долоня не відає, що робить права.   </p>
      <p>Головне, проте, в очах. У них світова скорбота. Якщо це звучить занадто абстрактно – гаразд. Ув його очах метафізичний смуток і концентрована туга. Де я?  Що я тут роблю? Заберіть мене звідси! Я тут такий самотній, полишений сам на себе і нещасний. Я хочу геть. Я хочу бути десь далеко-далеко. Мені треба до дітей. До дружини. Додому. До рідних  кварталів, до милих серцю моєму сватів і однокласників. До моїх любих громадян, до народу України – й  навіть з усіма його тролями, ветеранами, бандерлогами, волонтерками й порохоботами включно. Відпустіть мене до них!</p>
      <p>Я втомився. Я навіть не втомився – я виснажився. Це не 17 хвилин, а 17 віків жахної нестерпної муки.</p>
      <p>І це – зірка телеекранів, улюбленець натовпів, герой серіялів?!</p>
      <p>Попри те, що вважати себе його, преЗе!дента, прихильником я ніяк не можу, споглядання саме цієї фотографії багато в чому змінює моє до нього ставлення. З’являється ледь не емпатія – тобто розуміння почуттів і психічного стану іншої людини у формі мого співпереживання. Мені щиро жаль цю маленьку людину зліва на знімку. Я дуже їй співчуваю, такій розчавленій фізичною й політичною масою великого і зверхнього співрозмовника. А також багатьма іншими непосильними тягарами її, цієї маленької людини, пародійного правління.</p>
      <p>Шапка Мономаха справді важка. У випадку ж преЗе!дента ще й помітно завелика розміром. На фотографії момент істини.</p>
      <p>«Look of existential terror descends over Zelensky's face as Trump responds to question about military aid with suggestion that Zelensky work things out with Putin», – пише Джош Маршалл, журналіст і блоґер. Чи не про цей-таки момент? Дуже схоже, що так. Судіть самі – з мого вільного перекладу: «Вираз екзистенційного жаху відбивається на обличчі Зеленського в мить, коли Трамп на запитання про військову допомогу відповідає порадою домовлятися з Путіним».</p>
      <p>Порада гарна – нічого не скажеш.    </p>
      <p>Найсумніше ж у тому, що преЗе!дент до неї, схоже, радо прислухався. Згаданий і такий бажаний для нього Путін уже наближається разом із днем зустрічі 9 грудня. Тож преЗе!дента нібито готують до чергової «висадки в Нормандії», а там ще й, кажуть, до путінського тет-а-тет. І все це буде <i>куда</i> <i>похлеще, </i>ніж те, що увіковічнила наша фотографія. Бо замість простакуватого дядька-наставника, з яким і про «Міс Всесвіт» позгадуєш, і про інші приємні речі, як-от страви української кухні тощо, цього разу буде в’язкий вербувальник-гебіст із застиглим поглядом, що намертво впивається в борлак співрозмовника.</p>
      <p>Екзистенційний жах, кажете? Це ще було комфортно. На черзі екзистенційний терор. Очікуймо нових фотографій.   </p>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/news/tramp-pidtverdiv-ymovirnu-vidstavku-pompeo-641839.html"/>
        <a href="https://glavcom.ua/publications/morska-sprava-ukrajini-proti-rosiji-arbitrazh-v-gaazi-oprilyudniv-pershiy-nakaz-641836.html"/>
        <a href="https://glavcom.ua/news/zelenskiy-i-tryudo-obgovorili-samit-normandskomu-formati-641831.html"/>
      </related>
    </article>
  </body>
</html>