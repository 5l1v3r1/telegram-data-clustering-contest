<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685991/synantisi-mitsotaki-me-tin-enosi-ellinon-efopliston-eos-to-kaloka"/>
    <meta property="og:site_name" content="enikos.gr"/>
    <meta property="article:published_time" content="2019-11-22T22:05:00+00:00"/>
    <meta property="og:title" content="Συνάντηση Μητσοτάκη με την Ένωση Ελλήνων Εφοπλιστών - Έως το καλοκαίρι θα παραδοθούν στο Λιμενικό τα πρώτα πέντε σκάφη"/>
    <meta property="og:description" content="Η δωρεά δέκα ταχύπλοων σκαφών από την Ένωση Ελλήνων Εφοπλιστών στο Λιμενικό Σώμα..."/>
  </head>
  <body>
    <article>
      <h1>Συνάντηση Μητσοτάκη με την Ένωση Ελλήνων Εφοπλιστών - Έως το καλοκαίρι θα παραδοθούν στο Λιμενικό τα πρώτα πέντε σκάφη</h1>
      <address>
        <time datetime="2019-11-22T22:05:00+00:00">22 Nov 2019, 22:05</time>
      </address>
      <p>Η δωρεά δέκα ταχύπλοων σκαφών από την Ένωση Ελλήνων Εφοπλιστών στο <a href="http://www.enikos.gr/society/685088/peripou-1400-prosfyges-kai-metanastes-eftasan-sta-ellinika-nisia-">Λιμενικό Σώμα</a>, έπειτα από σχετική πρωτοβουλία του Πρωθυπουργού, βρέθηκε στο επίκεντρο της συνάντησης που είχε σήμερα ο <a href="http://www.enikos.gr/politics/685933/metopiki-sygkrousi-mitsotaki-tsipra-sti-vouli-video">Κυριάκος Μητσοτάκης </a>με αντιπροσωπεία της ΕΕΕ, στο Μέγαρο Μαξίμου.</p>
      <p>Πρόκειται για δέκα ταχύπλοα σκάφη Rafnar 1100 Cabin Bulletproof, που θα δοθούν από την πλευρά της ΕΕΕ, μέσω της Εταιρείας Κοινωνικής Προσφοράς Ελληνικού Εφοπλισμού «Συν-Ένωσις», προς το Λιμενικό Σώμα για την ουσιαστική ενίσχυση των περιπολιών του, στο πλαίσιο του σχεδιασμού της κυβέρνησης για τον αποτελεσματικότερο έλεγχο των θαλασσίων συνόρων της χώρας.</p>
      <p>Σύμφωνα με κυβερνητικές πηγές, τα πρώτα πέντε σκάφη θα παραδοθούν ως το καλοκαίρι του 2020 και τα επόμενα πέντε εντός του πρώτου τριμήνου του 2021.</p>
      <p>Στην τοποθέτησή του, κατά την έναρξη της συνάντησης, ο Πρωθυπουργός ευχαρίστησε θερμά εκ μέρους της κυβέρνησης τους εκπροσώπους της ΕΕΕ “για την πολύ γρήγορη ανταπόκριση σας στο αίτημα μας να ενισχύσετε το Λιμενικό Σώμα”. Όπως σημείωσε ο κ. Μητσοτάκης, “αυτή η δωρεά, δέκα καινούργιων σκαφών θα ενισχύσει ουσιαστικά τις προσπάθειές μας για τον αποτελεσματικότερο έλεγχο των θαλασσίων συνόρων μας. Σε μια περίοδο, που δεν χρειάζεται να σας το πω, είναι εξαιρετικά κρίσιμη. Τα σκάφη αυτά, από ότι έχω ενημερωθεί, θα είναι ό,τι πιο σύγχρονο θα διαθέτει το Λιμενικό Σώμα, με πλήρη εξοπλισμό, με θερμικές κάμερες και με τη δυνατότητα να ανταποκριθούν στις πλέον αντίξοες συνθήκες”. Καταλήγοντας, ο Πρωθυπουργός υπογράμμισε: “Και πάλι θέλω να σας πω ένα μεγάλο ευχαριστώ, εύχομαι αυτή η κίνησή σας να βρει μιμητές, εξάλλου όλοι σας και συλλογικά ως Ένωση αλλά και ατομικά, είστε συνεχιστές μιας μεγάλης παράδοσης προσφοράς στην πατρίδα, από ανθρώπους που έχουν διακριθεί ιδιαίτερα στον επιχειρηματικό τομέα”.</p>
      <p>Κατά τη διάρκεια της συνάντησης, παρουσία του Πρωθυπουργού, υπογράφηκε η σχετική σύμβαση με τον Υπουργό Οικονομικών, Χρήστο Σταϊκούρα και τον Υπουργό Ναυτιλίας, Γιάννη Πλακιωτάκη, για την παραχώρηση των νέων ταχύπλοων. Παρόντες από την πλευρά της κυβέρνησης ήταν επίσης ο Υπουργός Επικρατείας Γιώργος Γεραπετρίτης, ο Υφυπουργός παρά τω Πρωθυπουργώ αρμόδιος για τον συντονισμό του κυβερνητικού έργου Άκης Σκέρτσος, καθώς και ο Αρχηγός του Λιμενικού Σώματος, Αντιναύαρχος ΛΣ Θεόδωρος Κλιάρης.</p>
      <p>Από την πλευρά της Ένωσης Εφοπλιστών παρέστησαν ο Πρόεδρος Θεόδωρος Βενιάμης καθώς και οι Γεώργιος Αγγελόπουλος, Αχιλλέας Κωνσταντακόπουλος, Νικόλαος Λαιμός, Αθανάσιος Μαρτίνος, Κωνσταντίνος Μαρτίνος, Αντώνιος Παπαδημητρίου, Βασίλης Πατέρας, Μελίνα Τραυλού και Μαριέττα Χανδρή.</p>
      <p>
        <b>Τα σκάφη θα είναι ό,τι πιο σύγχρονο διαθέτει το Λιμενικό Σώμα</b>
      </p>
      <p>Τα νέα σκάφη είναι ισλανδικής σχεδίασης και θα ναυπηγηθούν στην Ελλάδα. Πρόκειται για ταχύπλοα ειδικών αποστολών που μπορούν να εξυπηρετήσουν ένα ευρύ φάσμα αναγκών της Ελληνικής Ακτοφυλακής. Τα ταχύπλοα, συνολικής ισχύος 900 ίππων, θα αναπτύσσουν μέγιστη ταχύτητα 56 κόμβων.</p>
      <p>Πρόκειται για ό,τι πιο σύγχρονο θα διαθέτει το Λιμενικό Σώμα με πλήρη εξοπλισμό και δυνατότητα να πλέουν και στις πιο αντίξοες καιρικές συνθήκες. Είναι χαρακτηριστικό πως η σχεδίαση των σκαφών τα καθιστά καθιστά αυτο-ανατρεπόμενα, παντός καιρού και αβύθιστα. Τα πλωτά μέσα διαθέτουν, μεταξύ άλλων, θερμικές κάμερες, αντιβαλλιστική προστασία στην καμπίνα και στα παράθυρα ενώ το εσωτερικό τους μπορεί να διασκευαστεί για τη μεταφορά ασθενών και τραυματιών, υπογραμμίζουν από την κυβέρνηση.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685933/metopiki-sygkrousi-mitsotaki-tsipra-sti-vouli-video%0A%20%20%20%20%0A"/>
        <a href="http://www.enikos.gr/politics/685924/mitsotakis-h-ellada-den-einai-xefrago-ampeli-ta-synora-mas-fylass%0A%20%20%20%20%0A"/>
        <a href="http://www.enikos.gr/politics/685914/gennimata-emeis-tha-fonazoume-gia-to-prosfygiko-na-blokaroume-ako%0A%20%20%20%20%0A"/>
        <a href="http://www.enikos.gr/politics/685902/mitsotakis-an-thelete-na-metatrepsete-ti-chora-se-aperanto-dikast%0A%20%20%20%20%0A"/>
        <a href="http://www.enikos.gr/politics/685903/tsipras-pros-mitsotaki-sti-defterologia-ta-epicheirimata-sas-eina%0A%20%20%20%20%0A"/>
        <a href="http://www.enikos.gr/politics/685894/machi-mitsotaki-tsipra-gia-tastatistika-tis-oras-tou-prothypourgo%0A%20%20%20%20%0A"/>
        <a href="http://www.enikos.gr/politics/685895/mitsotakis-pros-tsipra-eiste-adiavastos-apo-tin-deutsche-welle-st%0A%20%20%20%20%0A"/>
        <a href="http://www.enikos.gr/politics/685891/mitsotakis-se-tsipra-den-tha-sas-akolouthiso-stis-yvreis-echo-mia%0A%20%20%20%20%0A"/>
        <a href="http://www.enikos.gr/politics/685889/tsipras-se-mitsotaki-eisai-pseftis-kai-deilos-video%0A%20%20%20%20%0A"/>
      </related>
    </article>
  </body>
</html>