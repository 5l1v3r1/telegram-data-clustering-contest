<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_23/varese-lozza-poliziotto-assalito-un-cane-corso-70-chili-spara-uccide-6bf7f16a-0de2-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Varese, poliziotto assalito da un cane corso di 70 chili: spara e lo uccide"/>
    <meta property="og:description" content="L’agente della Stradale, libero dal servizio, era a passeggio con il suo cane quando il molossoide, fuggito da una villetta, gli è balzato addosso gettandolo a terra e rompendogli una costola. L’uomo si è salvato grazie alla sua pistola"/>
  </head>
  <body>
    <article>
      <h1>Varese, poliziotto assalito da un cane corso di 70 chili: spara e lo uccide</h1>
      <h2>L’agente della Stradale, libero dal servizio, era a passeggio con il suo cane quando il molossoide, fuggito da una villetta, gli è balzato addosso gettandolo a terra e rompendogli una costola. L’uomo si è salvato grazie alla sua pistola</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Andrea Camurani</a></address>
      <p>Con tutto il suo peso - 70 chili di muscoli - il cane gli è piombato addosso, atterrandolo. E una volta finito sul marciapiede, davanti alle mascelle spalancate, lui non ha potuto fare altro che estrarre la pistola d’ordinanza e fare fuoco. Un poliziotto della Stradale di Varese ha ucciso martedì scorso, il 19 novembre, un cane corso, per proteggersi dall’attacco del molossoide. I fatti sono stati ricostruiti dai carabinieri chiamati dagli operatori del 118, che con l’ambulanza hanno soccorso l’agente.</p>
      <p><b>Attorno alle sei del pomeriggio di martedì l’uomo, libero dal servizio</b>, aveva portato a passeggio il suo cane in via Cesare Battisti a Lozza: una strada semicentrale con villette a schiera e giardini protetti da siepi, nel paese di 1200 abitanti alle porte di Varese. All’improvviso è apparso come dal nulla il cane corso: aveva saltato la rete di un’abitazione nelle vicinanze per aggredire il poliziotto con il cane al guinzaglio. L’impatto è stato violentissimo: l’agente si è ritrovato a terra con il cane sopra, e cadendo ha riportato la frattura di una costola.</p>
      <p><b>Avendo una pistola, l’uomo ha potuto difendersi: un solo colpo,</b> che ha ferito mortalmente l’animale. I medici del Pronto soccorso, dove è stato trasportato in ambulanza, gli hanno diagnosticato estese contusioni e la frattura dell’ottava costa all’emitorace sinistro. La prognosi è di 20 giorni. L’animale ferito è morto poco dopo essere stato preso in cura da un veterinario. I carabinieri della compagnia di Varese hanno identificato e ascoltato il proprietario del cane e avvisato la procura dell’accaduto.</p>
    </article>
  </body>
</html>