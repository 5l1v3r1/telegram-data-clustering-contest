<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/megnyilt-pozsonyi-karacsonyi-vasar"/>
    <meta property="og:site_name" content="Paraméter"/>
    <meta property="article:published_time" content="2019-11-22T22:01:00+00:00"/>
    <meta property="og:title" content="Megnyílt a pozsonyi karácsonyi vásár"/>
    <meta property="og:description" content="A pozsonyiak közös karácsonyfáján elhelyezett díszkivilágítás bekapcsolásával megnyílt péntek kora este a pozsonyi karácsonyi vásár."/>
  </head>
  <body>
    <article>
      <h1>Megnyílt a pozsonyi karácsonyi vásár</h1>
      <h2>A pozsonyiak közös karácsonyfáján elhelyezett díszkivilágítás bekapcsolásával megnyílt péntek kora este a pozsonyi karácsonyi vásár.</h2>
      <address>
        <time datetime="2019-11-22T22:01:00+00:00">22 Nov 2019, 22:01</time>
      </address>
      <p>A vásár, amely már évek óta a legtöbb - rendszerint több tízezer - látogatót Pozsonyba vonzó városi rendezvény, idén december 22-éig tart nyitva és egyidejűleg zajlik több óvárosi helyszínen.</p>
      <p>A rendezvény központi helyszíne ezúttal is a Fő téren a közös fenyőfa köré felállított vásárváros. A Fő téren a megszokottnál kevesebb, 76 stand áll.</p>
      <p>Pozsony közös karácsonyfáját egy néhány évtizedes hagyomány alapján önkéntesen felajánlott fák közül választják, idén egy 25 éves, 14 méteres erdei fenyőre esett a választás.</p>
      <p>Újdonságnak számít a nagyszínpad helyszíne, ezt idén a Fő tér helyett a Ferencesek terén állították fel, ahol délután és este könnyű-, komoly-, illetve népzenei előadók sora lép fel. A vásár másik helyszíne az egykori Kossuth, ma Hviezdoslav tér, ahol a régi nemzeti színház előtt az óvárosi önkormányzat üzemeltet egy néhány tucat standos vásárt.</p>
      <p>Matus Vallo, Pozsony tavaly megválasztott főpolgármestere új, "a minőségre és a környezetvédelemre összpontosító" karácsonyi vásárt hirdette meg. Ennek alapján a vásár történetében először a standosok csak visszaváltható vagy komposztálható poharakat, csomagolásokat használhatnak, a nagyszínpad korábbi helyére pedig szelektív hulladékgyűjtést lehetővé tévő kukákat helyeztek ki.</p>
      <p>A standok kínálata is változott a korábbi évekhez képest, túlnyomó többségükben most népművészeti termékeket, karácsonyi ajándékokat és díszeket árulnak, mintegy harmadukat különböző nonprofit szervezetek működtetik. A vásárt üzemeltető fővárosi önkormányzat csökkentette az ételt-italt kínáló standok számát, aminek hatását a megszokottnál is hosszabb sorokban már a megnyitó estéjén érezni lehetett.</p>
      <p>TASR</p>
    </article>
  </body>
</html>