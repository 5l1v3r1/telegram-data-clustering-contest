<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Bundesliga/a315339-Klauzula-Poketinovog-ugovora-ometa-transfer-u-Bajern.html"/>
    <meta property="og:site_name" content="Sport Klub"/>
    <meta property="article:published_time" content="2019-11-22T22:18:00+00:00"/>
    <meta property="og:title" content="Klauzula Poketinovog ugovora ometa transfer u Bajern?"/>
    <meta property="og:description" content="Doskorašnjem menadžeru Totenhema Mauriciju Poketinu od tog kluba sleduje garantovana višemilionska isplata, koja može da predstavlja problem minhenskom Bajernu kada je njegov eventualni angažman u pitanju."/>
  </head>
  <body>
    <article>
      <h1>Klauzula Poketinovog ugovora ometa transfer u Bajern?</h1>
      <h2>Doskorašnjem menadžeru Totenhema Mauriciju Poketinu od tog kluba sleduje garantovana višemilionska isplata, koja može da predstavlja problem minhenskom Bajernu kada je njegov eventualni angažman u pitanju.</h2>
      <address><time datetime="2019-11-22T22:18:00+00:00">22 Nov 2019, 22:18</time> by <a rel="author">Danica Obradović</a></address>
      <figure>
        <img src="https://sportklub.rs/Picture/124822/jpeg/POketino.jpg"/>
        <figcaption>
          <cite>Dan Istitene/Getty Images</cite>
        </figcaption>
      </figure>
      <p>Od kada je napustio klupu Totenhema, <b><a href="http://sportklub.rs/Fudbal/Bundesliga/a315088-Pocetino-glavni-kandidat-za-klupu-Bajerna.html">Poketino je jedna od glavnih tema u Minhenu</a></b>. Portal „Šport1“ nedavno je izvestio da su fudbalski stručnjak i sportski direktor Bajerna Hasan Salihamidžić već dugo u kontaktu, te da je tokom Audi Kupa protekog leta, u prostorijama „Alijanc Arene“ došlo do dugog razgovora među njima.</p>
      <p>U međuvremenu je 47-godišnjak ponovo dostupan na tržištu, a privremenom treneru Bavaraca Hanziju Fliku data je garancija da će ekipu voditi do kraja godine.</p>
      <p>Ipak, postavlja se pitanje da li će uprava aktuelnog nemačkog šampiona postići dogovor sa Poketinom tokom predstojeće zimske pauze? „Skaj Sports Njuz“ izvestio je da ugovor argentinskog stručnjaka sa Sparsima sadrži klauzulu, koja mu u slučaju otkaza garantuje isplatu u iznosu od 14,5 miliona evra. Taj iznos treba da bude isplaćen u ratama. Ali, u slučaju da se on u roku od tri do šest meseci priključi nekom drugom klubu, ostao bi uskraćen za preostale rate.</p>
      <p>Novoizabrani predsednik Bajerna Herbert Hajner istakao je da uprava želi da angažuje „<i>najboljeg mogućeg trenera, koji je pritom na raspolaganju</i>“. Ipak, spomenuta klauzula u Poketinovom ugovoru u ovom trenutku može da predstavlja kamen spoticanja, ocenio je „Bild“.</p>
      <p>Bajern sa 21 bodom trenutno zauzima treće mesto na tabeli, a u odnosu na prvoplasiranu Borusiju iz Menhengladbaha ima četiri boda zaostatka.</p>
      <figure>
        <iframe data-src="https://twitter.com/SPORT1/status/1197937522795565056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>