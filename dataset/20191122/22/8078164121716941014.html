<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_23/viaggio-giappone-papa-faro-appello-disarmo-nucleare-0026dad6-0de3-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Il viaggio in Giappone del Papa:«Farò appello al disarmo nucleare»"/>
    <meta property="og:description" content="Incontrerà i sopravvissuti di Hiroshima e Nagasaki e dei recenti terremoti; sorvolando Hong Kong invia solo un messaggio di preghiere per Carrie Lam"/>
  </head>
  <body>
    <article>
      <h1>Il viaggio in Giappone del Papa:<br/>«Farò appello al disarmo nucleare»</h1>
      <h2>Incontrerà i sopravvissuti di Hiroshima e Nagasaki e dei recenti terremoti; sorvolando Hong Kong invia solo un messaggio di preghiere per Carrie Lam</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Gian Guido Vecchi</a></address>
      <p>Francesco è arrivato in Giappone, in una serata di vento e pioggia, domattina raggiungerà Hiroshima e Nagasaki e parlerà dagli epicentri dell’apocalisse, i luoghi dove esplosero le bombe atomiche americane del 6 e 9 agosto 1945, due discorsi attesissimi per chiedere ancora una volta l’eliminazione degli arsenali nucleari: «Una Chiesa di martiri può parlare con maggiore libertà, specialmente nell’affrontare questioni urgenti di pace e giustizia nel nostro mondo», ha detto appena arrivato, incontrando i vescovi nella nunziatura di Tokyo. «A Nagasaki e Hiroshima pregherò per le vittime del catastrofico bombardamento di queste due città e mi farò eco dei vostri appelli profetici al disarmo nucleare».</p>
      <p><b>L’aereo che lo portava da Bangkok a Tokyo</b> ha sorvolato sia il territorio della Cina sia Hong Kong. Francesco non si è ancora pronunciato sulla questione e oggi non ha parlato ai giornalisti che viaggiano con lui sull’aereo. Dal volo sono stati inviati dei telegrammi, come di consueto, ai Paesi sorvolati: «Invocando benedizioni divine, prego che Dio Onnipotente possa garantirvi benessere e pace», si legge nel testo al capo dell’amministrazione di Hong Kong, Carrie Lam; peraltro, nel telegramma al presidente cinese Xi Jinping, il Papa scrive: «Assicuro le mie preghiere per la nazione il suo popolo, invocando su tutti voi abbondanti benedizioni di pace e gioia».</p>
      <p><b>Un linguaggio diplomatico, analogo a quello </b>rivolto agli altri Paesi sorvolati, e del resto la situazione è delicatissima. Negli ultimi tempi, specie dagli Usa, sono cresciute le pressioni perché il Vaticano prendesse una posizione netta in favore delle proteste a Hong Kong e contro la repressione di Pechino. D’altra parte, fin dall’inizio, l’amministrazione degli Stati Uniti ha guardato con sospetto e ostilità al dialogo tra Vaticano e Pechino e allo storico accordo provvisorio sulla nomina dei vescovi, sottoscritto da Santa Sede e governo cinese il 22 settembre 2018, dopo decenni di trattative faticose. Da una accettazione condizionata della logica della deterrenza, ancora negli anni Ottanta, la Chiesa è passata al rifiuto degli anni Duemila ed invoca il disarmo.</p>
      <p><b>All’inizio dell’anno scorso, sul volo che lo portava in Cile</b>, il Papa aveva distribuito ai giornalisti la foto di un bimbo a Nagasaki con il fratellino morto legato dietro le spalle, in fila al crematorio: «Sì, ho davvero paura di una guerra nucleare e penso che siamo al limite. Bisogna eliminare le armi nucleari, adoperarci per il disarmo». Il 10 novembre 2017, nel discorso a un convegno in Vaticano «Per un mondo libero dalle armi nucleari», ha parlato di «immoralità» della logica della deterrenza: «È da condannare con fermezza la minaccia del loro uso, nonché il loro stesso possesso, proprio perché la loro esistenza è funzionale a una logica di paura che non riguarda solo le parti in conflitto, ma l’intero genere umano».</p>
      <p><b>Ai vescovi giapponesi, nella nunziatura di Tokyo</b>, Francesco ha spiegato che vedrà i sopravvissuti alle bombe nucleari e anche al «triplice disastro» dell’11 marzo 2011, il terremoto di magnitudo 9, lo tsunami, il disastro nucleare di Fukushima: «Desidero incontrare coloro che ancora patiscono le ferite di quel tragico episodio della storia umana; come pure le vittime del “triplice disastro”. La loro prolungata sofferenza è un eloquente avvertimento al nostro dovere umano e cristiano di aiutare quanti soffrono nel corpo e nello spirito e di offrire a tutti il messaggio evangelico di speranza, guarigione e riconciliazione», ha spiegato.</p>
      <p><b>Il motto del viaggio in Giappone è «proteggere ogni vita»</b>, il Papa ha concluso: «Il male non fa preferenze di persone e non si informa sulle appartenenze; semplicemente irrompe con la sua forza distruttiva, come è accaduto anche di recente con il devastante tifone che ha causato tante vittime e danni materiali. Affidiamo alla misericordia del Signore coloro che sono morti, i loro familiari e tutti coloro che hanno perso la casa e i beni materiali. Non abbiamo paura di portare avanti sempre, qui e in tutto il mondo, una missione capace di alzare la voce e difendere ogni vita come dono prezioso del Signore».</p>
    </article>
  </body>
</html>