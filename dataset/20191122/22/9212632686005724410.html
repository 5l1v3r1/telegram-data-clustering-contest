<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/519816/inilah-baru-contoh-anak-malaysia"/>
    <meta property="og:site_name" content="HM Online"/>
    <meta property="article:published_time" content="2019-11-22T22:00:18+00:00"/>
    <meta property="og:title" content="Inilah baru contoh 'Anak Malaysia'..."/>
    <meta property="og:description" content="“SAYA dan suami tidak kisah menghantar anak belajar di pusat asuhan ini asalkan dia dididik dengan baik,” kata ibu tiga anak, R Saranya."/>
  </head>
  <body>
    <article>
      <h1>Inilah baru contoh 'Anak Malaysia'...</h1>
      <address><time datetime="2019-11-22T22:00:18+00:00">22 Nov 2019, 22:00</time> by <a rel="author">Redzuan Muharam</a></address>
      <p>“SAYA dan suami tidak kisah menghantar anak belajar di pusat asuhan ini asalkan dia dididik dengan baik,” kata ibu tiga anak, R Saranya.</p>
      <p>Ibu muda berusia 26 tahun itu memberi reaksi demikian bagi mengulas mengenai foto anaknya, S Reshannya atau lebih mesra dengan panggilan Resha yang tular di laman sosial kerana belajar di Pusat Asuhan Tunas Islam (PASTI) Al-Azhar, Tangkak, Johor.</p>
      <p>Gambar berkenaan dimuat naik Setiausaha PASTI Ledang, Ismail Mohamed di laman sosial Facebook miliknya, 15 November lalu.</p>
      <p>Rata-rata warganet memuji kebolehan Resha membaca doa dan usaha Saranya menghantar anaknya berusia enam tahun ke pusat asuhan berteraskan pengajian Islam.</p>
      <p>Bercerita lanjut, Saranya yang menetap di Bachang, Melaka, mengakui dia dan suami, B Sathiaraj, 26, sepakat mendaftarkan Resha di PASTI awal tahun ini kerana tertarik dengan cara didikan guru dan pergaulan murid di pusat asuhan berkenaan.</p>
      <p>“Tahun lalu, Resha belajar di tadika lain tetapi saya dan suami mendapati perkembangannya agak perlahan, malah tidak fasih membaca ketika itu.</p>
      <p>“Disebabkan ini, kami nekad menukar sekolah dengan mendaftar masuk ke PASTI walaupun tahu ia adalah pusat asuhan berteraskan pengajian Islam.</p>
      <p>“Pengurusan pusat asuhan tiada halangan menerima Resha sebagai murid dan gurunya juga menjelaskan konsep pengajaran dan pembelajaran (P&amp;P) di PASTI.</p>
      <p>“Namun, saya dapat menerimanya dan langsung tidak kisah kerana hanya mahu Resha mendapat pendidikan awal dan dididik dengan betul,” katanya ketika dihubungi Harian Metro.</p>
      <p>Menurut Saranya, setakat ini, Resha tidak berdepan masalah menyesuaikan diri di pusat asuhan berkenaan, malah turut menerima maklum balas positif daripada guru mengenai prestasi anak sulungnya itu.</p>
      <p>“Sebagai ibu, saya gembira dengan perkembangan ini terutama selepas melihat Resha mempraktikkan ilmu dipelajari di rumah.</p>
      <p>“Buat masa ini, Resha menetap bersama neneknya tetapi saya dan suami akan melawatnya setiap hujung minggu atau cuti sekolah.</p>
      <p>“Walaupun tinggal berjauhan, saya sering bertanya dengan guru mengenai perkembangan Resha dan dimaklumkan dia (Resha) rajin serta berani menjawab soalan ketika dalam kelas.</p>
      <p>“Resha juga sudah tahu membaca dan turut menghafal doa makan, jadi perkembangan ini membuatkan saya dan suami senang hati,” katanya.</p>
      <p>Sementara itu, Ismail berkata, tujuannya berkongsi kisah Resha di Facebook, Jumaat lalu, kerana kagum dengan kebolehan kanak-kanak itu membaca doa dan bergaul dengan murid lain walaupun berbeza agama.</p>
      <p>“Gambar dimuat naik di Facebook diambil ketika saya bertemu Resha ketika Anugerah Kecemerlangan PASTI Ledang.</p>
      <p>“Pada pandangan saya, Resha seorang kanak-kanak istimewa kerana bijak menyesuaikan diri walaupun menjadi satu-satunya murid bukan Islam di situ (PASTI).</p>
      <p>“Malah, kesudian ibu bapanya menghantar Resha belajar di PASTI juga wajar diberi pujian,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2017/01/200011/aiskrim-untuk-anak-yatim-pusat-tahfiz"/>
        <a href="https://www.hmetro.com.my/mutakhir/2018/09/380377/195-murid-guru-pasti-cemas"/>
        <a href="https://www.hmetro.com.my/mutakhir/2016/02/113378/minat-bimbing-si-kecil"/>
        <a href="https://www.hmetro.com.my/hati/2019/08/489229/berani-hadapi-risiko"/>
        <a href="https://www.hmetro.com.my/hati/2018/05/341952/dulu-main-sebut-saja"/>
        <a href="https://www.hmetro.com.my/node/97179"/>
        <a href="https://www.hmetro.com.my/mutakhir/2015/10/85557/latih-hafal-doa"/>
        <a href="https://www.hmetro.com.my/mutakhir/2016/04/133458/alunan-merdu-baca-al-quran"/>
      </related>
    </article>
  </body>
</html>