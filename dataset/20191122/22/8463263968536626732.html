<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855735/pko-ekstraklasa-lech-piast-niemrawy-mistrz-polski-pokonany-w-poznaniu"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-22T22:29:30+00:00"/>
    <meta property="og:title" content="PKO Ekstraklasa. Lech - Piast. Niemrawy mistrz Polski pokonany w Poznaniu"/>
    <meta property="og:description" content="Udanie rundę rewanżową rozpoczął Lech. Poznaniacy na własnym stadionie pokonali mistrzów Polski 3:0. Dwa gole gospodarze zdobywali po błędach Piotra Malarczyka."/>
  </head>
  <body>
    <article>
      <h1>PKO Ekstraklasa. Lech - Piast. Niemrawy mistrz Polski pokonany w Poznaniu</h1>
      <address><time datetime="2019-11-22T22:29:30+00:00">22 Nov 2019, 22:29</time> by <a rel="author" href="https://sportowefakty.wp.pl/autor/michal-piegza" target="_blank">Michał Piegza</a></address>
      <h4>Udanie rundę rewanżową rozpoczął Lech. Poznaniacy na własnym stadionie pokonali mistrzów Polski 3:0. Dwa gole gospodarze zdobywali po błędach Piotra Malarczyka.</h4>
      <related>
        <a href="https://sportowefakty.wp.pl/pilka-nozna/855675/pko-ekstraklasa-wojna-domowa-w-wisle-krakow-grupa-blaszczykowskiego-grozi-przerw"/>
      </related>
      <p>Po przeciętnej pierwszej części fazy zasadniczej w rundę rewanżową Lech Poznań wchodził z nadzieją w szybkie odrobienie strat do czołówki PKO Ekstraklasy. Na początek rywal z najwyższej półki w Polsce - mistrz kraju Piast. </p>
      <p>Gliwiczanie systematycznie punktują, a po przerwach na mecze reprezentacji najczęściej prezentowali wysoką formę. Tym razem było inaczej. Piątkową potyczkę dobrze zaczął Lech. Gospodarze byli aktywniejsi w ofensywie. W 4. minucie głową uderzał <a href="https://sportowefakty.wp.pl/pilka-nozna/karlo-muhar">Karlo Muhar</a>, wprost w <a href="https://sportowefakty.wp.pl/pilka-nozna/frantisek-plach">Frantiska Placha</a>. Gliwiczanie czekali na swoją szansę i mogli się jej doczekać w 13. minucie. Po fatalnym zagraniu Muhara piłka dotarła w polu karnym do <a href="https://sportowefakty.wp.pl/pilka-nozna/piotr-parzyszek">Piotra Parzyszka</a>, ten natychmiast uderzył, ale trafił w <a href="https://sportowefakty.wp.pl/pilka-nozna/mickey-van-der-hart">Mickey van der Harta</a>. Snajper kolejną okazję miał dziewięć minut później, jednak w polu karnym nie zdołał dojść do futbolówki.</p>
      <p>W kolejnych minutach więcej z gry mieli gospodarze, ale nie przekładało się to na okazje bramkowe. Na przerwę Kolejorz jednak schodził prowadząc. W doliczonym czasie premierowej odsłony po dograniu w pole karne <a href="https://sportowefakty.wp.pl/pilka-nozna/piotr-malarczyk">Piotr Malarczyk</a> kopnął <a href="https://sportowefakty.wp.pl/pilka-nozna/pedro-tiba">Pedro Tibę</a>, który momentalnie padł na murawę. <a href="https://sportowefakty.wp.pl/pilka-nozna/szymon-marciniak">Szymon Marciniak</a> nie miał wątpliwości i wskazał na "wapno". <a href="https://sportowefakty.wp.pl/pilka-nozna/christian-gytkjaer">Christian Gytkjaer</a> pewnie wykorzystał rzut karny.</p>
      <p>Czytaj także: <a href="https://sportowefakty.wp.pl/pilka-nozna/855682/transfery-jaroslaw-niezgoda-moze-zmienic-klub-pilkarzem-legii-interesuje-sie-bes">Transfery. Jarosław Niezgoda może zmienić klub. Piłkarzem Legii interesuje się Besiktas</a></p>
      <p>Po zmianie stron Piast chciał zaatakować. Goście szybko otrzymali drugi cios. W 56. minucie z lewej strony sporo miejsca do dośrodkowania miał <a href="https://sportowefakty.wp.pl/pilka-nozna/wolodymyr-kostewycz">Wołodymyr Kostewycz</a>. Do dogranej na piąty metr piłki doszedł Gytkjaer, który uprzedził niemrawego Malarczyka i głową wpakował futbolówkę do siatki.</p>
      <p>Przegrywając dwoma golami Piast niewiele potrafił zdziałać. Gliwiczanie nie potrafili zagrozić Lechowi. To gospodarze mogli podwyższyć wynik. Na strzał z pola karnego nie zdecydował się jednak w 64. minucie <a href="https://sportowefakty.wp.pl/pilka-nozna/kamil-jozwiak">Kamil Jóźwiak</a>.</p>
      <p>W 2. połowie gra toczyła się głównie w środku pola. Piast okazję na złapanie kontaktu bramkowego miał w 72. minucie. Z rzutu wolnego uderzył <a href="https://sportowefakty.wp.pl/pilka-nozna/mikkel-kirkeskov">Mikkel Kirkeskov</a>, wprost w dobrze ustawionego w bramce Holendra.</p>
      <p>W końcówce poznaniacy kontrolowali przebieg spotkania. Piast nie był w stanie zagrozić gospodarzom. Dopiero w doliczonym czasie z pola karnego, z ostrego kąta niecelnie uderzył <a href="https://sportowefakty.wp.pl/pilka-nozna/bartosz-rymaniak">Bartosz Rymaniak</a>. Chwilę później Lech ustalił wynik gry. Tiba pięknie zagrał w pole karne do <a href="https://sportowefakty.wp.pl/pilka-nozna/joao-amaral">Joao Amarala</a>, a ten w sytuacji sam na sam pokonał Placha.</p>
      <p>Dzięki trzem punktom zespół prowadzony przez <a href="https://sportowefakty.wp.pl/pilka-nozna/dariusz-zuraw">Dariusza Żurawia</a> znalazł się w górnej części tabeli. Z kolei Piast po 16. kolejce może zostać strącony z ligowego podium.</p>
      <p>Czytaj także: <a href="https://sportowefakty.wp.pl/pilka-nozna/855648/transfery-wysoka-oferta-za-michala-karbownika-legia-warszawa-czeka-na-wiecej">Transfery. Wysoka oferta za Michała Karbownika. Legia Warszawa czeka na więcej</a></p>
      <p><b><a href="https://sportowefakty.wp.pl/pilka-nozna/lech-poznan">Lech Poznań</a> - <a href="https://sportowefakty.wp.pl/pilka-nozna/piast-gliwice">Piast Gliwice</a> 3:0 (1:0)</b><br/>1:0 - Christian Gytkjaer (k.) 45+1'<br/>2:0 - Christian Gytkjaer 56'<br/>3:0 - Joao Amaral 90+1'</p>
      <p>
        <b>Składy:</b>
      </p>
      <p><b>Lech Poznań:</b> Mickey van der Hart - Robert Gumny - (66' Tomasz Dejewski), Lubomir Satka, Thomas Rogne, Wołodymyr Kostewycz - Kamil Jóźwiak (81' Tymoteusz Klupś), Karlo Muhar, Pedro Tiba, Tymoteusz Puchacz (73' Joao Amaral) - Darko Jevtić - Christian Gytkjaer.</p>
      <p><b>Piast Gliwice:</b> Frantisek Plach - Bartosz Rymaniak, Uros Korun, Piotr Malarczyk, Mikkel Kirkeskov - Marcin Pietrowski, Patryk Sokołowski - Sebastian Milewski (78' Martin Konczkowski), Jorge Felix, Gerard Badia (54' Patryk Tuszyński) - Piotr Parzyszek (62' Dominik Steczyk).</p>
      <p><b>Żółte kartki:</b> Gumny, Amaral (Lech) oraz Sokołowski, Rymaniak, Kirkeskov (Piast).</p>
      <p><b>Sędzia:</b> Szymon Marciniak (Płock).</p>
      <p>WP SportoweFakty</p>
    </article>
  </body>
</html>