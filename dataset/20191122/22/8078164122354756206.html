<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_23/turchia-ordine-d-arresto-dahlan-erdogan-contro-l-uomo-intrighi-49a2ed12-0dcf-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Turchia: ordine d’arresto per DahlanErdogan contro l’uomo degli intrighi"/>
    <meta property="og:description" content="La Turchia ha spiccato un mandato d&amp;#8217;arresto contro l&amp;#8217;ex capo della sicurezza palestinese Mohamed Dahlan&amp;#46; Insieme al provvedimento le autorit&amp;#224; hanno..."/>
  </head>
  <body>
    <article>
      <h1>Turchia: ordine d’arresto per Dahlan<br/>Erdogan contro l’uomo degli intrighi</h1>
      <h2>L’ex diplomatico turco e già capo della sicurezza palestinese sarebbe legato al golpe di tre anni fa, e all’omicidio dell’oppositore saudita Jamal Kashoggi</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Guido Olimpio</a></address>
      <p>La Turchia ha spiccato un mandato d’arresto contro l’ex capo della sicurezza palestinese Mohamed Dahlan. Insieme al provvedimento le autorità hanno offerto una taglia di 700 mila dollari. Per Ankara sarebbe legato al tentativo di golpe di tre anni fa e all’omicidio dell’oppositore saudita Jamal Khashoggi.</p>
      <h4>Manovre destabilizzanti</h4>
      <p>L’attacco frontale da parte di Erdogan non riguarda solo la figura della controversa personalità, ma anche gli Emirati Arabi Uniti, in quanto lo ospitano e lo hanno ingaggiato come consulente. Dahlan, peraltro, è in rotta con i suoi vecchi compagni di lotta palestinese: lo hanno processato per corruzione, atto giudiziario accompagnato delle accuse di essere coinvolto in manovre destabilizzanti. Un contrasto riaccesosi negli ultimi tempi, con il capo dell’Autorità Mohammed Abbas deciso a contrastare possibili nuove iniziative politiche dell’ex funzionario. Non meno feroce poi il contrasto con Hamas. In tanti lo vorrebbero fuori dai giochi. Una partita dove si mescolano affari, segreti, lotte per il potere e strategie regionali. Rivelazioni dei media, infatti, hanno accostato Dahlan ad un’operazione che ha portato mercenari occidentali nello Yemen, soldati con esperienza schierati al fianco della coalizione a guida saudita. Il filone si è aggiunto ai sospetti di collaborazione con Israele, ai rapporti stretti con le intelligence egiziana e emiratina. Ossia gli avversari dell’asse sunnita Turchia-Qatar, sponsor della Fratellanza musulmana.</p>
      <h4>Il caso della spia</h4>
      <p>In primavera i servizi turchi hanno annunciato di aver scoperto due spie che stavano raccogliendo informazioni per conto degli Emirati e parte di un network vicino al palestinese. Uno degli arrestati, Zaki Mouraki, è morto in carcere. La versione delle autorità ha parlato di suicidio, tesi contestata dai familiari, secondo i quali è deceduto in seguito alle torture subite. La salma è stata in seguito trasferita in Egitto per un’autopsia indipendente, ma - stando alle affermazioni dei parenti - mancavano molti organi interni. Ankara, nel sollecitare la collaborazione dell’Interpol per catturare Dahlan, hanno precisato che il ricercato avrebbe finanziato il movimento d’opposizione guidato da Fetullah Gulen in occasione del tentativo di colpo di stato nel 2016. E’ una contesa dove sono usate tutte le armi a disposizione e il gioco della propaganda pesa.</p>
    </article>
  </body>
</html>