<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/erchete-o-girionis-sfodro-kima-kakokerias-apo-tin-kiriaki"/>
    <meta property="og:site_name" content="Voria.gr"/>
    <meta property="article:published_time" content="2019-11-22T22:39:00+00:00"/>
    <meta property="og:title" content="ΕΡΧΕΤΑΙ Ο ΓΗΡΥΟΝΗΣ: ΣΦΟΔΡΟ ΚΥΜΑ ΚΑΚΟΚΑΙΡΙΑΣ ΑΠΟ ΤΗΝ ΚΥΡΙΑΚΗ"/>
    <meta property="og:description" content="Στη Θεσσαλονίκη αναμένονται νεφώσεις με ασθενείς τοπικές βροχές, κυρίως τις πρωινές ώρες, ενώ η ορατότητα θα είναι περιορισμένη"/>
  </head>
  <body>
    <article>
      <h1>ΕΡΧΕΤΑΙ Ο ΓΗΡΥΟΝΗΣ: ΣΦΟΔΡΟ ΚΥΜΑ ΚΑΚΟΚΑΙΡΙΑΣ ΑΠΟ ΤΗΝ ΚΥΡΙΑΚΗ</h1>
      <h2>Στη Θεσσαλονίκη αναμένονται νεφώσεις με ασθενείς τοπικές βροχές, κυρίως τις πρωινές ώρες, ενώ η ορατότητα θα είναι περιορισμένη</h2>
      <address><time datetime="2019-11-22T22:39:00+00:00">22 Nov 2019, 22:39</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Ένα νέο έντονο κύμα <b>κακοκαιρίας,</b> ο <b>«Γηρυόνης»</b>, όπως ονομάστηκε από τη μετεωρολογική υπηρεσία meteo του Εθνικού Αστεροσκοπείου Αθηνών κατά το αρχαίο μυθικό ον, αναμένεται από τις βραδινές ώρες της <b>Κυριακής</b> και από τα δυτικά, να επηρεάσει την Ελλάδα. Τα κύρια χαρακτηριστικά του θα είναι οι ισχυρές βροχές και καταιγίδες και οι πολύ θυελλώδεις άνεμοι νοτιοανατολικών διευθύνσεων.</p>
      <p>Τη Δευτέρα θα επηρεαστεί το σύνολο της χώρας και την Τρίτη κυρίως τα ανατολικά και νότια τμήματα, ενώ εκτιμάται ότι συνολικά θα πέσουν σημαντικές ποσότητες βροχής, ικανές να δημιουργήσουν κατά τόπους προβλήματα.</p>
      <p>Το<b> Σάββατο</b> αναμένονται κατά περιόδους αυξημένες νεφώσεις σε ολόκληρη σχεδόν τη χώρα, με λίγες βροχές τοπικού χαρακτήρα, κυρίως στα δυτικά, στα βόρεια και στο Ανατολικό Αιγαίο, καθώς επίσης πιθανές μεμονωμένες καταιγίδες κυρίως πάνω από τη θάλασσα. Τις νυκτερινές και πρώτες πρωινές ώρες, η ορατότητα σε πολλές περιοχές θα είναι περιορισμένη και θα σχηματιστούν τοπικές ομίχλες.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 15, στην Ήπειρο από 7 έως 19 βαθμούς, στην Κεντρική Ελλάδα από 6 έως 18, στη Δυτική και Νότια Ελλάδα από 10 έως 19 βαθμούς, στα υπόλοιπα ηπειρωτικά από 8 έως 20, στα νησιά του Ιονίου από 12 έως 19 βαθμούς, και στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Αιγαίο θα πνέουν από διάφορες διευθύνσεις με εντάσεις έως 4 μποφόρ, ενώ στα βορειότερα πελάγη θα επικρατήσουν ανατολικοί βορειοανατολικοί άνεμοι εντάσεων 4 έως 5 μποφόρ. Στο Ιόνιο οι άνεμοι θα πνέουν νοτιοανατολικοί ασθενείς έως μέτριοι, 3 με 5 μποφόρ, και από τις βραδινές ώρες ισχυροί 6 μποφόρ, με περαιτέρω σημαντική ενίσχυση τη νύχτα προς Κυριακή.</p>
      <p>Στην Αττική αναμένονται κατά περιόδους αυξημένες νεφώσεις με πιθανότητα πρόσκαιρων ασθενών βροχών. Οι άνεμοι θα πνέουν ανατολικοί βορειοανατολικοί με εντάσεις έως 4 μποφόρ. Η θερμοκρασία στην πόλη της Αθήνας θα κυμανθεί από 12 έως 18 βαθμούς.</p>
      <p>Στη <b>Θεσσαλονίκη</b> αναμένονται νεφώσεις με ασθενείς τοπικές βροχές, κυρίως τις πρωινές ώρες. Τη νύκτα και νωρίς το πρωί η ορατότητα θα είναι περιορισμένη. Οι άνεμοι θα πνέουν από ανατολικές διευθύνσεις ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 9 έως 14 βαθμούς.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/se-tris-fasis-to-neo-kima-kakokerias-pou-anamenete-apo-tin-kiriaki"/>
        <a href="https://www.voria.gr/article/evria-siskepsi-stin-olimpiada-pou-chtipithike-apo-tin-kakokeria"/>
        <a href="https://www.voria.gr/article/nefosis-ke-topikes-mono-vroches-simera-sti-thessaloniki"/>
        <a href="https://www.voria.gr/article/sto-eleos-ton-plimmiron-i-thasos---dite-vinteo-sok"/>
        <a href="https://www.voria.gr/article/chalkidikiprovlimata-logo-kakokerias-pios-dromos-parameni-klistos"/>
        <a href="https://www.voria.gr/article/se-katastasi-ektaktis-anagkis-perioches-tis-kavalas-ke-tis-thasou"/>
      </related>
    </article>
  </body>
</html>