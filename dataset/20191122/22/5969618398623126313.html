<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/giannis-kouvopoulos/vovoras-opws-pitino.5644922.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-22T22:03:00+00:00"/>
    <meta property="og:title" content="Βόβορας όπως Πιτίνο"/>
    <meta property="og:description" content="Ο Γιάννης Κουβόπουλος γράφει για το 2Χ2 του Παναθηναϊκού στη διαβολοβδομάδα και την εξαιρετική δουλειά του Γιώργου Βόβορα, ο οποίος έστρωσε τον δρόμο της επιστροφής στον Ρικ Πιτίνο."/>
  </head>
  <body>
    <article>
      <h1>Βόβορας όπως Πιτίνο</h1>
      <h2>Ο Γιάννης Κουβόπουλος γράφει για το "2Χ2" του Παναθηναϊκού στη "διαβολοβδομάδα" και την εξαιρετική δουλειά του Γιώργου Βόβορα, ο οποίος έστρωσε τον δρόμο της επιστροφής στον Ρικ Πιτίνο.</h2>
      <address><time datetime="2019-11-22T22:03:00+00:00">22 Nov 2019, 22:03</time> by <a rel="author">Γιάννης Κουβόπουλος</a></address>
      <p>Στο μπάσκετ, όπως και στην ζωή φυσικά, τίποτα δεν γίνεται τυχαία. Τίποτα απολύτως. Σαφώς και η πίεση είναι ένας παράγοντας τον οποίο χρειάζονται όλοι για να πετύχουν, αλλά αν δεν έχεις τις ικανότητες, αν δεν έχεις την θέληση, αν δεν έχεις την πίστη στον εαυτό σου και αν δεν είσαι διατεθειμένος να δουλέψεις, δεν θα πετύχεις ποτέ.</p>
      <p>Όση τύχη και αν έχεις. Και <a href="https://www.sport24.gr/Basket/Euroleague/eb-news/eb_panathinaikos/vovoras-prin-apo-to-paixnidi-provlhthhke-video-me-omilia-toy-rik-pitino.5644916.html">το παράδειγμα του Γιώργου Βόβορα</a> είναι το χαρακτηριστικότερο όλων. Ο Έλληνας τεχνικός, μαζί με την βοήθεια, την συμπαράσταση αλλά και την συνεργασία των Νίκου Παππά και Τζίμη Κουστένη, "οδήγησε" τον Παναθηναϊκό στο… απόλυτο <a href="https://www.sport24.gr/Basket/Euroleague/euroleague-2019-20-ta-apotelesmata-h-katataksh-kai-to-programma.5644696.html">σε Κάουνας και Μόναχο</a>.</p>
      <p>Από εκεί που οι "πράσινοι" τα τελευταία χρόνια "μάτωναν" κάθε φορά που έφευγαν μακριά από το κλειστό των Ολυμπιακών εγκαταστάσεων, μέσα σε μια εβδομάδα πήραν δύο διπλά. <a href="https://www.sport24.gr/Basket/Euroleague/zalgkiris-panathhnaikos-85-86-nikhths-sto-thriler.5642799.html">Ένα στο Κάουνας</a> και <a href="https://www.sport24.gr/Basket/Euroleague/mpagern-panathhnaikos-75-87-apolaystikos-kai-thriamveyths.5644830.html">ένα στο Μόναχο</a>. Και με τρόπο επιβλητικό. Με τρόπο δυναμικό. Με τρόπο… Παναθηναϊκό. Και αυτό είναι κάτι πάρα πολύ σημαντικό εν όψει της συνέχειας.</p>
      <p>Ο Γιώργος Βόβορας κατάφερε να μαζέψει τα κομμάτια της ομάδας, μετά την εντός έδρας ήττα από την Άλμπα (και την αλλαγή στην τεχνική ηγεσία) και να την κάνει να σταθεί στα πόδια της μέσα σε μια εκ των πιο δύσκολων εβδομάδων που υπάρχει στο καλεντάρι. Έτσι, ο Ρικ Πιτίνο ο οποίος μετράει αντίστροφα για να βρεθεί και πάλι στο ΟΑΚΑ, θα έχει την ευκαιρία να πάρει στα χέρια του μια κανονική ομάδα. Μια ομάδα η οποία είναι και νιώθει έτοιμη για να κάνει το παραπάνω βήμα. Το βήμα που ψάχνει και ο ίδιος ο Ρικ Πιτίνο.</p>
      <h3>Ο ΠΑΙΚΤΗΣ ΠΟΥ ΤΟΥΣ ΕΝΕΠΝΕΥΣΕ</h3>
      <p>Όσο για τα όσα έγιναν στο Μόναχο; Ο Παναθηναϊκός ξεκίνησε τραγικά το παιχνίδι με τους περισσότερους να θεωρούμε πως δεν είναι σε θέση να κάνει ένα δεύτερο συνεχόμενο διπλό. Ο Μονρό θύμιζε… Λεντέι, με τους Παπαγιάννη, Γουάιλι και Βουγιούκα να μην μπορούν να τον αντιμετωπίσουν.</p>
      <p>Ο Βόβορας όμως είχε την λύση… Ο Έλληνας τεχνικός έριξε πάνω του τον Μήτογλου και ο παίκτης του τριφυλλιού όχι μόνο τον… εξαφάνισε, αλλά παράλληλα του έδωσε την ώθηση που ήθελε για να είναι ο MVP της αναμέτρησης. Κάτι άλλωστε που φαίνεται και από μια απλή ματιά στην στατιστική του. Σε 21 λεπτά συμμετοχής ο Ντίνος Μήτογλου είχε 11 πόντους με 3/45 δίποντα, 1/1 τρίποντα, 2/2 βολές, αλλά και 6 ριμπάουντ, 2 ασίστ και 2 κλεψίματα.</p>
      <p>Και ουσιαστικά ήταν ο παίκτης που έδωσε το σύνθημα της αντεπίθεσης. Ήταν ο παίκτης που ενέπνευσε τον Μπέντιλ να κάνει και αυτός την καλύτερή του εμφάνιση και να παίξει και αυτός κομβικό ρόλο για το διπλό. Οι πράσινοι με πρωτεργάτες αυτούς τους δύο στην άμυνά τους, κατάφεραν να ανατρέψουν την εις βάρος τους κατάσταση και να αλλάξουν τα δεδομένα.</p>
      <p>Έφτιαξαν τα ποσοστά τους 13/13 βολές, 12/26 τρίποντα), μάζεψαν την κατάσταση στα ριμπάουντ (31-30 υπέρ της Μπάγερν), βρήκαν σωστά τρεξίματα στο ανοιχτό γήπεδο και κατάφεραν και έφτασαν σε μια πολύ εύκολη νίκη. Ειδικά στο δεύτερο μέρος, όπου το σκορ ήταν 40-51.</p>
      <p>ΥΓ1: Τεράστια μαγκιά του Βόβορα που κράτησε τον Φρεντέτ στον πάγκο σε ολόκληρο το δεύτερο ημίχρονο. Λίγοι θα είχαν τα άντερα να το κάνουν.</p>
      <p>ΥΓ2: Ο κόσμος του Παναθηναϊκού ήταν και πάλι μοναδικός. Οι 700 και βάλε που βρέθηκαν στο γήπεδο της Μπάγερν έδωσαν πραγματικό ρεσιτάλ και έδειξαν πόσο πολύ "διψάνε" για να δουν και πάλι την ομάδα εκεί που της αξίζει.</p>
      <p>ΥΓ3: Οι δυο ερχόμενες αγωνιστικές είναι πολύ πιο σημαντικές απ' όσο νομίζουν όλοι.</p>
      <p>ΥΓ4: Παναθηναϊκός από τα παλιά, κόσμος απίστευτος στην εξέδρα, <a href="https://www.sport24.gr/Basket/Euroleague/eb-news/eb_panathinaikos/panathhnaikos-diamantidhs-kai-alverths-kseshkwsan-toys-omogeneis-toy-monaxoy.5644242.html">Βαζέχα, Διαμαντίδης</a> και έρχεται και ο Πιτίνο…</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>