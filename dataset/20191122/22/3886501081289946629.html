<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119671-pred-predsednicke-izbore-u-rumuniji-finalisti-razmenili-poruke?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-22T22:15:04+00:00"/>
    <meta property="og:title" content="Pred predsedničke izbore u Rumuniji finalisti razmenili poruke"/>
    <meta property="og:description" content="Predsednik Rumunije Klaus Johanis, favorit za osvajanje i drugog mandata na izborima u nedelju, i njegova suparnica s levice, bivša premijerka Viorika Dančila, u petak su poslali svoje poslednje poruke biračima pred glasanje posle neuzbudljive kampanje koja je mnoge ostavila ravnodušnim.Pošto je u prvom krugu prednjačio s gotovo 38 odsto glasova, Johanis (60) je na mitingu u Bakauu, gradu na istoku pozvao glasače da još masovnije glasaju za njega &quot;da bi Rumunija konačno mogla odahnuti&quot;.Socijaldemokratska partija (PSD), na čelu s Dančilom, stranka koja dominira na političkoj sceni poslednjih 30 godina, &quot;pokušala je da kontroliše pravosudje i pokori sve institucije&quot;, rekao je on, pozivajući se i na kritiku kontroverzne reforme pravosudnog sistema koja je stigla iz Brisela.&quot;Moramo držati PSD dalje od vlasti tokom mnogih narednih godina (...) da bismo izgradili normalnu Rumuniju u kojoj se svi osećaju kao kod kuće&quot;, rekao je predsednik uz aplauz nekoliko hiljada pristalica.Bivša 55-godišnja premijerka je u kratkom…"/>
  </head>
  <body>
    <article>
      <h1>Pred predsedničke izbore u Rumuniji finalisti razmenili poruke</h1>
      <address>
        <time datetime="2019-11-22T22:15:04+00:00">22 Nov 2019, 22:15</time>
      </address>
      <p>Predsednik Rumunije Klaus Johanis, favorit za osvajanje i drugog mandata na izborima u nedelju, i njegova suparnica s levice, bivša premijerka Viorika Dančila, u petak su poslali svoje poslednje poruke biračima pred glasanje posle neuzbudljive kampanje koja je mnoge ostavila ravnodušnim.Pošto je u prvom krugu prednjačio s gotovo 38 odsto glasova, Johanis (60) je na mitingu u Bakauu, gradu na istoku pozvao glasače da još masovnije glasaju za njega "da bi Rumunija konačno mogla odahnuti".<br/><br/>Socijaldemokratska partija (PSD), na čelu s Dančilom, stranka koja dominira na političkoj sceni poslednjih 30 godina, "pokušala je da kontroliše pravosudje i pokori sve institucije", rekao je on, pozivajući se i na kritiku kontroverzne reforme pravosudnog sistema koja je stigla iz Brisela.<br/><br/>"Moramo držati PSD dalje od vlasti tokom mnogih narednih godina (...) da bismo izgradili normalnu Rumuniju u kojoj se svi osećaju kao kod kuće", rekao je predsednik uz aplauz nekoliko hiljada pristalica.<br/><br/>Bivša 55-godišnja premijerka je u kratkom govoru u Palati Parlamenta u Bukureštu, nazvala Johanisa "kukavicom" zbog odbijanja debate s njom.<br/><br/>"Nikada nisam izneverila svoje dužnosti", rekla je obećavši, ako bude izabrana za šeficu države, da će "raditi više nego što su radili njeni prethodnici".<br/><br/>Poslednjih dana je više puta optuživala Johanisa da "nije ništa uradio za Rumuniju".<br/><br/>"Rumunima su dosadili prezir i arogancija predsednika, da ih s visine gleda čovek koji ne poznaje zemlju i njene probleme", rekla je ona.<br/><br/>Vlada Dančile je prošlog meseca oborena jer nije prošla na glasanju o poverenju, i zamenila ju je privremena vlada na čelu s Ludovikom Orbanom koji pripada istom liberalnom taboru kao i predsednik.<br/><br/>Očekuje se da će ukupno 18,2 miliona Rumuna glasati na izborima koji počinju u nedelju u 07:00 po lokalnom vremenu (05:00 po GMT) i završavaju se u 21:00 sat.</p>
    </article>
  </body>
</html>