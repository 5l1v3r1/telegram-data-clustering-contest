<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904795/weer-zege-cambuur-jong-ajax-zegeviert-in-slotfase-bij-nac-afstraffing-jong-psv.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Weer zege Cambuur, Jong Ajax zegeviert in slotfase bij NAC, afstraffing Jong PSV"/>
    <meta property="og:description" content="SC Cambuur en De Graafschap hebben hun uitwedstrijden in de Keuken Kampioen Divisie weten te winnen. Ook Jong Ajax is bovenin te vinden door een late overwinning op NAC Breda. Jong PSV ging hard onderuit in Doetinchem. Alle wedstrijden begonnen met een minuut stilte waarin er niet werd gevoetbald, als protest tegen racisme. Eindhoven - Cambuur 0-3Op de ruime overwinning van Cambuur op Eindhoven is niets af te dingen. De thuisploeg kon 45 minuten lang meekomen met de koploper van de Keuken Kampioen Divisie, al waren de bezoekers wel beter. De ban werd pas na rust gebroken door Calvin Mac-Intosh, die raak schoot. Robert Mühren verdubbelde die voorsprong na een uur spelen."/>
  </head>
  <body>
    <article>
      <h1>Weer zege Cambuur, Jong Ajax zegeviert in slotfase bij NAC, afstraffing Jong PSV</h1>
      <address>
        <time datetime="2019-11-22T22:00:00+00:00">22 Nov 2019, 22:00</time>
      </address>
      <p>
        <b>SC Cambuur en De Graafschap hebben hun uitwedstrijden in de Keuken Kampioen Divisie weten te winnen. Ook Jong Ajax is bovenin te vinden door een late overwinning op NAC Breda. Jong PSV ging hard onderuit in Doetinchem. Alle wedstrijden begonnen met een minuut stilte waarin er niet werd gevoetbald, als protest tegen racisme.</b>
      </p>
      <p><b>Eindhoven - Cambuur 0-3</b><br/>Op de ruime overwinning van Cambuur op Eindhoven is niets af te dingen. De thuisploeg kon 45 minuten lang meekomen met de koploper van de Keuken Kampioen Divisie, al waren de bezoekers wel beter. De ban werd pas na rust gebroken door Calvin Mac-Intosh, die raak schoot. Robert Mühren verdubbelde die voorsprong na een uur spelen.</p>
      <p>De beslissing kwam twintig minuten voor tijd van Mitchel Paulissen, die er ook nog 0-3 van maakte. Cambuur staat na vijftien wedstrijden op 33 punten. De Graafschap heeft er drie minder, maar moet nog wel een wedstrijd extra spelen.</p>
      <p><b>De Graafschap - Jong PSV 4-1</b><br/>De supporters van De Graafschap zijn verzadigd huiswaarts gekeerd. In Doetinchem werd het tegen Jong PSV maar liefst 4-1 voor de thuisploeg. De Eindhovenaren begonnen nog wel uitstekend en kwamen na vijftien minuten op 0-1 door Amar Catic, maar daarna gaf De Graafschap gas. Het werd al snel 1-1 door Daryl van Mieghem en voor rust maakte Ted van de Pavert ook nog 2-1.</p>
      <p>Mohamed Hamdaoui leek de wedstrijd kort na de theepauze te beslissen met de 3-1. Jong PSV probeerde nog wel wat, maar na de 4-1 van Stef Nijland was het duel definitief gespeeld. Jong PSV staat na vijftien duels op de zeventiende plaats.</p>
      <p><b>NAC - Jong Ajax 1-2</b><br/>Alles wees erop dat NAC en Jong Ajax gelijk zouden spelen in het Rat Verlegh Stadion, maar in de slotfase beslisten de Amsterdammers de wedstrijd: 1-2. NAC was in de beginfase veel sterker dan Jong Ajax en kwam ook verdiend op 1-0 door Mounir El Allouchi. Jong Ajax bood daarna fel tegenstand, maar haalde de trekker niet over. In de blessuretijd van de eerste helft maakte Noa Lang gelijk.</p>
      <p>Dat leek ook de eindstand te worden. Grote kansen werden er in de tweede helft niet meer gecreërd, maar toch kon Jong Ajax nog een keer juichen. Brian Brobbey kopte vijf minuten voor tijd de 1-2 achter doelman Nick Olij. De voorzet op links kwam van Chelsea-huurling Juan Familio-Castillo. Jong Ajax wist de zege over de streep te trekken en blijft derde.</p>
      <p><b>Excelsior - FC Volendam 1-2</b><br/>Excelsior blijft wisselvallig presteren en ging vrijdagavond voor eigen publiek pijnlijk onderuit tegen FC Volendam: 1-2. Excelsior kreeg via Steijn Meijer de eerste kans op een goal, maar daarna nam Volendam het initiatief over en kwam de ploeg van Wim Jonk ook verdiend op voorsprong via Martijn Kaars. Na ruim een half uur spelen maakte Derry John Murkin er zelfs 0-2 van.</p>
      <p>Volendam had de wedstrijd in de tweede helft moeten beslissen, maar liet dat na. In plaats daarvan maakte Excelsior de wedstrijd twintig minuten voor tijd weer spannend nadat Jeffry Fortes de 1-2 maakte. Een treffer van Excelsior werd daarna vanwege buitenspel nog afgekeurd. De ploeg van Ricardo Moniz staat op de zevende plaats.</p>
      <p><b>Go Ahead Eagles - Roda JC 1-1<br/></b>Roda JC hoopte te stunten bij Go Ahead Eagles, maar het duel op De Adelaarshorst eindigde uiteindelijk in een 1-1 gelijkspel. Chelsea-huurling Ike Ugbo maakte namens Roda kort na de rust de 0-1. Die stand stond lang op het scorebord. Roda verdedigde de voorsprong met hand en tand, maar incasseerde in de slotfase de gelijkmaker van Go Ahead. Antoine Rabillard zette de ploeg van Jack de Gier op 1-1.</p>
      <p>Go Ahead zakt door het puntenverlies af op de ranglijst en staat zesde. Bij winst op Roda zou de ploeg samen met Volendam derde staan. De Limburgers zijn terug te vinden op plaats dertien.</p>
      <p><u>Overige uitslagen<br/></u>Dordrecht - Telstar 2-3<br/>MVV - TOP Oss 4-0</p>
      <p>Helmond - NEC 1-2</p>
      <p>Jong Utrecht - Jong AZ 2-1</p>
      <p>Almere City - Den Bosch 0-2</p>
    </article>
  </body>
</html>