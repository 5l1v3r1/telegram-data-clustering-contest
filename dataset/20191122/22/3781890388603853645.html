<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743096"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T22:02:00+00:00"/>
    <meta property="og:title" content="คนดังโซเชียลโผล่มาบ่อย ต่อยคนแก่มันเท่ห์หรืออย่างไร"/>
    <meta property="og:description" content="แค่เงิน 5,400 บาท ปม'เสี่ยร้านลาบ'ลากพวกกระทืบ'ลุง'ปางตาย เย็บ 18 เข็ม ลงมือกลางวันแสกๆ ไม่เกรงกลัวกฎหมาย ตร.เล่งล่าตัว ชาวเน็ตรอดูจุดจบ"/>
  </head>
  <body>
    <article>
      <h1>คนดังโซเชียลโผล่มาบ่อย ต่อยคนแก่มันเท่ห์หรืออย่างไร</h1>
      <address>
        <time datetime="2019-11-22T22:02:00+00:00">22 Nov 2019, 22:02</time>
      </address>
      <p>
        <b>แค่เงิน 5,400 บาท ปม"เสี่ยร้านลาบ"ลากพวกกระทืบ"ลุง"ปางตาย เย็บ 18 เข็ม ลงมือกลางวันแสกๆ ไม่เกรงกลัวกฎหมาย ตร.เล่งล่าตัว ชาวเน็ตรอดูจุดจบ</b>
      </p>
      <p>มีให้เห็นอยู่เรื่อยๆกับการก่อเหตุ<b> ทำร้ายร่างกายคนแก่</b> โดยชายที่อายุน้อยกว่าหลายรายน้อยกว่ารุ่นลูกผู้ถูกก่อเหตุซะอีก  อย่างกรณีช่วงเดือนกรกฎาคม 2561 ก็เคยเกิดเหตุการณ์แบบนี้ขึ้นมา โดยมีคนเผยแพร่คลิปวีดีโอ<i><b>ชายแก่รายหนึ่งถูกวัยรุ่นชายทำร้ายร่างกาย ภายในซอยเทศบาลบางปู 128 จ.สมุทรปราการ</b></i> จนมีแผลหลายจุด ทั้งใบหน้าและแผลแตกที่ศีรษะ ต้องเย็บแผลกว่า 20 เข็ม ชายวัยรุ่นน่าจะเมาสุรา จนมีการดำเนินคดีตามกฎหมาย อีกรายเมื่อช่วงวันที่ 25 มิ.ย. ที่ผ่านมา ก็มีผู้เสียหายเป็น<i><mark><b>ชายสูงอายุ ที่ถูกวัยรุ่นชายคนหนึ่งชกต่อยจนได้รับบาดเจ็บปากฉีก ฟันหัก 2 ชี่ </b></mark></i>โดยวัยรุ่นคนดังกล่าวได้ให้เหตุผลว่า ตนขับรถจยย.กลับมาจากข้างนอกมา ด้วยความที่รถเสียงดังและถูกมองจากผู้เสียหาย ตนจึงวนรถกลับไปถามตอนนั้นไม่รู้ว่าเป็นคนแก่ ต่อมาก็ถูกจับดำเนินคดี<br/><br/>ล่าสุดเกิดขึ้นอีกรายแถมโหดเหี้ยมกว่าหลายเท่า เมื่อ<b> ”เสี่ยร้านลาบ”ย่าน จ.ปทุมธานี </b>ไม่พอใจนายสมบัติ นิยมมาก อายุ 52 ปี ลุงผู้เสียหาย หลังพี่สาวเมียของลุง ซึ่งมีสัญชาติลาว ทำงานที่ร้านลาบของเสี่ย แล้วลาออกแต่ไม่ได้เงินที่จะต้องได้รับคือจำนวน<b> 5,400 บาท</b>  ลุงแกจึงได้แจ้งตม.เพื่อให้ตรวจสอบข้อเท็จจริงว่าเพราะเหตุใดทำไมถึงไม่ยอมจ่ายเงินดังกล่าว ต่อมาทางตม.ได้เข้าไปตรวจสอบกับทางร้านเมื่อวันที่ 20 พ.ย. ที่ผ่านมา กลับพบว่า<i><b>มีแรงงานผิดกฎหมายถึง 4 คน จึงต้องจับกุมดำเนินคดีตามขั้นตอนกฎหมาย</b></i> ก่อนเกิดเหตุทางเจ้าหน้าที่ตม.ได้นัดให้ลุงและเสี่ยคู่กรณีมาเจรจาไกล่เกลี่ยรับเงินที่ติดค้างจำนวน 5,400 บาท ไป</p>
      <figure>
        <img src="https://www.dailynews.co.th/admin/upload/20191123/news_lfLCGhXUJV003022_533.jpg?v=201911230611?v=3441"/>
      </figure>
      <p>แต่เมื่อ<b>ลุงขับรถยนต์เก๋งพาเมียและลูกวัย 5เดือน เพื่อกลับบ้านพัก</b> ก็ได้มี <b>รถจักรยานยนต์ บิ๊กไบค์ มาจอดขวางหน้ารถ และมีรถยนต์กระบะจอดปิดท้ายรถ</b> โดยพบว่าทาง<b>เสี่ยร้านลาบ</b> ได้เข้ามาเปิดประตูและกระชากกุญแจรถออก จากนั้นก็มีชายหนุ่มที่ซ้อนท้าย บิ๊กไบค์ มาล็อคคอจากนั้น<b>เสี่ยร้านลาบ</b>ก็ได้กำกุญแจรถยนต์ ต่อยเข้าที่ใบหน้าลุงหลายครั้ง จนร่วงลงไปนั่งกองกับพื้น เท่านั้นยังไม่หนำใจ เสี่ยร้านลาบ ยัง<b>ระดมเตะที่ใบหน้าอีกหลายครั้ง จนลุงได้รับบาดเจ็บเลือดอาบหน้า หมอต้องเย็บถึง 18 เข็ม</b> เนื่องจาก กุญแจแทงเข้าที่ดั้ง หน้า ลำคอ ฟันหน้าแตก นอกจากนี้ลูกชายวัย 5 เดือน และภรรยาที่นั่งในรถต่างผวาร้องไห้ผวาด้วยความหวาดกลัว หลังเกิดเหตุเจ้าหน้าที่ตำรวจ <br/><i><b>สภ.สวนพริกไทย <br/></b></i>ได้ส่งฝ่ายสืบสวนไปตามเสี่ยและผู้ร่วมก่อเหตุรายอื่นๆทั้งที่ร้านลาบและที่บ้านแต่ก็ยังไม่พบตัว จึงเตรียมขอศาลออกหมายจับ</p>
      <figure>
        <img src="https://www.dailynews.co.th/admin/upload/20191123/news_dGGoxhlHmJ003039_533.jpg?v=201911230611?v=9169"/>
      </figure>
      <p>ด้านทนายคนดังแห่งยุค ทนายเดชา กิตติวิทยานันท์   เจ้าของเพจ <b>“ทนายคลายทุกข์” </b>ได้ให้ความเห็นทางกฎหมายกับ<mark>”เดลินิวส์ออนไลน์”</mark> ในกรณีนี้ว่า พฤติกรรม<b>”เสี่ยร้านลาบ”</b>แบบนี้เป็นการกระทำที่อุกอาจ ต่อหน้าธารกำนัน ประชาชนจำนวนมากในที่ชุมชน<br/><i><b>ไม่เกรงกลัว”กฎหมายบ้านเมือง” </b></i>พฤติกรรมดังกล่าวมีความผิดฐานร่วมกันทำร้ายร่างกายผู้อื่นให้ได้รับอันตรายแก่กาย ตามประมวลกฎหมายอาญา มาตรา 295 ประกอบมาตรา 296 เพราะเป็นการไตร่ตรองไว้ก่อน วางแผนมาล่วงหน้า มีการสั่งการมีผู้ใช้-ผู้ลงมือ เพราะฉะนั้นทุกคนที่ร่วมอยู่ในที่เกิดเหตุนั้น ต้องถูกลงโทษจำคุกหมดอย่างน้อยๆไม่ต่ำกว่า คนละ 3 ปี มีโทษปรับไม่เกิน 6 หมื่น ถ้าเกิดลุงไปหาหมอแล้วหมอบอกว่า <b>“</b><b>บาดเจ็บสาหัส” ต้องรักษาตัวนานเกิน 20 วัน ก็ไปเข้า”มาตรา 297 โทษจำคุก 10 ปี</b><b> </b>ฝากไปยังผู้กำกับสถานีตำรวจแห่งนี้ว่า พฤติกรรมดังกล่าว “อุกอาจ”มาก ขนาดในที่สาธารณะ-ชุมชน ยังมีการมารุมทำร้ายกันกลางวันแสกๆ พยานหลักฐานก็ชัดคลิปก็ชัด ก็ต้องเชิญตัวเจ้าของร้านลาบและพรรคพวกทั้งหมดเอามาดำเนินคดีเป็นการเร่งด่วน<br/> <br/>ทั้งนี้ชาวเน็ตต่างแห่แสดงความคิดเห็นอย่างเผ็ดร้อน พร้อมวิพากษ์วิจารณ์การกระทำของ "กลุ่มชายใจตูบ" กันเป็นจำนวนมาก โดยเฉพาะใน<b>เฟซบุ๊กของร้านอีสานชื่อดัง ของเสี่ยที่เป็นคนเตะ ต่อยชายสูงวัยอย่างไม่ยั้ง</b> โดยส่วนใหญ่ต่างเผยพิกัดของร้านอีสานดังกล่าวซึ่งตั้งอยู่ใน จ.ปทุมธานี พร้อมแสดงความเห็นอยากรวมตัวเพื่อไปเยี่ยมเยือนและวิจารณ์เรื่องราวที่เกิดขึ้นอย่างรุนแรง ที่ต่าง<i><b>รับไม่ได้ที่มีการกระทำเช่นนี้กับผู้สูงวัยที่ไม่มีทางสู้ </b></i>อีกด้วย อย่างไรก็ตาม ภายหลังจากที่ชาวเน็ตเข้าไปรุมคอมเม้นท์วิจารณ์ ทำให้ล่าสุด แฟนเพจร้านอีสานดังกล่าวได้ปิดลงเป็นที่เรียบร้อยแล้วทั้งนี้ชาวเน็ตต่างกล่าวไปในทิศทางเดียวกันว่า ไม่อยากให้ลุงมีแนวคิด “<b>แค่กระเช้าเรื่องก็จบได้”.</b><br/> </p>
    </article>
  </body>
</html>