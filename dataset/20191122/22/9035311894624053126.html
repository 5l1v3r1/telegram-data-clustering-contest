<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/muharrem-ince-den-bestepe-ye-cikti-iddiasina-tepki-kanitlanirsa-taksim-de-kendimi-yakarim"/>
    <meta property="og:site_name" content="euronews"/>
    <meta property="article:published_time" content="2019-11-22T22:50:05+00:00"/>
    <meta property="og:title" content="Muharrem İnce: 'Beştepe'ye çıktı iddiası' kanıtlanırsa kendimi yakarım"/>
    <meta property="og:description" content="Muharrem İnce'den Beştepe'ye çıktığı iddiasına tepki: Kanıtlanırsa Taksim'de kendimi yakarım"/>
  </head>
  <body>
    <article>
      <h1>Muharrem İnce: 'Beştepe'ye çıktı iddiası' kanıtlanırsa kendimi yakarım</h1>
      <address><time datetime="2019-11-22T22:50:05+00:00">22 Nov 2019, 22:50</time> by <a rel="author">Zeki Saatci</a></address>
      <p>Türkiye'de ana muhalefet partisi CHP'den bir ismin Beştepe'de Cumhurbaşkanlığı Sarayı'na çıkarak gizli bir görüşme yaptığı iddiası farklı açıklamalarla gündemdeki yerini koruyor.</p>
      <p>Gazeteci <b>Rahmi Turan</b>, önce gizli tuttuğu o ismin, iki gündür devam eden tartışmalar sonrasında Murarrem İnce olduğunu söyledi. Sözcü gazetesi, Londra'da bulunan yazarının açıklamasını cuma akşamı son dakika bilgisi olarak Twitter'dan paylaştı. <b>Muharrem İnce,</b> aynı dakikalarda konunun canlı tartışıldığı CNN Türk kanalındaki programda konuşan CHP'li milletvekili Barış Yarkadaş aracılığıyla hakkındaki iddiaya yanıt verdi: Kanıtlanırsa Taksim'de kendimi yakarım.</p>
      <figure>
        <iframe data-src="https://twitter.com/euronewses/status/1197987192372711424" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sözcü gazetesinin son dakika haberinde Turan, "Kaynağımın bana söylediğine göre, Saray'da Erdoğan'la görüşen CHP'li isim Muharrem İnce'ymiş" dedi.</p>
      <p>Sonrasında Muharrem İnce aynı zamanda Twitter hesabından da hakkındaki iddiaları yalanladı.</p>
      <figure>
        <iframe data-src="https://twitter.com/euronewses/status/1197999121241653249" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Olağan takvime göre nisan ayında bir Kongre'ye giderek genel başkan seçimi yapması planlanan CHP'de Muharrem İnce'nin isminin ortaya atılmasının hem İnce hem de parti lideri Kemal Kılıçdaroğlu'na yönelik bir "siyasi operasyon" olduğu yorumları yapılıyor.</p>
      <p>Barış Yarkadaş, iddiaları İnce'nin reddetmesi ve Cumhurbaşkanı Recep Tayyip Erdoğan'ın da cuma günü İzmir'de yaptığı konuşmalarda yalanlaması nedeniyle gazeteci Rahmi Turan'a kaynağını açıklama çağrısı yaptı.</p>
      <ul>
        <li>
          <a href="https://tr.euronews.com/2019/11/22/video-erdogan-dan-bir-chp-li-ile-gorustugu-iddialarina-yanit-kulliyen-yalan">Erdoğan: Suriye'nin kuzeyinde YPG'ye verilen tırlar dolusu silahın yerini bulduk</a>
        </li>
      </ul>
      <figure>
        <iframe src="https://www.youtube.com/embed/RFJVTk7-PO4" width="640" height="360" data-service="Youtube" scrolling="no"/>
      </figure>
      <h3>Erdoğan'dan Beştepe'de bir CHP'li ile görüştüğü iddiasına tepki: Külliyen yalan</h3>
      <p>Cumhurbaşkanı Erdoğan, İzmir'de yaptığı konuşmasında Cumhurbaşkanlığı Külliyesi'nde bir CHP'li ile görüştüğü iddiasına tepki göstermişti. Erdoğan, "(Kemal Kılıçdaroğlu) Eğer yiğitsen ben cumhurbaşkanlığımı ortaya koyuyorum, sen genel başkanlığını ortaya koyabiliyor musun?" ifadelerini kullandı.</p>
      <p>"Son günlerde bir şey tutturdu, güya ben Külliye'de bir CHP'li ile görüşmüşüm. Ben... Arkadaşlarım gerekli cevabı verdiler. 'Böyle bir görüşme olmadı' dediler." diyen Erdoğan, "Bunu haber yapan gazeteci kayıp. Kendisi de diyor ki 'herhalde yanıldık' filan" şeklinde konuştu.</p>
      <h3>Ne olmuştu?</h3>
      <p>Sözcü yazarı Rahmi Turan, 20 Kasım tarihinde "Müthiş haber" başlıklı yazısında, isim vermeden bir CHP’linin 9 Kasım’da Cumhurbaşkanı Erdoğan ile gizlice görüştüğünü yazmıştı. Turan, yazısında 'Cumhurbaşkanı Erdoğan'ın, huzuruna çıkan CHP’liyi genel başkan olarak görmek istediğini' aktarmıştı.</p>
      <p>Bu CHP'linin kim olduğu ve haberin doğruluğuna ilişkin tartışmalar sonrası ertesi gün "<a href="https://www.sozcu.com.tr/2019/yazarlar/rahmi-turan/kirmizi-bulten-2-2-5463268/">Müthiş haber2</a>" başlığıyla bir başka yazısı yayımlanan gazeteci, "Saray'a yakın haber kaynağına bir kez daha sorduğunu, kesin bir ifadeyle 'Yüzde yüz doğru!' yanıtını aldığını" kayda geçmişti.</p>
    </article>
  </body>
</html>