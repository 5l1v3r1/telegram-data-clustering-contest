<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/austrijska-politicarka-mogla-bi-da-udje-u-slovenacku-vladu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T22:26:00+00:00"/>
    <meta property="og:title" content="Austrijska političarka mogla bi da uđe u slovenačku vladu?"/>
    <meta property="og:description" content="LJUBLJANA - Slovenački premijer Marjan Šarec dopustio je danas mogućnost da u njegovu vladu uđe političarka iz susedne Austrije koja ima slovenačko"/>
  </head>
  <body>
    <article>
      <h1>Austrijska političarka mogla bi da uđe u slovenačku vladu?</h1>
      <address><time datetime="2019-11-22T22:26:00+00:00">22 Nov 2019, 22:26</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LJUBLJANA – Slovenački premijer Marjan Šarec dopustio je danas mogućnost da u njegovu vladu uđe političarka iz susedne Austrije koja ima slovenačko poreklo, ali pod uslovom da dobije slovenačko državljanstvo.</p>
      <p>Reč je o 49-godišnjoj Angeliki Mlinar iz austrijske pokrajine Koruške u kojoj živi slovenačka manjina, političarki koja je 2013. na listi zeleno-liberalne stranke NEOS („Nova Austrija“) bila izabrana u austrijski savezni parlament i među osnivačima je te stranke.</p>
      <p>Nakon toga Angelika Mlinar je od 2014. do ove godine bila izabrana poslanica u Evropskom parlamentu (EP).</p>
      <p>Za novi mandat u Evropskom parlamentu u maju kandidovala se na listi stranke SAB koju vodi bivša slovenačka premijerka i ministarka za infrastrukturu u sadašnjoj vladi Alenka Bratušek, ali nije uspela ponovo da se probije među evrozastupnike jer SAB nije dobio dovoljno glasova na izborima za osvajanje makar jednog evromandata.<br/>Bratušek je ove nedelje najavila da će Mlinarovu zato uskoro kandidovati za ministarku za razvoj i kohezionu politiku, mesto koje je u vladi već nekoliko meseci upražnjeno, jer ona ima veliko iskustvo u evropskoj politici i svojim kontaktima Sloveniji može osigurati efikasnije povlačenje sredstava iz evropskih fondova.<br/>Mlinar je potvrdila da je zanima mesto u vladi i učestvovanje u slovenačkoj politici te je rekla da je u međuvremenu pokrenula postupak za dobijanje slovenačkog državljanstva, ali da se ne želi odreći austrijskog, što bi mogao biti problem.<br/>Austrija je nesklona državljanima koji imaju „dvojno državljanstvo“ i za dobijanje drugog državljanstva je potrebno tražiti posebnu dozvolu vlasti.<br/>Neki slovenački pravnici smatraju da u vladi može biti strani državljanin ili državljanka ako imaju državljanstvo druge države članice EU, ali Šarec je u petak medijima rekao da bi želeo da Mlinar u tom slučaju ima „barem dvojno državljanstvo“.</p>
      <p>(Tanjug)</p>
    </article>
  </body>
</html>