<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260320/kormpin-oydeteros-se-periptosi-neoy-dimopsifismatos-gia-to-brexit"/>
    <meta property="og:site_name" content="LiFO"/>
    <meta property="article:published_time" content="2019-11-22T22:50:00+00:00"/>
    <meta property="og:title" content="Κόρμπιν: «Ουδέτερος» σε περίπτωση νέου δημοψηφίσματος για το Brexit"/>
    <meta property="og:description" content="Ο Τζέρεμι Κόρμπιν δήλωσε ότι θα έμενε «ουδέτερος» στην περίπτωση ενός δεύτερου δημοψηφίσματος για το Brexit"/>
  </head>
  <body>
    <article>
      <h1>Κόρμπιν: «Ουδέτερος» σε περίπτωση νέου δημοψηφίσματος για το Brexit</h1>
      <h2>Ο Τζέρεμι Κόρμπιν δήλωσε ότι θα έμενε «ουδέτερος» στην περίπτωση ενός δεύτερου δημοψηφίσματος για το Brexit</h2>
      <address><time datetime="2019-11-22T22:50:00+00:00">22 Nov 2019, 22:50</time> by <a rel="author">NEWSROOM</a></address>
      <p>
        <b>Ο <a href="https://www.lifo.gr/tags/%CE%A4%CE%B6%CE%AD%CF%81%CE%B5%CE%BC%CE%B9+%CE%9A%CF%8C%CF%81%CE%BC%CF%80%CE%B9%CE%BD">Τζέρεμι Κόρμπιν</a>, ηγέτης των Εργατικών, διαβεβαίωσε σήμερα ότι θα παρέμενε «ουδέτερος» στην περίπτωση που προκηρυσσόταν ένα <a href="https://www.lifo.gr/tags/%CE%BD%CE%AD%CE%BF+%CE%B4%CE%B7%CE%BC%CE%BF%CF%88%CE%AE%CF%86%CE%B9%CF%83%CE%BC%CE%B1+%CE%B3%CE%B9%CE%B1+%CF%84%CE%BF+Brexit">νέο δημοψήφισμα για το Brexit</a>.</b>
      </p>
      <p>Ο Κόρμπιν έχει δηλώσει ότι θα ήθελε να οργανώσει ένα δεύτερο δημοψήφισμα, εφόσον κερδίσει τις εκλογές της 12ης Δεκεμβρίου. «Ως πρωθυπουργός θα υιοθετούσα μια ουδέτερη στάση ώστε να μπορώ να υλοποιήσω με αξιόπιστο τρόπο το αποτέλεσμα και να ενώσω τις κοινότητές μας και τη χώρα μας αντί να συνεχίζω μια ατέρμονη συζήτηση με την ΕΕ και το Brexit», είπε στο ντιμπέιτ που μεταδόθηκε από το BBC. Η δήλωση αυτή είναι η πιο σαφής που έχει κάνει ο Κόρμπιν για το Brexit μέχρι σήμερα. Ο ηγέτης των Εργατικών έχει δεχθεί έντονες επικρίσεις επειδή είχε αρνηθεί να ξεκαθαρίσει με ποια πλευρά θα τασσόταν, στην περίπτωση ενός νέου δημοψηφίσματος.</p>
      <p>Ο Κόρμπιν δηλώνει ότι, αν εκλεγεί πρωθυπουργός, θα ήθελε να επαναδιαπραγματευτεί μια συμφωνία αποχώρησης με την ΕΕ και στη συνέχεια να τη θέσει σε δημοψήφισμα, ζητώντας παράλληλα από τους Βρετανούς ψηφοφόρους να αποφασίσουν αν θα πρέπει να ακυρωθεί το Brexit και να παραμείνει η χώρα μέλος της ΕΕ. «Ο ρόλος μου και ο ρόλος της κυβέρνησής μας θα είναι να διασφαλίσουμε ότι το δημοψήφισμα θα διεξαχθεί σε καλό κλίμα και θα υπακούσουμε στο αποτέλεσμά του», είπε, υπενθυμίζοντας τον βαθύ διχασμό που προκάλεσε το δημοψήφισμα του 2016, όταν το 52% των Βρετανών ψήφισε υπέρ της αποχώρησης.</p>
      <p>Ο πρωθυπουργός Μπόρις Τζόνσον, το Συντηρητικό Κόμμα του οποίου προηγείται στις δημοσκοπήσεις, σκοπεύει να επικυρώσει στο κοινοβούλιο τη συμφωνία που διαπραγματεύτηκε με την ΕΕ και να οδηγήσει τη χώρα στην έξοδο μέχρι τα τέλη Ιανουαρίου.</p>
      <p>
        <i>Με πληροφορίες από ΑΠΕ-ΜΠΕ-AFP-Reuters</i>
      </p>
    </article>
  </body>
</html>