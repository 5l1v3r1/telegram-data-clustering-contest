<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/22/jus/"/>
    <meta property="og:site_name" content="alkas.lt"/>
    <meta property="article:published_time" content="2019-11-22T22:55:00+00:00"/>
    <meta property="og:title" content="Europos Parlamentas vertins Rusijos Federacijos veiksmus prieš Lietuvos teisėjus"/>
    <meta property="og:description" content="Lapkričio 21 d., Europos Parlamento politinių grupių lyderiai nusprendė įtraukti į kitos savaitės EP plenarinės sesijos diskusiją klausimą dėl naujausių Rusijos Federacijos veiksmų prieš Lietuvos teisėjus, prokurorus ir tyrėjus, tiriančius tragiškus 1991 m. sausio 13 d. įvykius Vilniuje. Taip pat Europos Parlamentas ketina tvirtinti rezoliuciją šiuo klausimu."/>
  </head>
  <body>
    <article>
      <h1>Europos Parlamentas vertins Rusijos Federacijos veiksmus prieš Lietuvos teisėjus</h1>
      <address>
        <time datetime="2019-11-22T22:55:00+00:00">22 Nov 2019, 22:55</time>
      </address>
      <p>Lapkričio 21 d., Europos Parlamento politinių grupių lyderiai nusprendė įtraukti į kitos savaitės EP plenarinės sesijos diskusiją klausimą dėl naujausių Rusijos Federacijos veiksmų prieš Lietuvos teisėjus, prokurorus ir tyrėjus, tiriančius tragiškus 1991 m. sausio 13 d. įvykius Vilniuje. Taip pat Europos Parlamentas ketina tvirtinti rezoliuciją šiuo klausimu.</p>
      <p>„Didžiulėmis daugelio Europos Parlamento narių iš Lietuvos bei Lietuvos Vyriausybės pastangomis pavyko įtikinti politinių grupių lyderius, kad būtina reaguoti į Rusijos Federacijos veiksmus, juos įvertinti ir duoti tinkamą politinį atsaką“, – sako Europos Parlamento Žaliųjų grupės narys Bronis Ropė. – „Be abejonės, prie to prisidėjo ir stiprus Teisingumo ministro Elvino Jankevičiaus pristatymas Europos Parlamento Piliečių laisvių, teisingumo ir vidaus reikalų komitete“.</p>
      <p>Parlamentaras pažymi, kad rezoliucijoje tikimasi pažymėti, jog baudžiamasis prokurorų ir teisėjų persekiojimas dėl jų vykdomos profesinės veiklos yra neleistinas išorės poveikis, trukdantis užtikrinti teisės viršenybę.</p>
      <p>„Taip pat sieksime, kad rezoliucija griežtai pasmerktų Rusijos institucijų daromus pagrindinių tarptautinės teisės principų ir normų pažeidimus, bei pabrėžtų, kad tokių baudžiamųjų bylų prieš prokurorus ir teisėjus procesai negali būti laikomi teisėtais“, – sako Bronis Ropė.</p>
      <p>Žadama, kad po politinių grupių derybų Europos Parlamente dėl rezoliucijos bus balsuojama kitą ketvirtadienį.</p>
      <related>
        <h4>Susiję straipsniai:</h4>
        <a href="http://alkas.lt/2016/05/13/europos-parlamentas-svarstys-astravo-atomines-elektrines-saugos-klausima/"/>
        <a href="http://alkas.lt/2017/01/23/briuselyje-pries-es-biurokratu-veiksmus-protestuoja-ir-pienininkai-is-lietuvos/"/>
        <a href="http://alkas.lt/2017/01/12/akibrokstas-euroskeptikams-zalieji-i-europos-parlamento-pirmininko-pareigas-siulo-brite-video/"/>
        <a href="http://alkas.lt/2014/07/14/z-k-junkeris-pasisake-pries-skaluniniu-duju-isgavimo-technologija/"/>
        <a href="http://alkas.lt/2019/11/20/b-rope-2020-m-dides-finansavimas-aplinkosaugai-ir-jaunimui/"/>
      </related>
    </article>
  </body>
</html>