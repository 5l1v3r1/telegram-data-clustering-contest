<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/calcio/serie-a/notizie/atalanta-juventus-1-3-higuain-dybala-risolvono-rimonta-8f9bcad2-0e01-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Atalanta-Juventus 1-3, Higuain e Dybala risolvono in rimonta"/>
    <meta property="og:description" content="Decisivo il Pipita: segna e mette lo zampino anche nell’autorete di Toloi. La squadra di Gasperini spreca e viene punita: nel primo tempo Barrow sbaglia un rigore"/>
  </head>
  <body>
    <article>
      <h1>Atalanta-Juventus 1-3, Higuain e Dybala risolvono in rimonta</h1>
      <h2>Decisivo il Pipita: segna una doppietta, poi il tris della Joya. La squadra di Gasperini va in vantaggio con Gosens ma si fa riprendere: nel primo tempo Barrow sbaglia un rigore</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Paolo Tomaselli, inviato a Bergamo</a></address>
      <p>La Juve vince 3-1 anche una partita che alla mezzora del secondo tempo sembrava persa, perché sotto di un gol la squadra di Sarri non aveva ancora fatto un vero tiro in porta: invece una doppietta di Higuain ribalta una sfida che l’Atalanta aveva tenuto sempre saldamente in mano. Salvo farsela sfuggire sotto la pioggia battente nel finale. Decisivi prima una deviazione di Toloi su tiro del Pipita e poi uno scarico di Cuadrado girato rasoterra in gol da Higuain in mezzo all’area. Sulla seconda rete proteste dei nerazzurri per un tocco di braccio del colombiano.</p>
      <p><b>Al 92’ Dybala mette al sicuro </b><b>la vittoria e il primato bianconero beffando Gollini </b>sul suo palo. La Juve non perde in campionato a Bergamo da 18 anni e mezzo, e stavolta dimostra che anche la sua peggior versione può vincere una partita così sofferta su un campo così duro. Per i primi 45’ minuti la Signora resta a guardare l’Atalanta o quasi. Sia nel possesso palla che nel dominio territoriale, due statistiche care a Sarri, la squadra di Gasperini è superiore. Per i bianconeri un solo tiro in porta, fiacco, di Higuain. Mentre l’Atalanta ha almeno due grandi occasioni per andare in vantaggio: al 17’ però Barrow calcia sulla traversa il rigore assegnato per fallo di mano di Khedira su palla di Gomez.</p>
      <p><b>Lo scampato pericolo non sveglia troppo la Juve</b>, perché al 23’ Szczesny deve fare una gran parata su colpo di testa di Pasalic. Sarri cambia, perché Bernardeschi prende una botta al fianco e deve uscire: dentro Ramsey, con Dybala che agisce più da punta, ruolo che fino a quel momento si era scambiato senza esiti con lo stesso Bernardeschi. L’Atalanta preme, anche se le assenze di Ilicic e soprattutto Zapata, si notano eccome. La partita è abbastanza nervosa e solo nel primo tempo sono sei gli ammoniti.</p>
      <p><b>Nella ripresa l’Atalanta parte ancora più convinta col suo pressing asfissiante </b>e dopo 11 minuti la sblocca con un colpo di testa perfetto di Gosens su cross da sinistra di Barrow. Sarri toglie Bentancur, deludente e si gioca la carta Douglas Costa, ma Gasperini mette Muriel, decisamente più pericoloso di Barrow in contropiede. L’Atalanta ha altre occasioni ma De Ligt gioca la sua miglior partita da quando è in Italia ed Emre Can sul centrodestra ridà consistenza alle ripartenze bianconere. Se il primo gol è fortunato, il secondo è costruito. E per Higuain è il dodicesimo ai bergamaschi in 9 partite. Nel finale Dybala annulla i rischi dei 6’ di recupero decisi da Rocchi (per gli interventi del Var su presunti interventi da rigore: tutto regolare) e segna il 3-1. Esagerato, come questa Juve quando decide che è arrivato il momento di fare sul serio.</p>
    </article>
  </body>
</html>