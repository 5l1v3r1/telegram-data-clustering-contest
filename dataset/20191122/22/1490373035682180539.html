<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/rusko-test-rakety-mrtvi-vyznamenani-putin_1911222227_jak"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T22:27:00+00:00"/>
    <meta property="og:title" content="Putin vyznamenal muže, kteří zemřeli při testu nové jaderné rakety. V jejím vývoji chce pokračovat"/>
    <meta property="og:description" content="K výbuchu u Severodvinsku došlo začátkem letošního srpna. Ruská státní agentura pro atomovou energii Rosatom už dřív uvedla, že výbuch nastal při zkoušce rakety s jaderným pohonem."/>
  </head>
  <body>
    <article>
      <h1>Putin vyznamenal muže, kteří zemřeli při testu nové jaderné rakety. V jejím vývoji chce pokračovat</h1>
      <address><time datetime="2019-11-22T22:27:00+00:00">22 Nov 2019, 22:27</time> by <a rel="author">Ivana Milenkovičová, Jan Kubelka</a></address>
      <p>
        <b>Ruský prezident Vladimir Putin posmrtně vyznamenal sedm mužů, kteří začátkem srpna zahynuli při neúspěšném testu nové jaderné rakety. Řád odvahy si ve čtvrtek v Kremlu převzali pozůstalí. Putin zároveň oznámil, že vývoj střely bude pokračovat.</b>
      </p>
      <p>Jak řekl prezident Vladimir Putin, Rusko bude bezpodmínečně dál pracovat na vylepšení zbraně, která podle jeho slov nemá ve světě obdoby. Má prý zajistit suverenitu a bezpečnost Ruska na desítky let.</p>
      <p>K výbuchu u Severodvinsku došlo začátkem letošního srpna. Ruská státní agentura pro atomovou energii Rosatom už dřív uvedla, že výbuch nastal při zkoušce rakety s jaderným pohonem.</p>
      <p>Podlé médií došlo k výbuchu při manipulaci s malým jaderným reaktorem, který má pohánět novou raketu s plochou dráhou letu. Mělo by se jednat o novou raketu 9M730 Burevestnik (Buřňák), kterou NATO označuje jako SSC-X-9 Skyfall.</p>
      <p>Po explozi podle meteorologického úřadu vzrostla na hodinu a půl v Severodvinsku radiace až 16krát. Ruští experti tehdy vyloučili ohrožení místních obyvatel.</p>
      <related>
        <h4>Související články</h4>
        <a href="https://www.irozhlas.cz/zpravy-svet/severodvinsk-rusko-radiace-vybuch-raketa-reaktor-unik_1908131116_och"/>
        <a href="https://www.irozhlas.cz/zpravy-svet/rusko-raketa-jaderna-zbran-vybuch-exploze-moskva-sarov-tass-vladimir-putin_1908121615_gak"/>
      </related>
    </article>
  </body>
</html>