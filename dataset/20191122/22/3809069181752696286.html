<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1416506/real-madritis-tsska-moshas-97-81-astamatiti-vasilissa-vid"/>
    <meta property="og:site_name" content="gazzetta.gr"/>
    <meta property="article:published_time" content="2019-11-22T22:06:00+00:00"/>
    <meta property="og:title" content="Ρεάλ Μαδρίτης - ΤΣΣΚΑ Μόσχας 97-81: Ασταμάτητη «Βασίλισσα»! (vid)"/>
    <meta property="og:description" content="Η Ρεάλ επιβεβαίωσε ότι βρίσκεται σε εξαιρετική κατάσταση, επικρατώντας της ΤΣΣΚΑ Μόσχας με σκορ 97-81 και σημειώνοντας την πέμπτη συνεχόμενη νίκη της στην EuroLeague.  "/>
  </head>
  <body>
    <article>
      <h1>Ρεάλ Μαδρίτης - ΤΣΣΚΑ Μόσχας 97-81: Ασταμάτητη «Βασίλισσα»! (vid)</h1>
      <h2>Η Ρεάλ επιβεβαίωσε ότι βρίσκεται σε εξαιρετική κατάσταση, επικρατώντας της ΤΣΣΚΑ Μόσχας με σκορ 97-81 και σημειώνοντας την πέμπτη συνεχόμενη νίκη της στην EuroLeague.  </h2>
      <address><time datetime="2019-11-22T22:06:00+00:00">22 Nov 2019, 22:06</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Η «Βασίλισσα» ξεπέρασε εύκολα το εμπόδιο της ΤΣΣΚΑ έχοντας ως πρωταγωνιστή τον Γκάμπριελ Ντεκ, ο οποίος πραγματοποίησε την καλύτερη εμφάνιση του με τη φανέλα της Ρεάλ, έχοντας 17 πόντους, 11 ριμπάουντ, 6 ασίστ, 5 κερδισμένα φάουλ, κανένα λάθος και 33 βαθμούς στο σύστημα αξιολόγησης στα 32:11 που έμεινε στο παρκέ. </p>
      <p>
        <b>Ο αγώνας</b>
      </p>
      <p>Η Ρεάλ Μαδρίτης βρήκε ρυθμό στην επίθεση στα πρώτα λεπτά της αναμέτρησης στο WiZink Center αφού ο Γκάμπριελ Ντεκ σκόραρε για το 9-0 στο 2:09. Η ΤΣΣΚΑ αντέδρασε άμεσα, ισοφάρισε σε 11-11 με το τρίποντο του Μάικ Τζέιμς όμως ο Φακούντο Καμπάτσο σκόραρε πίσω από τα 6μ.75 για το 14-11 στο 5:44 φτάνοντας τους 7 πόντους σε αυτό το διάστημα. Η ομάδα του Πάμπλο Λάσο έκλεισε την πρώτη περίοδο στο 23-19 ενώ η πρωταθλήτρια Ευρώπης βρήκε λύσεις στην επίθεση με τον Γιοχάνες Φόικτμαν, ο οποίος πέτυχε 17 πόντους με 4/6 δίποντα και 3/3 τρίποντα σε αυτό το διάστημα!</p>
      <p>Παρ' όλα αυτά, η «Βασίλισσα» άντεξε στην πίεση, πήγε στα αποδυτήρια με το υπέρ της 52-48 με το τρίποντο του Άντονι Ράντολφ και προηγήθηκε για πρώτη φορά με +10 πόντους με τον Κοζέρ (58-48, 23:36)! Η τρίτη περίοδος έκλεισε στο 75-64 για τους «blancos», η ΤΣΣΚΑ Μόσχας έκανε την ύστατη προσπάθεια να αντιδράσει στο φινάλε μειώνοντας σε 81-75 με τον Μάικ Τζέιμς ωστόσο όμως ο Τόμπκινς ανέβασε ξανά τη διαφορά σε διψήφια επίπεδα (88-78) για την ομάδα του Πάμπλο Λάσο που επικράτησε με 97-81.</p>
      <p><b>Τα δεκάλεπτα</b>: 23-19, 52-48, 75-64, 97-81.</p>
      <figure>
        <img src="http://www.gazzetta.gr/sites/default/files/reasll.jpg"/>
      </figure>
      <figure>
        <img src="http://www.gazzetta.gr/sites/default/files/cskasa.jpg"/>
      </figure>
      <figure>
        <iframe src="https://www.youtube.com/embed/_WGEL8zJwFU" width="640" height="360" data-service="Youtube" scrolling="no"/>
      </figure>
    </article>
  </body>
</html>