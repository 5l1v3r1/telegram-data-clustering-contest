<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_23/palermo-donna-uccisa-coltellate-fermato-l-uomo-cui-aveva-relazione-bceb94ea-0dca-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Partinico, donna uccisa a coltellate: «Lascia il coltello, aspetto un figlio da te», e lui la sgozza"/>
    <meta property="og:description" content="La vittima voleva probabilmente rivelare il suo legame con un imprenditore 51enne di Partinico"/>
  </head>
  <body>
    <article>
      <h1>Partinico, donna uccisa a coltellate: «Lascia il coltello, aspetto un figlio da te», e lui la sgozza</h1>
      <h2>La vittima voleva probabilmente rivelare il suo legame con un imprenditore 51enne di Partinico</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Felice Cavallaro</a></address>
      <p>PALERMO — Un atroce <b>femminicidio</b>, l'ennesimo. Avvenuto alla vigilia della giornata mondiale sulla violenza sulle donne. Una rumena di 30 anni è stata <b>accoltellata da un imprenditore</b> siciliano che ne ha occultato il cadavere nelle campagne fra Partinico e Balestrate, lungo la strada fra Palermo e Trapani, dopo aver appreso dalla donna, con la quale aveva una relazione extraconiugale, che era incinta. E tutto si scopre perché la scena del delitto matura nel cono di osservazione delle telecamere con audio installate attorno alla casa vacanze di un signore che, all’interno dell’abitazione, <b>ha finito per assistere in diretta alle fasi dell’aggressione</b>. <br/><br/>Ascoltando, sconvolto, la voce disperata di <b>Ana Maria Lacramioara Di Piazza</b>, inseguita dall’imprenditore edile di Partinico <b>Antonino Borgia, 51 anni</b>, un coltello in mano. Con lei terrorizzata: «Lascia il coltello, vuoi uccidere anche il bambino? Io ti amo, tu mi ami, non può finire così...». <br/><br/>Adottata e coccolata da piccola da una famiglia siciliana di Giardinello, Ana Maria Lacramioara Di Piazza era sparita per un giorno, ma i carabinieri grazie a quell’input sono riusciti a collegare rapidamente la sua scomparsa con il profilo di Antonio Borgia, adesso accusato di questo nuovo orrore che ha per vittime una donna e una creatura mai nata. <br/><br/>(Leggi <a href="https://www.corriere.it/cronache/19_novembre_24/aspettiamo-bimbo-ti-amo-lui-uccide-cosi-antonino-borgia-ha-massacrato-ana-piazza-19888238-0e86-11ea-b3dc-1023409a22e2.shtml">qui </a>il profilo di Ana, che gioiva della sua gravidanza, e del suo killer spietato)<br/><br/>La rapida soluzione del giallo si deve anche al senso civico del pensionato che si è accorto della furibonda lite esplosa fra l’uomo e la donna non lontano da una piazzola di sosta dove era rimasto il furgone usato per appartarsi, quello dell’impresa Borgia. Poi, <b>lei in fuga, lui all’inseguimento, senza pantaloni</b>. Immediata la chiamata al 112. Quindi le ricerche. Ma frattanto la coppia aveva proseguito la corsa. Con Borgia che, alla notizia della gravidanza, inferiva sul corpo prima con un bastone brandito già all’interno dell’abitacolo dove era pronto a consumare un rapporto sessuale, poi finendola a coltellate, compreso un taglio alla gola. <br/><br/>Tutto nasce da una relazione sentimentale che Borgia deve avere considerato solo un’avventura, mentre la rumena, dopo un primo periodo, avrebbe chiesto all’imprenditore di lasciare la moglie, di rivelare tutto ai figli, soprattutto dopo il test di gravidanza. <br/><br/>«Mi ha chiesto continue somme di denaro in cambio del silenzio» è la motivazione echeggiata in caserma prima di essere ascoltato dal procuratore aggiunto Annamaria Picozzi e dal sostituto procuratore Chiara Capaoluongo. Terrorizzato dai riflessi che le rivelazioni di Ana Maria Lacramioara Di Piazza avrebbero potuto avere nella sua vita familiare e in quella lavorativa, Borgia, nell’ultimo furtivo incontro ha tirato fuori un coltello pensando di potere gettare via un pezzo della sua seconda vita soffocando amante e caratura. <br/><br/>Fino a <b>scavare malamente una fossa, nascondere il cadavere, tornare a casa, farsi una doccia, andare perfino dal barbiere e lavare il furgone</b>, senza però riuscire a cancellare tracce ematiche trasformate nella definitiva prova che lo ha costretto ad ammettere il delitto.</p>
    </article>
  </body>
</html>