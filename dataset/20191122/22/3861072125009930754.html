<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/socialine-reklama---kai-neuztenka-pasakyti-nelosk/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-22T22:08:00+00:00"/>
    <meta property="og:title" content="Socialinė reklama – kai neužtenka pasakyti „nelošk“"/>
    <meta property="og:description" content="Lošimų priežiūros tarnyba prie Lietuvos Respublikos finansų ministerijos (toliau – Lošimų priežiūros tarnyba) ne tik prižiūri ir kontroliuoja azartinius lošimus organizuojančius subjektus, bet taip pat didelį dėmesį skiria ir priklausomybės nu"/>
  </head>
  <body>
    <article>
      <h1>Socialinė reklama – kai neužtenka pasakyti „nelošk“</h1>
      <address>
        <time datetime="2019-11-22T22:08:00+00:00">22 Nov 2019, 22:08</time>
      </address>
      <p>
        <i>Lošimų priežiūros tarnyba prie Lietuvos Respublikos finansų ministerijos (toliau – Lošimų priežiūros tarnyba) ne tik prižiūri ir kontroliuoja azartinius lošimus organizuojančius subjektus, bet taip pat didelį dėmesį skiria ir priklausomybės nuo azartinių lošimų problemai.</i>
      </p>
      <p>Lošimų priežiūros tarnyba, siekdama kuo išsamiau informuoti visuomenę apie azartinių lošimų keliamas grėsmes ir pagalbos būdus asmenims, turintiems polinkį į šią priklausomybę, pristato trečią jos iniciatyva sukurtą socialinį vaizdo klipą priklausomybės nuo azartinių lošimų tema.</p>
      <p>Šiuo klipu siekiama atkreipti visuomenės dėmesį, kad lošimas gali būti ne tik smagi pramoga – neatsakingas lošimas gali sukelti nevaldomą potraukį lošti. Svarbu suprasti, kad, susidūrus su priklausomybe nuo azartinių lošimų, kenčia ne tik lošiantis asmuo – ši problema paliečia ir jo artimiausius žmones. Šeimos nariams būtina žinoti, kad priklausomybę azartiniams lošimams turintis žmogus kenčia dėl savo nevaldomo potraukio lošti, kadangi nėra paprasta jo atsisakyti ir kartais be išorinės specialistų pagalbos, kaip ir be artimųjų palaikymo, potraukį valdyti būna nelengva. Dažnai artimieji, ne iki galo suprasdami problemos mastą ar turėdami nepakankamai žinių apie sutrikimą, griebiasi netinkamų sprendimo būdų: priekaištauja, kaltina, nuvertina, baudžia, grasina, kelia ultimatumus. Tai nėra efektyvu ir pasakyti savo artimajam „nelošk“, tokiais atvejais nepakanka. Tikėtina, kad yra be galo sunku pabandyti probleminį lošėją suprasti, parodyti savo palaikymą, tačiau tik per pagarbų santykį galima skatinti žmogų ieškoti tinkamos pagalbos sau.</p>
      <p>Negydoma lošimų priklausomybė lošėjui ir jo artimai aplinkai (mokslinių tyrimų duomenimis – 20-30 asmenų iš jo aplinkos) sukelia ne tik finansines, bet ir socialines, psichologines problemas.</p>
      <p>Matydama pagalbos priemonių svarbą, Lošimų priežiūros tarnyba nuėjo ilgą kelią, kad 2017 m. gegužės 1 d. būtų įsteigtas Apribojusių savo galimybę lošti asmenų registras. Šiuo metu Lošimų priežiūros tarnyboje yra gauti 10 556 asmenų prašymai apriboti jų galimybę lošti.</p>
      <p>Lošimų priežiūros tarnyba, suprasdama, kad ne tik nuo lošimų priklausantis žmogus, bet ir jo artimieji susiduria su daugybe neatsakytų klausimų, baime ir nežinia, įkūrė Lošėjų artimųjų pagalbos grupę, kurioje žmonės gali rasti atsakymų į jiems rūpimus klausimus bei tinkamą būdą savo problemai spręsti.                   </p>
      <p>Šiuo vaizdo klipu Lošimų priežiūros tarnyba nori atkreipti visuomenės dėmesį, kad azartiniai lošimai yra specifinė pramogos forma, kuri tam tikriems asmenims gali sukelti labai rimtų pasekmių, o būtent – priklausomybę. Norime paskatinti lošiančiuosius kreiptis pagalbos, kadangi jie yra svarbūs savo artimiesiems ir visuomenei.</p>
      <p>Lošimų priežiūros tarnyba dėkoja „Pixel studio“ prodiuseriui Mantui Norkui ir režisieriui Žilvinui Vingeliui už betarpišką bendradarbiavimą, įsitraukimą į lošimų problematiką ir kūrybingą požiūrį, kuriant naująjį vaizdo klipą. Taip pat  Lošimų priežiūros tarnyba dėkoja jame vaidinusiems aktoriams – Martynui Vaidotui ir Gabrielei Malinauskaitei-Rudzienei, kurie prisidėjo prie svarbios socialinės iniciatyvos ir kartu su Lošimų priežiūros tarnyba prisideda prie atsakingo lošimo skatinimo ir visuomenės informavimo.</p>
      <p>Džiaugiamės galėdami su Jumis pasidalinti vaizdo klipo premjera ir kviečiame bendradarbiauti – nelikti abejingais bei dalintis naujausia socialine reklama savo portale / svetainėje / kanale.</p>
      <p>
        <i> Lošimų priežiūros tarnybos prie Lietuvos Respublikos finansų ministerijos pranešimas</i>
      </p>
    </article>
  </body>
</html>