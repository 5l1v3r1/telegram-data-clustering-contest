<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200320/%D9%87%D9%85%DA%A9%D8%A7%D8%B1%DB%8C-%DB%B7%DB%B0%DB%B0-%D9%85%D8%A8%D9%84%D8%BA%D9%87-%D8%A8%D8%A7-%D8%AA%D8%A8%D9%84%DB%8C%D8%BA%D8%A7%D8%AA-%D8%A7%D8%B3%D9%84%D8%A7%D9%85%DB%8C-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T20:54:39+00:00"/>
    <meta property="og:title" content="همکاری ۷۰۰ مبلغه با تبلیغات اسلامی لرستان"/>
    <meta property="og:description" content="ایسنا/لرستان مسئول امور بانوان ادراه‌کل تبلیغات اسلامی لرستان، گفت: ۷۰۰ مبلغه لرستان در سامانه سجام ثبت‌نام کرده و با این اداره‌کل همکاری دارند."/>
  </head>
  <body>
    <article>
      <h1>همکاری ۷۰۰ مبلغه با تبلیغات اسلامی لرستان</h1>
      <address><time datetime="2019-11-22T20:54:39+00:00">22 Nov 2019, 20:54</time> by <a rel="author">مرضیه حافظی</a></address>
      <p>ایسنا/لرستان مسئول امور بانوان ادراه‌کل تبلیغات اسلامی لرستان، گفت: ۷۰۰ مبلغه لرستان در سامانه سجام ثبت‌نام کرده و با این اداره‌کل همکاری دارند.</p>
      <p>لیلا کریمی در گفت‌وگو با ایسنا با اشاره به همکاری ۷۰۰ مبلغه با اداره‌کل تبلیغات اسلامی لرستان که در سامانه سجام ثبت‌نام کرده‌اند، گفت: علاوه‌براین جمعیت بانوان فرهیخته به‌عنوان یک کار تشکیلاتی در استان تشکیل شده‌است.</p>
      <p>وی با اشاره به همکاری ۶۰ بانو با اداره‌کل تبلیغات اسلامی لرستان در قالب جمعیت بانوان فرهیخته، عنوان کرد: اعضای این جمعیت از نظر سطح تحصیلات فوق‌لیسانس به‌بالا بوده و با کل ادارات و مردم سطح جامعه تعامل دارند.</p>
      <p>کریمی ادامه داد: ممکن است یک کارشناس نتواند با تمام مردم ارتباط برقرار کند، بنابراین این جمعیت که عمدتاً فوق‌لیسانس به بالا هستند و کار فرهنگی تبلیغی انجام می‌دهند، در جلسات و گردهمایی‌ها شرکت کرده و آسیب‌های اجتماعی ـ فرهنگی را بررسی می‌کنند.</p>
      <p>مسئول امور بانوان ادراه‌کل تبلیغات اسلامی لرستان، هدف از تشکیل جمعیت بانوان فرهیخته لرستان را تلاش جهت ارتقاء سطح فرهنگی بانوان دانست و افزود: تلاش ما این است که از ظرفیت خانم‌های فرهنگی و باسواد در این راستا استفاده ‌کنیم.</p>
      <p>وی ادامه داد: اعضای جمعیت بانوان فرهیخته باتوجه به حضوری که در سطح جامعه دارند نظر و ایده می‌دهند و سازمان تبلیغات اسلامی باتوجه به ظرفیت‌هایی که دارد این ایده‌ها را عملیاتی می‌کند.</p>
      <p>کریمی عنوان کرد: مبلغات ما با حضور در سطح مدارس و خوابگاه‌ها با دانش‌آموزان و دانشجویان صحبت کرده و سعی در بالا بردن سطح آگاهی آن‌ها دارند.</p>
      <p>مسئول امور بانوان ادراه‌کل تبلیغات اسلامی لرستان، با اشاره به همکاری سازمان تبلیغات با آموزش‌وپرورش جهت حضور مبلغات برای برپایی نماز جماعت و پاسخگویی به سؤالات شرعی دانش‌آموزان در سطح مدارس، اظهار کرد: این جمعیت با دستگاه‌ها ارتباط فرهنگی و اجتماعی دارند.</p>
      <p>وی عنوان کرد: همچنین سایت جمعیت بانوان فرهیخته لرستان در حال فعالیت است.</p>
      <p>انتهای پیام</p>
    </article>
  </body>
</html>