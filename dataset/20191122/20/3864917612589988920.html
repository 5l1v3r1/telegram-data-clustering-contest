<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2823833-u-senati-ssa-zaklikaut-pompeo-usunutisa-vid-sprav-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T20:47:00+00:00"/>
    <meta property="og:title" content="У Сенаті США закликають Помпео усунутися від справ України"/>
    <meta property="og:description" content="Демократи з комітету закордонних справ Сенату закликають держсекретаря Помпео самоусунутися від справ, пов'язаних з Україною, після того як кілька свідків згадали його на слуханнях щодо імпічменту."/>
  </head>
  <body>
    <article>
      <h1>У Сенаті США закликають Помпео усунутися від справ України</h1>
      <h2>Демократи з комітету закордонних справ Сенату закликають держсекретаря Помпео самоусунутися від справ, пов'язаних з Україною, після того як кілька свідків згадали його на слуханнях щодо імпічменту.</h2>
      <address>
        <time datetime="2019-11-22T20:47:00+00:00">22 Nov 2019, 20:47</time>
      </address>
      <p>Про це повідомляє <a href="https://thehill.com/homenews/senate/471674-foreign-relations-democrats-ask-pompeo-to-recuse-himself-from-ukraine-matters">The Hill</a>.</p>
      <p>«Враховуючи вашу безпосередню причетність до скандалу, ви маєте глибокий конфлікт інтересів, тож повинні самоусунутися», - йдеться в листі десяти сенаторів, адресованому Помпео.</p>
      <p>Автори листа спираються на свідчення посла США в ЄС Гордона Сондленда, який заявив, що Майкл Помпео входив до групи посадовців, котрі знали про тиск Дональда Трампа на Україну.</p>
      <p>Помпео також заявляв, що був присутній під час телефонної розмови Трампа із Зеленським 25 липня, яка, власне, й лежить в основі розслідування з імпічменту.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823831-tramp-pidtverdiv-so-pompeo-hoce-piti-vid-nogo.html">Трамп підтвердив, що Помпео хоче піти від нього</a>
      </blockquote>
      <p>Сенатори-демократи в листі звинуватили голову зовнішньополітичного відомства США в тому, що він «продовжує перешкоджати розслідуванню, зокрема, відмовляючи в наданні будь-яких матеріалів <a href="https://www.ukrinform.ua/tag-derzdep">Держдепу</a>, пов'язаних зі «скандалом Трамп – Україна».</p>
      <p>«Ці дії залишають мало сумнівів у тому, що ви заважаєте Конгресові та американському народу отримати повну інформацію про скандал виключно через те, що факти завдають шкоди вам та особистим і політичним інтересам президента», - звертаються сенатори до Помпео.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822337-ne-lise-zbroa-pompeo-zapevniv-so-ssa-prodovzat-dopomagati-ukraini.html">Не лише зброя: Помпео запевнив, що США продовжать допомагати Україні</a>
      </blockquote>
      <p>Як повідомляв Укрінформ, 21 листопада голова юридичного комітету Сенату США республіканець <a href="https://www.ukrinform.ua/rubric-polytics/2823128-u-senati-ssa-zatrebuvali-dokumenti-pro-rozmovi-porosenka-i-bajdena.html">Ліндсі Грем надіслав Помпео листа, зажадавши у Держдепу документів, які мають відношення до розмов Петра Порошенка та Джо Байдена</a> стосовно звільнення Віктора Шокіна з посади генпрокурора.</p>
    </article>
  </body>
</html>