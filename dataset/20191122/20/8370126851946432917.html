<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/medya/136120/akif-bekiden-rahmi-turana-saraya-giden-chpli-tepkisi-balon-cikti"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-22T20:53:00+00:00"/>
    <meta property="og:title" content="Akif Beki'den Rahmi Turan'a 'Saray'a giden CHP'li tepkisi: Balon çıktı"/>
    <meta property="og:description" content="Karar yazarı Akif Beki, Sözcü yazarı Rahmi Turan'ın ortaya attığı 'Saray'a giden CHP'li tartışmasına dahil oldu."/>
  </head>
  <body>
    <article>
      <h1>Akif Beki'den Rahmi Turan'a 'Saray'a giden CHP'li tepkisi: Balon çıktı</h1>
      <h2>Karar yazarı Akif Beki, Sözcü yazarı Rahmi Turan'ın ortaya attığı 'Saray'a giden CHP'li tartışmasına dahil oldu.</h2>
      <address>
        <time datetime="2019-11-22T20:53:00+00:00">22 Nov 2019, 20:53</time>
      </address>
      <p>AKP Genel Başkanı ve Cumhurbaşkanı Recep Tayyip Erdoğan'ın eski danışmanı Karar yazarı Akif Beki de 'Saray'a giden CHP'li tartışmasına dahil oldu. Beki, Rahmi Turan'ın ortalığı karıştıran bu yazısını yerden yere vurdu.</p>
      <p>Beki'ye göre yazı; asparagas, balon ve spekülasyondan daha öte değil. Hatta Zaytung haberi mesabesinde ama siyasette etkili olmayı başardı.</p>
      <p>Nitekim Cumhurbaşkanlığı'nın konuyu ciddiye alarak yaptığı uzun açıklamayı da göz önüne alan Akif Beki, metindeki bir ifadeye dikkat çekti. </p>
      <p>İşte Akif Beki'nin bugünkü yazısının ilgili bölümü:</p>
      <p>"Sözcü yazarı Rahmi Turan'ın 'müthiş haber'i, müthiş bir balon çıktı.</p>
      <p>Zaten altı boştu. İsim vermeden kulis görünümlü bir spekülasyon atmıştı ortaya.</p>
      <p>Gizlice Beştepe'ye gidip Cumhurbaşkanı Erdoğan'la görüşen önemli bir CHP'liden söz ediyordu.</p>
      <p>Güya Erdoğan ona CHP'ye Genel Başkan olmasını teklif etmişti. "Milli güvenlik sebebiyle senin olman lazım, ben de yardım ederim" dediğini iddia ediyordu.</p>
      <p>Olacak şey değildi, her tarafı sansasyonel bir asparagas kokuyordu.</p>
      <p>Turan, ertesi gün sürdürdü bunu. Hem 'haber'in yüzde yüz doğru olduğu savıyla arkasında durdu, hem de Cumhurbaşkanlığı ne derse onu doğru kabul edeceğini söyledi. Şaka değil, cidden...</p>
      <p>Cumhurbaşkanlığı da dün katiyyen yalanladı.</p>
      <p>Fakat konuyu kapatmadan önce, asıl üzerinde düşünülmesi gereken yanıyla da yüzleşelim...</p>
      <p>Nasıl oldu da böyle deli saçması bir balon haber, şişirilip uçurulabildi?</p>
      <p>'Olacak şeymiş, akla yatkın ve günümüz gerçekliğinde siyasi hayatın doğal akışına uygunmuş, pekala olabilirmiş' gibi...Yadırganmadan nasıl kolayca alıcı bulabildi böyle garip bir söylenti?</p>
      <p>Şuyuu vukuundan, dedikodusunun yayılması gerçek çıkmasından beter.</p>
      <p>'Yakışan iftiradan korkun' derler. Cumhurbaşkanlığı İletişim Başkanı Fahrettin Altun da bundan çekinmiş olmalı ki 'zırva tevil götürmez' diye kestirip atmadı.</p>
      <p>Kısa bir tekziple geçiştirmemesi, bence de ihtiyaçtı.</p>
      <p>Eskilerin 'tahtında müstetir' dediği, yani 'altında gizli' tüm varsayımlarla birlikte bu asparagasın yalanlanması gerekirdi.</p>
      <p>Çünkü parodi haber gibi karşılanmadı, Zaytung ironileri gibi gülünüp geçilmedi, ciddiye alındı. Sanki kanıksanmış da satın bile alınmış, beklenebilirmiş gibi olağanlaştı.</p>
      <p>Kamuoyundaki yankısını böyle değerlendirmiş olmalı ki Altun da içerdiği bütün peşin kabullere tek tek şöyle değindi açıklamasında:</p>
      <p>"Sayın Cumhurbaşkanımızın, Cumhurbaşkanlığı Külliyesi'nde 'CHP'li bir siyasetçiyle görüştüğü ve aralarında bu kişinin CHP genel başkanı olması yönünde bir diyalog geçtiği' iddiası tamamen gerçek dışıdır, hayal ürünüdür. Yaklaşık 43 yıllık siyasi hayatında Sayın Cumhurbaşkanımızın herhangi bir siyasi partinin dizayn edilmesine yönelik adım atması ya da iç işlerine müdahale etmesi hiçbir zaman söz konusu olmamıştır. Bunu da en iyi hakem olan milletimiz çok iyi bilmektedir..."</p>
      <related>
        <h4>Bağlantılı Haberler</h4>
        <a href="https://www.gercekgundem.com/medya/136173/rahmi-turanin-merakla-beklenen-bugunku-yazisinin-icerigi-belli-oldu"/>
        <a href="https://www.gercekgundem.com/siyaset/136187/ertugrul-ozkok-komplo-chpye-karsi-mi-yoksa-kulliyeye-mi"/>
        <a href="https://www.gercekgundem.com/medya/136170/gazeteci-talat-atilladan-rahmi-turan-aciklamasi-mahkemeye-verecegim"/>
        <a href="https://www.gercekgundem.com/medya/136168/candas-tolga-isik-saraya-giden-chpli-haberinin-kaynaginin-kimligine-iliskin-ipuclari-verdi"/>
        <a href="https://www.gercekgundem.com/medya/136172/rahmi-turandan-yeni-aciklama-geregini-yapacagim"/>
        <a href="https://www.gercekgundem.com/siyaset/136171/chp-pm-uyesi-eren-erdem-amaci-chpyi-dizayn-olan-bir-operasyon"/>
        <a href="https://www.gercekgundem.com/siyaset/136166/ugur-dundar-bana-gecen-hafta-boyle-bir-haber-geldi-dedi-ne-yaptigini-anlatti"/>
        <a href="https://www.gercekgundem.com/siyaset/136165/rahmi-turan-bu-muharrem-incedir-diye-iddia-etmiyorum"/>
        <a href="https://www.gercekgundem.com/siyaset/136167/saraydan-rahmi-turanin-muharrem-ince-aciklamasina-ilk-yanit"/>
        <a href="https://www.gercekgundem.com/siyaset/136163/rahmi-turanin-iddiasi-sonrasi-muharrem-inceden-ilk-tweet"/>
      </related>
    </article>
  </body>
</html>