<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kometa-porazila-hradec-a-ukoncila-serii-sesti-porazek-v-extralize/1824242?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T20:57:00+00:00"/>
    <meta property="og:title" content="Kometa porazila Hradec a ukončila sérii šesti porážek v extralize"/>
    <meta property="og:description" content="Brno - V nejsledovanějším zápase 20. kola hokejové extraligy porazila brněnská Kometa Hradec Králové 3:2 v prodloužení. Domácí vedli po dvou využitých přesilovkách kapitána Martina Zaťoviče. Za hosty nejprve snížil ve třetí třetině Jergl a minutu a půl před koncem základní doby vyrovnal rovněž v početní výhodě Červený. V prodloužení rozhodl svojí třetí brankou v zápase Zaťovič. Brňané tak ukončili sérii šesti porážek v řadě, naopak trápení Mountfieldu pokračuje, čtvrtfinalista Ligy mistrů nevyhrál už pět kol, dnes získal alespoň bod."/>
  </head>
  <body>
    <article>
      <h1>Kometa porazila Hradec a ukončila sérii šesti porážek v extralize</h1>
      <address><time datetime="2019-11-22T20:57:00+00:00">22 Nov 2019, 20:57</time> by <a rel="author" href="http://www.ctk.cz/" target="_blank">ČTK</a></address>
      <p>Brno - V nejsledovanějším zápase 20. kola hokejové extraligy porazila brněnská Kometa Hradec Králové 3:2 v prodloužení. Domácí vedli po dvou využitých přesilovkách kapitána Martina Zaťoviče. Za hosty nejprve snížil ve třetí třetině Jergl a minutu a půl před koncem základní doby vyrovnal rovněž v početní výhodě Červený. V prodloužení rozhodl svojí třetí brankou v zápase Zaťovič. Brňané tak ukončili sérii šesti porážek v řadě, naopak trápení Mountfieldu pokračuje, čtvrtfinalista Ligy mistrů nevyhrál už pět kol, dnes získal alespoň bod.</p>
      <slideshow>
        <figure>
          <img src="https://i3.cn.cz/6/1574457036_P201911221077701.jpg"/>
        </figure>
        <figure>
          <img src="https://i3.cn.cz/6/1574457056_P201911221078101.jpg"/>
        </figure>
        <figure>
          <img src="https://i3.cn.cz/6/1574456877_P201911221075801.jpg"/>
        </figure>
        <figure>
          <img src="https://i3.cn.cz/6/1574456717_P201911221072901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Klubový šéf Libor Zábranský při své obnovené premiéře na střídačce před vlastním publikem nenechal v sestavě kámen na kameni. Vedle jiného se lídrem prvního útoku stal Plekanec, složení jednotlivých řad pak nástupce Petra Fialy měnil i během utkání. Změny ve svých formacích udělal i poslední český zástupce v play off Ligy mistrů.</p>
      <p>Nezměnil se ale očekávaný charakter hry, v němž převládala opatrnost a snaha neudělat chybu. Šancí bylo v první třetině poskrovnu, na straně Brna je měli Plekanec, Orsava a Lev, u hostů Rosandič. Do vedení ale šli přece jen aktivnější domácí, když Zaťovič zblízka využil přesilovou hru.</p>
      <p>Partie s důrazem na pečlivost a bezchybnost pokračovala i po první přestávce. Kometa však měla navrch v početní výhodě. Zatímco Královéhradečtí svoji početní výhodu nevyužili, Brnu stačilo 18 vteřin při vyloučení Smoleňáka, aby kapitán Zaťovič přidal svůj druhý gól.</p>
      <p>Další šance na navýšení náskoku měl Orsava, jemuž ale dnes střelecké štěstí nepřálo, stejně tak se vedlo i Svačinovi. Kometa měla nakročeno k tříbodovému vítězství, ale Východočeši se nevzdali. Na začátku 47. minuty využil přesilovou hru Jergl a vrátil je do hry o body.</p>
      <p>Domácí neuhnuli od své poctivé obrany, důrazného forčekinku a dobrého bruslení, jenže dvě a půl minuty před koncem si Hradec Králové vybojoval přesilovku a zbytečné vyloučení Hrušky potrestal Červený.</p>
      <p>V prodloužení pykal pro změnu hostující Rosandič a po kombinaci nejzkušenějších hráčů Komety poslal puk pod horní tyčku Mazancovy branky dnešní hrdina Brna Zaťovič.</p>
      <h3>Hlasy trenérů po utkání:</h3>
      <p><b>Kamil Pokorný (Brno):</b> <i>"Kluci dnes odvedli velmi dobrou práci, i když byli odměněni v uvozovkách jen dvěma body. Hráli jsem přesně to, co jsme chtěli; na našich hráčích byla vidět koncentrace, trpělivost a plnění taktických pokynů. Zaslouženě jsme vedli 2:0, byli jsme lepší, škoda jen nevyužitých šancí. Bohužel přišla dvě oslabení, při druhém si Hradec pomohl hrou bez brankáře a vyrovnal. Druhý bod z prodloužení je podle mě zasloužený, my si tohoto zisku vážíme."</i></p>
      <p><b>Tomáš Martinec (Hradec Králové):</b> <i>"Od začátku zápasu bylo vidět, v jakém rozpoložení se oba týmy nacházejí, hra byla neurovnaná a hodně nervózní. Kometa si pomohla dvěma přesilovkami, které ji dostaly na koně, měla tam i další šance a kdyby nám odskočila, bylo by rozhodnuto. Ve třetí třetině jsme zlepšili pohyb, byli jsme aktivnější, Brno se hodně brzo zatáhlo a začalo bránit výsledek. Nám také pomohly přesilovky, škoda, že v prodloužení jsme udělali faul a v přesilovce inkasovali. I tak si ale bodu moc vážíme, mužstvo ukázalo svůj charakter."</i></p>
      <h3>HC Kometa Brno - Mountfield Hradec Králové 3:2 v prodl. (1:0, 1:0, 0:2 - 1:0)</h3>
      <p>Branky a nahrávky: 19. Zaťovič (Orsava), 35. Zaťovič (P. Holík), 63. Zaťovič (Plekanec, O. Němec) - 47. Jergl (Smoleňák, Červený), 59. Červený (Vincour, Jergl). Rozhodčí: Pešina, R. Svoboda - Jindra, Zíka. Vyloučení: 4:5. Využití: 3:2. Diváci: 7415.</p>
      <p><b>Brno:</b> Vejmelka - O. Němec, Baranka, Bartejs, Pyrochta, Štencel, Gulaši, Malec - Svačina, Plekanec, J. Hruška - Kucsera, P. Holík, Zaťovič - Jenyš, Lev, Orsava - Horký, Kusko, Plášek ml. Trenéři: Zábranský, Horáček, Pokorný a Oslizlo.</p>
      <p><b>Hradec Králové:</b> Mazanec - Zámorský, Linhart, F. Pavlík, Šalda, Nedomlel, Rosandič, R. Pilař - Jergl, Koukal, Červený - Smoleňák, Cingel, R. Pavlík - Vincour, Rákos, Chalupa - Vopelka, Kevin Klíma, Perret. Trenéři: V. Růžička st., T. Martinec, Krátoška a P. Svoboda.</p>
    </article>
  </body>
</html>