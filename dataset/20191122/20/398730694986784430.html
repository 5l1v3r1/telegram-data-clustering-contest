<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/usas-underrattelsetjanst-trumps-forsvar-anvander-falskt-teori/"/>
    <meta property="og:site_name" content="DN.SE"/>
    <meta property="article:published_time" content="2019-11-22T20:53:28+00:00"/>
    <meta property="og:title" content="USA:s underrättelsetjänst: Trumps försvar använder falsk teori"/>
    <meta property="og:description" content="I en mångårig operation har Ryssland försökt lägga skulden för intrånget i det amerikanska presidentvalet 2016 på Ukraina."/>
  </head>
  <body>
    <article>
      <h1>USA:s underrättelsetjänst: Trumps försvar använder falsk teori</h1>
      <address><time datetime="2019-11-22T20:53:28+00:00">22 Nov 2019, 20:53</time> by <a rel="author" href="https://www.dn.se/av/jonas-desai/" target="_blank">Jonas Desai</a></address>
      <p>
        <b>I en mångårig operation har Ryssland försökt lägga skulden för intrånget i det amerikanska presidentvalet 2016 på Ukraina. Detta enligt ett stängt möte mellan den amerikanska underrättelsetjänsten och senatorer, <a href="https://www.nytimes.com/2019/11/22/us/politics/ukraine-russia-interference.html?action=click&amp;module=Top%20Stories&amp;pgtype=Homepage">rapporterar New York Times.</a> <br/>Teorin har använts i pågående riksrättsutredning, i president Donald Trumps försvar.</b>
      </p>
      <p>Till stor del har Republikanernas anföranden i de tv-sända riksrättsförhören handlat om att flytta fokus från Trumps potentiellt kriminella handlingar, till teorin om att Ukraina, inte Ryssland, låg bakom intrånget mot USA:s presidentval 2016. </p>
      <p>Relevansen ligger i att Trump konsekvent hävdat att det mycket omstridda samtalet med Ukrainas president Volodymyr Zelenskyj den 25 juli handlade om att betona vikten i att utrota korruptionen i landet. I det ryms teorin om att Ukraina ska ha försökt hjälpa Demokraterna i 2016 års presidentval i USA. </p>
      <p><b>Det slogs med kraft</b> tillbaka av Vita husets tidigare Rysslands-expert Fiona Hill i torsdagens förhör. </p>
      <p>– Det här är en påhittad berättelse som kommer från ryska säkerhetstjänsten. Den olyckliga sanningen är att Ryssland var den utländska makten som systematiskt attackerade våra demokratiska institutioner 2016, sade Fiona Hill i sitt öppningsanförande. </p>
      <p>Hill får nu stöd av amerikanska underrättelsetjänsten, <a href="https://www.nytimes.com/2019/11/22/us/politics/ukraine-russia-interference.html?action=click&amp;module=Top%20Stories&amp;pgtype=Homepage">rapporterar New York Times</a>. I ett stängt möte ska senatorer ha informerats om en mångårig rysk kampanj med syfte att lägga skulden för intrånget i det amerikanska presidentvalet 2016 på Ukraina. </p>
      <p>Den ryska offensiven kan kallas lyckad, skriver tidningen, eftersom teorin har smugit sig in som en relevant poäng i Republikanernas försvar av den sittande amerikanska presidenten. </p>
      <p><b>Donald Trump står anklagad</b> för att ha hållit inne på militärt stöd till Ukraina, samt ett möte mellan Trump och Zelenskyj i Vita huset, för att pressa fram en utredning av korruptionsrykten kring Joe Biden, en av Trumps främsta politiska motståndare. </p>
      <p>Trump har upprepat sagt att samtalet med president Zelenskyj, i vilket Trump bett om ”tjänsten” att utreda Joe Biden, inte innehöll något utpressningsförsök och hänvisat till en redigerad utskrift av samtalet som getts ut av Vita huset. </p>
      <p>Detta har dock slagits tillbaka av flertalet vittnen i riksrättsutredningen. <a href="https://www.dn.se/nyheter/varlden/sondland-ukraina-pressades-pa-uppdrag-av-trump/">Däribland EU-ambassadören Gordon Sondland</a> och diplomaten David Holmes, som båda vittnat om att Trump inte brydde sig om Ukraina särskilt mycket, utan främst om att få till en utredning av sina politiska motståndare, vilket är det potentiella maktmissbruket som ligger till grund för den pågående riksrättsutredningen.</p>
      <p><a href="https://www.dn.se/nyheter/varlden/nojd-trump-laste-hogt-for-pressen-efter-utfragningen/">Läs mer: Nöjd Trump läste högt för pressen efter utfrågningarna</a> </p>
    </article>
  </body>
</html>