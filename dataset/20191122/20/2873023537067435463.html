<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/ygeia/220057_i-omoiopathitiki-den-einai-polyteleia-apeythynetai-se-oloys"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T20:30:00+00:00"/>
    <meta property="og:title" content="«Η ομοιοπαθητική δεν είναι πολυτέλεια, απευθύνεται σε όλους»"/>
    <meta property="og:description" content="Ο γενικός ιατρός Μιχάλης Λέφας μιλάει στην «Εφ.Συν.» για τον συνεχή διάλογο της ομοιοπαθητικής με τη «συμβατική» ιατρική και την επικαιρότητά της σε μια εποχή που το φαρμακευτικό-βιομηχανικό σύμπλεγμα αμφισβητείται ποικιλοτρόπως."/>
  </head>
  <body>
    <article>
      <h1>«Η ομοιοπαθητική δεν είναι πολυτέλεια, απευθύνεται σε όλους»</h1>
      <address><time datetime="2019-11-22T20:30:00+00:00">22 Nov 2019, 20:30</time> by <a rel="author">Αφροδίτη Τζιαντζή</a></address>
      <p>
        <b>«Ομοιοπαθητική δεν σημαίνει μαντζούνια. Εμείς θέλουμε να βοηθήσουμε τον ασθενή να ξεπεράσει το πρόβλημά του, όχι να παίρνει π.χ. για το βρογχικό άσθμα εφ’ όρου ζωής ένα βρογχοδιασταλτικό ή ένα πολυβιταμινούχο σκεύασμα. Είναι πολύ μακριά από εμάς η λογική των συμπληρωμάτων, που είναι και ακριβά» τονίζει ο Μιχάλης Λέφας.</b>
      </p>
      <p>Σήμερα ξεκινάει τις εργασίες του στο Εθνικό Ιδρυμα Ερευνών το 18ο Πανελλήνιο Συνέδριο Ομοιοπαθητικής Ιατρικής, που θα ολοκληρωθεί την Κυριακή. Με ένα πλούσιο πρόγραμμα ομιλιών και εκδηλώσεων, που περιλαμβάνει από επίκαιρες ανακοινώσεις, θεατρικές και μουσικές παραστάσεις, καλλιτεχνικά δρώμενα, ανοιχτές συζητήσεις με το κοινό, χαιρετισμούς και παρεμβάσεις από διακεκριμένους επιστήμονες, μεταξύ άλλων από τον χώρο της Ψυχιατρικής, της Φαρμακολογίας και της Φιλοσοφίας, το συνέδριο επιχειρεί ένα γενναίο άνοιγμα τόσο στην ευρύτερη ιατρική κοινότητα όσο και στην κοινωνία.</p>
      <p>Ο γενικός ιατρός Μιχάλης Λέφας, πρόεδρος της οργανωτικής επιτροπής του συνεδρίου, το οποίο οργανώνει η Ελληνική Εταιρεία Ομοιοπαθητικής, μιλάει στην «Εφ.Συν.» για τον συνεχή διάλογο της ομοιοπαθητικής με τη «συμβατική» ιατρική και την επικαιρότητά της σε μια εποχή που το φαρμακευτικό-βιομηχανικό σύμπλεγμα αμφισβητείται ποικιλοτρόπως.</p>
      <p>
        <b>● Σε ποιον απευθύνεται το συνέδριό σας;</b>
      </p>
      <p>Στην κοινότητα που ασχολείται με την ομοιοπαθητική στην Ελλάδα και όχι μόνο. Θέλουμε να αφορά όλους όσοι ασχολούνται με θέματα υγείας. Μπορούν να το παρακολουθήσουν ψυχολόγοι, ψυχοθεραπευτές, φυσιοθεραπευτές, όλοι οι επαγγελματίες της υγείας έχουν θέση. Εχουμε πολλές παρουσίες ψυχιάτρων και ψυχοθεραπευτών, ακριβώς επειδή θέλουμε να καλύπτει ένα ευρύτερο φάσμα.</p>
      <p>
        <b>● Συνομιλεί η ομοιοπαθητική με την ψυχοθεραπεία και πώς;</b>
      </p>
      <p>Η ομοιοπαθητική μπορεί να συνομιλήσει με όλους, από τη στιγμή που πιστεύει ότι ακόμα και η συμπτωματολογία του ασθενούς είναι η καλύτερη που μπορεί να έχει ένας άνθρωπος, ανάλογα με τις συνθήκες που ζει. Γι’ αυτό τη σεβόμαστε, προσπαθούμε να την αφουγκραστούμε. Σε αυτή τη νοηματοδότηση των συμπτωμάτων, υπάρχει κοινός χώρος με την ψυχοθεραπευτική διαδικασία. Ενώνουμε τη φωνή μας με όλους αυτούς που αγωνιούν για τα προβλήματα υγείας και ασθένειας. Δουλεύουμε στην ιδέα του εμπλουτισμού μιας επιστημονικής γνώσης, όχι στη μονολιθικότητα.</p>
      <p>
        <b>● Μήπως η ομοιοπαθητική είναι πολυτέλεια;</b>
      </p>
      <p>Εμείς λέμε ότι ικανοποιεί κυρίως μια ανάγκη. Δεν είναι πολυτέλεια, αλλά μια εναγώνια επιλογή. Δεν θα έρθει σε μας κανείς ως πρώτη επιλογή, αλλά ως τρίτη, τέταρτη, προσπαθώντας να βρει επιτέλους μια απάντηση στο θέμα υγείας που δεν μπορεί να λύσει μέσω των μεθόδων που ξέρει. Είμαστε σε ένα ιδιωτικό επίπεδο κυρίως, όχι επειδή δεν θέλουμε να συμμετάσχουμε στο δημόσιο σύστημα υγείας, αλλά επειδή το κοινωνικό σύστημα δεν το επιλέγει. Απευθυνόμαστε όμως σε ένα ευρύ κοινό. Στατιστικά ο ένας στους δέκα Ελληνες έχει επισκεφθεί ομοιοπαθητικό ιατρείο.</p>
      <p>
        <b>● Κάποιοι υποστηρίζουν ότι η ομοιοπαθητική έχει αποτελέσματα σε συγκεκριμένες κατηγορίες ασθενειών, π.χ. σε κάποια αυτοάνοσα. Υπάρχουν παραδείγματα;</b>
      </p>
      <p>Υπάρχει μια φήμη ότι η ομοιοπαθητική έχει αποτελέσματα σε νοσήματα που αποκαλούνται «ιδιοπαθή», όπως είναι τα αλλεργικά, οι πονοκέφαλοι, οι κρίσεις πανικού... Σε μας έρχονται περισσότεροι ασθενείς από αυτές τις κατηγορίες γιατί δεν βρίσκουν μια σαφή καλή ανταπόκριση από τη συμβατική ιατρική. Πολύ καλή ανταπόκριση μπορούν να έχουν και τα παιδιά. Μπορούμε να τα καλύψουμε αποτελεσματικά, ώστε να αναπτύξουν ένα πολύ δυνατό ανοσοποιητικό σύστημα και να αποφύγουν προβλήματα υγείας που εμφανίζονται αργότερα. Για μας έχει λιγότερη σημασία η ονομασία της ασθένειας και περισσότερη ο άνθρωπος. Αν έρθουν σε μας είκοσι ασθενείς με έλκος του δωδεκαδακτύλου, θα τύχουν είκοσι διαφορετικών θεραπειών.</p>
      <p>
        <b>● Ποια είναι η παράδοση της ομοιοπαθητικής στην Ελλάδα;</b>
      </p>
      <p>Διεθνώς η ομοιοπαθητική επιστήμη έχει μια ιστορία δυόμισι αιώνων. Στην Ελλάδα ως οργανωμένη κατάσταση εμφανίζεται το 1967, όταν ο γιατρός κ. Βυθούλκας και η ψυχίατρος κ. Μπαχά κάνουν τα πρώτα βήματα. Η ομοιοπαθητική στην Ελλάδα έχει ένα από τα καλύτερα επίπεδα παγκοσμίως και χαίρει μεγάλης εκτίμησης στη διεθνή κοινότητα.</p>
      <p>
        <b>● Σας ταυτίζουν ποτέ με τους αντιεμβολιαστές ή άλλα ρεύματα που θεωρούνται οπισθοδρομικά, έως και σκοταδιστικά;</b>
      </p>
      <p>Δεν έχουμε καμία σχέση με το αντιεμβολιαστικό κίνημα. Δεν πιστεύουμε πολύ ότι η δράση των εμβολίων είναι ο αποτελεσματικότερος τρόπος να λύνει κανείς τα προβλήματα του ανοσοποιητικού. Αλλά δεν συντασσόμαστε με κανέναν τρόπο με μια επιφανειακή αντιμετώπιση που λέει να μην κάνουμε εμβόλια γιατί έχουν παρενέργειες ή ότι αυξάνουν δήθεν κινδύνους. Τα θέματα υγείας πρέπει να τα δει κανείς με μια ευρύτερη και βαθύτερη οπτική. Οχι να συντάσσεται με τσιτάτα.</p>
      <p>
        <b>● Υπάρχουν στην Ελλάδα συνεργασίες ομοιοπαθητικών θεραπευτών με άλλους κλάδους;</b>
      </p>
      <p>Εχουν υπάρξει συνεργασίες, π.χ. σε γυναικολογικά θέματα στο Νοσοκομείο «Ελενα», στην κεφαλαλγία, υπάρχουν προτάσεις για ογκολογικούς ασθενείς. Προτείνουμε συνεργασίες, αλλά δεν βρίσκουμε πολλές ανοιχτές πόρτες. Το πειραματικό επίπεδο συνήθως μανατζάρεται από τις φαρμακευτικές εταιρείες. Εμείς ευτυχώς ως εναλλακτικό κίνημα είμαστε μακριά από τις φαρμακοβιομηχανίες. Ετσι όμως δεν έχουμε και πολύ μεγάλα κονδύλια. Παρ’ όλα αυτά, σε πανεπιστημιακό επίπεδο γίνονται προσπάθειες να βρεθεί ένας κοινός τόπος.</p>
      <p>
        <b>● Πώς κρίνετε την εξάπλωση των διάφορων παραφαρμάκων με την ταμπέλα του «φυσικού» ή «βιολογικού»;</b>
      </p>
      <p>Ομοιοπαθητική δεν σημαίνει μαντζούνια. Εμείς θέλουμε να βοηθήσουμε τον ασθενή να ξεπεράσει το πρόβλημά του, όχι να παίρνει π.χ. για το βρογχικό άσθμα εφ’ όρου ζωής ένα βρογχοδιασταλτικό ή ένα πολυβιταμινούχο σκεύασμα. Είναι πολύ μακριά από εμάς η λογική των συμπληρωμάτων, που είναι και ακριβά.</p>
      <p>
        <b>● Η ομοιοπαθητική ιατρική μπορεί να είναι προσβάσιμη σε όλους;</b>
      </p>
      <p>Ναι, μπορεί να είναι λαϊκή ιατρική και αυτό έχει συμβεί σε προηγούμενες ιστορικές περιόδους, π.χ. στις ΗΠΑ στον Μεσοπόλεμο. Μπορούμε να ξανακερδίσουμε αυτόν τον χώρο αν τύχουμε μεγαλύτερης αποδοχής από την ακαδημαϊκή κοινότητα και τον κόσμο. Στην Ελλάδα έχουν γίνει παρεμβάσεις στα δημοτικά ιατρεία του Δήμου Ρέντη και του Δήμου Κορυδαλλού, με δωρεάν παροχή ομοιοπαθητικών θεραπειών στους δημότες. Αν κάποιος δήμος ζητήσει από την Ελληνική Εταιρεία Ομοιοπαθητικής να στηρίξει κάποιο πρόγραμμα, θα ανταποκριθούμε άμεσα.</p>
      <p>
        <b>● Ποιος ο στόχος σας για το μέλλον;</b>
      </p>
      <p>Να έρθουμε σε μεγαλύτερη σύνδεση με το σώμα του ασθενούς και μεγαλύτερη σύγκλιση με την ακαδημαϊκή κοινότητα, χωρίς να χάσουμε την ταυτότητά μας.</p>
      <p>■ <b>Πληροφορίες: <u><a href="https://www.homeopathy.gr/">homeopathy.gr</a></u></b></p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/ygeia/214394_i-mastiga-ton-thromboseon-kai-i-simasia-tis-prolipsis"/>
        <a href="https://www.efsyn.gr/ellada/ygeia/209706_xilonoyn-apo-kesy-tin-armodiotita-gia-ta-iatrika-synedria"/>
        <a href="https://www.efsyn.gr/ellada/ygeia/208946_oi-arrosties-den-kanoyn-diakopes-i-aimodosia-giati"/>
        <a href="https://www.efsyn.gr/ellada/ygeia/208941_katebazei-rola-monadiko-dimosio-paidokardioheiroyrgiko-kentro"/>
        <a href="https://www.efsyn.gr/ellada/ygeia/203917_i-odysseia-tis-pathologoy-kinitopoiise-eisaggelia-kai-ypoyrgeio"/>
        <a href="https://www.efsyn.gr/ellada/ygeia/201831_gia-ena-kommati-psomi"/>
      </related>
    </article>
  </body>
</html>