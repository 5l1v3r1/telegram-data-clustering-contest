<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/frontpage/voyli-oloklirothike-i-5meri-syzitisi-gia-tin-anatheorisi-toy-syntagmatos/"/>
    <meta property="og:site_name" content="ert.gr"/>
    <meta property="article:published_time" content="2019-11-22T20:53:46+00:00"/>
    <meta property="og:title" content="Βουλή: Ολοκληρώθηκε η 5μερη συζήτηση για την αναθεώρηση του Συντάγματος"/>
    <meta property="og:description" content="Ολοκληρώθηκε λίγο πριν τις δέκα το βράδυ, ο πενθήμερος μαραθώνιος της συζήτησης για την αναθεώρηση του Συντάγματος. Η διαδικασία κλείνει την προσεχή Δευτέρα με τη συζήτηση σε επίπεδο πολιτικών αρχηγών και την προβλεπόμενη ψηφοφορία."/>
  </head>
  <body>
    <article>
      <h1>Βουλή: Ολοκληρώθηκε η 5μερη συζήτηση για την αναθεώρηση του Συντάγματος</h1>
      <address><time datetime="2019-11-22T20:53:46+00:00">22 Nov 2019, 20:53</time> by <a rel="author">ΣΤΕΦΑΝΟΣ ΚΟΤΡΩΝΑΚΗΣ</a></address>
      <p>Ολοκληρώθηκε λίγο πριν τις δέκα το βράδυ, ο πενθήμερος μαραθώνιος της συζήτησης για την αναθεώρηση του Συντάγματος. Η διαδικασία κλείνει την προσεχή Δευτέρα με τη συζήτηση σε επίπεδο πολιτικών αρχηγών και την προβλεπόμενη ψηφοφορία.</p>
      <p>«Ολοκληρώνεται η κορυφαία διαδικασία του Συντάγματος και παραδίδουμε στους πολιτικούς αρχηγούς και στο Σώμα της ολομέλειας τη δουλειά που προηγήθηκε», ανέφερε ο κοινοβουλευτικός εκπρόσωπος της ΝΔ, <b>Ευριπίδης Στυλιανίδης</b> και πρόσθεσε ότι οι συζητήσεις ξεπέρασαν τις 130 ώρες, στην επιτροπή για την αναθεώρηση του Συντάγματος παρενέβησαν 168 ομιλητές, στην ολομέλεια πρέπει να ξεπέρασαν τους 200. Είπε επίσης, ότι οι 154 διαφωνίες στην προτείνουσα Βουλή, μειώθηκαν σε 49 σημεία αιχμής στην αναθεωρητική επιτροπή και έγινε δυνατό τα κόμματα να συναντηθούν σε 9 σημεία.</p>
      <p>«Έτσι λοιπόν η 9η αναθεωρητική Βουλή συναντάται σε 9 σημεία και επιτυγχάνει 9 πολύ σημαντικές αλλαγές, χάρη στον υψηλού επιπέδου διάλογο που προηγήθηκε από όλα τα κόμματα, από όλους τους εισηγητές, από όλους τους κοινοβουλευτικούς εκπροσώπους, και φυσικά από όλους τους βουλευτές», είπε ο <b>Ευριπίδης Στυλιανίδης</b>. Ευχαρίστησε δε, τους βουλευτές όλων των κομμάτων, διότι «μολονότι ξεκινήσαμε από διαφορετικές ιδεολογικές αφετηρίες, καταφέραμε σε πολύ κρίσιμα σημεία να συναντηθούμε».</p>
      <p>Τη φράση του καθηγητή <b>Αντώνη Μανιτάκη</b> «μια αναθεώρηση που ξεκίνησε ανόρεχτα και τελειώνει ξεθυμασμένη», χρησιμοποίησε ο κοινοβουλευτικός εκπρόσωπος του Κινήματος Αλλαγής <b>Ανδρέας Λοβέρδος</b>, για το περιεχόμενο των εργασιών που καταλήγει στις 9 προτάσεις για την αναθεώρηση του Συντάγματος. Ο κ. <b>Λοβέρδος</b> ευχαρίστησε τον κ. Στυλιανίδη και τους βουλευτές για το πνεύμα συνεργασίας και πρόσθεσε: «Συγχαρητήρια που καταλήγουμε να αναθεωρήσουμε 8 διατάξεις που χρειάζονταν αναθεώρηση, εξαιτίας της ξεροκεφαλιάς, της δυστροπίας και του μικροκομματισμού – γιατί το Σύνταγμα τα επέτρεπε αυτά να γίνουν – και για μια διάταξη την οποία αν δεν αναθεωρούσαμε, το άρθρο 86 παρ. 3 τελευταίο εδάφιο, θα παρέμενε η αποσβεστική προθεσμία που υπήρχε, η σύντομη, και την οποία όλοι οι Έλληνες και οι Ελληνίδες ήθελαν την αλλαγή της».</p>
      <p>«Δεν συμφωνώ με την κριτική για την εξαρχής έλλειψη φιλοδοξίας της αναθεώρησης. Από το 2016, ο τότε πρωθυπουργός ξεκίνησε πολιτικό διάλογο. Θεωρούσαμε ότι προτού προχωρήσουμε στην κοινοβουλευτική συζήτηση, έπρεπε, για πρώτη φορά στην Ελλάδα, να υπάρξει ένας ευρύς διάλογος στην κοινωνία ο οποίος οργανώθηκε με πολλές εκδηλώσεις ανά την Ελλάδα, από την επιτροπή με πρόεδρο τον κ. Σπουρδαλάκη», ανέφερε ο κοινοβουλευτικός εκπρόσωπος του ΣΥΡΙΖΑ <b>Γιώργος Κατρούγκαλος</b> και σχολίασε πως ούτε τη ΝΔ χαρακτήριζε η έλλειψη φιλοδοξίας, στην προηγούμενη βουλευτική περίοδο, αφού κατατέθηκαν δεκάδες προτάσεις και από τη ΝΔ και από τον ΣΥΡΙΖΑ.</p>
      <p>«Θεωρώ θετικό, μολονότι το εύρος και το βάθος της αναθεώρησης δεν θα είναι ιδιαίτερα εκτεταμένο, ότι καταλήξαμε σε συναινέσεις. Θεωρώ σημαντικό το γεγονός της κατ΄αρχήν συμφωνίας στο άρθρο 86, ως προς την αποσβεστική προθεσμία όλων των πτερύγων», είπε επίσης ο κ. <b>Κατρούγκαλος</b> και κάλεσε τα κόμματα που δεν έχουν συμφωνήσει στην ερμηνευτική δήλωση που πρότεινε ο ΣΥΡΙΖΑ, «να το ξανασκεφτούν ως τη Δευτέρα», γιατί είναι σημαντικό για την τιμή του πολιτικού κόσμου.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/erotisi-voyleyton-syriza-gia-tin-anastoli-leitoyrgias-exi-panepistimiakon-tmimaton/"/>
        <a href="https://www.ert.gr/featured/voyli-i-ora-toy-prothypoyrgoy-epikaires-erotiseis-toy-syriza-kai-toy-kinal/"/>
        <a href="https://www.ert.gr/eidiseis/ellada/politiki/anatheorisi-syntagmatos-anexartites-arches-kai-exomoiosi-stratiotikon-dikaston-me-taktikoys-dikastes-sto-epikentro/"/>
        <a href="https://www.ert.gr/perifereiakoi-stathmoi/komotini/e-stylianidis-ikanopoiimenos-apo-ti-diadikasia-anatheorisis-toy-syntagmatos/"/>
        <a href="https://www.ert.gr/perifereiakoi-stathmoi/komotini/ilchan-achmet-erotisi-sti-voyli-gia-ta-provlimata-ton-ktinotrofon-tin-stelechosi-toy-efeteioy-thrakis-kai-tin-kalypsi-dapanis-ton-vivlion-ton-mathimaton-exomoiosis/"/>
        <a href="https://www.ert.gr/frontpage/sti-voyli-katatithetai-o-proypologismos-toy-2020/"/>
      </related>
    </article>
  </body>
</html>