<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/uzgodniono-przebieg-linii-kolejowych-do-megalotniska,135461.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T20:36:00+00:00"/>
    <meta property="og:title" content="Uzgodniono przebieg linii kolejowych do megalotniska"/>
    <meta property="og:description" content="Dobiegł końca pierwszy etap trwających od lipca uzgodnień przebiegu planowanych linii kolejowych do Portu Lotniczego Solidarność - poinformowała komunikacie spółka CPK."/>
  </head>
  <body>
    <article>
      <h1>Uzgodniono przebieg linii kolejowych do megalotniska</h1>
      <address><time datetime="2019-11-22T20:36:00+00:00">22 Nov 2019, 20:36</time> by <a rel="author">PAP/JS  </a></address>
      <h4>Dobiegł końca pierwszy etap trwających od lipca uzgodnień przebiegu planowanych linii kolejowych do Portu Lotniczego Solidarność - poinformowała komunikacie spółka CPK.</h4>
      <hr/>
      <p>Celem spotkań było uzgodnienie, czy przygotowane wstępne warianty tras uwzględniają wszystkie uwarunkowania regionalne, i czy nowe linie kolejowe do Centralnego Portu Komunikacyjnego nie kolidują z budowami planowanymi lokalnie.</p>
      <p>W komunikacie napisano, że według pełnomocnika rządu ds. CPK Mikołaja Wilda integracja z transportem kolejowym to jeden z kluczowych warunków prawidłowego funkcjonowania nowego lotniska. Założenia są takie, że w ramach Programu CPK zostanie wybudowanych ok. 1 tys. 600 km nowych linii.</p>
      <p>"Przed nami etap analizowania uwag i propozycji zgłoszonych podczas konsultacji w 16 województwach. Już dziś mogę powiedzieć, że regionalne konsultacje są dla nas bardzo przydatne. Spotkania z przedstawicielami władz wojewódzkich i samorządów lokalnych dały nam bardzo cenną wiedzę na temat potrzeb transportowych w regionach" - powiedział cytowany w komunikacie Piotr Malepszak, pełniący obowiązki prezesa CPK.</p>
      <p>Zobacz też:  <a href="https://www.portalsamorzadowy.pl/gospodarka-komunalna/mazowsze-krytykuje-megalotnisko-quot-nie-powtarzajmy-bledow-zachodu-quot,133887.html">Mazowsze krytykuje megalotnisko. "Nie powtarzajmy błędów Zachodu"</a></p>
      <p>Centralny Port Komunikacyjny to planowany węzeł przesiadkowy między Warszawą a Łodzią, który zintegruje transport lotniczy, kolejowy i drogowy. W odległości 37 km na zachód od Warszawy, na obszarze ok. 3 tys. ha zostanie wybudowany Port Lotniczy Solidarność, który w pierwszym etapie będzie mógł obsługiwać 45 mln pasażerów rocznie, a docelowo ok. 100 mln.</p>
      <p>W skład CPK wejdą też inwestycje kolejowe: węzeł w bezpośredniej bliskości portu lotniczego i połączenia na terenie kraju, które umożliwią przejazd między Warszawą a największymi polskimi miastami w czasie nie dłuższym niż 2,5 godz.</p>
      <p> </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>