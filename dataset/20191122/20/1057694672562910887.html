<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2049473/vravefthike-o-astinomikos-pou-travmatistike-kata-tin-katadioxi-tou-nikou-mazioti.html"/>
    <meta property="og:site_name" content="News.gr"/>
    <meta property="article:published_time" content="2019-11-22T20:52:12+00:00"/>
    <meta property="og:title" content="Βραβεύθηκε ο αστυνομικός που τραυματίστηκε κατά την καταδίωξη του Νίκου Μαζιώτη"/>
    <meta property="og:description" content="Ο υπαρχιφύλακας, Νικόλαος Παναγιωτόπουλος βρέθηκε στη συμπλοκή στις 16 Ιουλίου 2014"/>
  </head>
  <body>
    <article>
      <h1>Βραβεύθηκε ο αστυνομικός που τραυματίστηκε κατά την καταδίωξη του Νίκου Μαζιώτη</h1>
      <address>
        <time datetime="2019-11-22T20:52:12+00:00">22 Nov 2019, 20:52</time>
      </address>
      <h3>Ο υπαρχιφύλακας, Νικόλαος Παναγιωτόπουλος βρέθηκε στη συμπλοκή στις 16 Ιουλίου 2014</h3>
      <p>Με το «Αστυνομικό Αριστείο Ανδραγαθίας» τιμήθηκε σήμερα στην Πάτρα ο υπαρχιφύλακας, Νικόλαος Παναγιωτόπουλος, ο οποίος είχε τραυματιστεί σοβαρά στις 16 Ιουλίου του 2014 στο Μοναστηράκι της Αθήνας, κατά τη διάρκεια συμπλοκής με τον Νίκο Μαζιώτη.</p>
      <p>Όπως μετέδωσε το Αθηναϊκό Πρακτορείο Ειδήσεων, το αστυνομικό μετάλλιο απονεμήθηκε με Προεδρικό Διάταγμα του Προέδρου της Δημοκρατίας, Προκόπη Παυλόπουλου, έπειτα από πρόταση της τέως υπουργού Προστασίας του Πολίτη, Όλγας Γεροβασίλη.</p>
      <p>Η επίδοση του <a href="https://www.news.gr/tag/metallio"><b>μεταλλίου</b></a> έγινε από τον αστυνομικό διευθυντή Αχαΐας, ταξίαρχο Γεώργιο Μιχαλόπουλο, κατά τη διάρκεια τελετής που πραγματοποιήθηκε στο Αστυνομικό Μέγαρο της Πάτρας.</p>
      <p>Κατά τη διάρκεια της ομιλίας του, ο Γεώργιος Μιχαλόπουλος αναφέρθηκε στα γεγονότα που εκτυλίχθηκαν την ημέρα του τραυματισμού του αστυνομικού, αλλά και στη σύλληψη του ένοπλου δράστη, λέγοντας μεταξύ άλλων: «Στις 16 Ιουλίου 2014 στο Μοναστηράκι της Αθήνας ο τιμώμενος αστυνομικός εκτελώντας υπηρεσία στην <a href="https://www.news.gr/tag/omada-dias"><b>ομάδα ΔΙ.ΑΣ.</b></a> Αττικής συμμετείχε με συναδέλφους του στη σύλληψη ένοπλου δράστη. Η σύλληψη του επικίνδυνου δράστη πραγματοποιήθηκε έπειτα από πεζή καταδίωξη από τους προαναφερόμενους αστυνομικούς, οι οποίοι δέχθηκαν πυροβολισμούς. Δύο από τους πυροβολισμούς έπληξαν τον υπαρχιφύλακα, στην κοιλιακή χώρα και στο πόδι, με αποτέλεσμα να τραυματισθεί σοβαρά και να κινδυνεύσει άμεσα η ζωή του. Όμως, παρά τους πυροβολισμούς που δέχθηκε, ο τιμώμενος αστυνομικός αντέδρασε ψύχραιμα, βοηθώντας με επαγγελματισμό και θάρρος τους υπόλοιπους συναδέλφους του που συμμετείχαν στη σύλληψη».</p>
      <p>Κλείνοντας, ο κ. Μιχαλόπουλος συνεχάρη τον υπαρχιφύλακα Νικόλαο Παναγιωτόπουλο, επισημαίνοντας ότι «με τις ενέργειές του συνέβαλε καθοριστικά και έμπρακτα στη σύλληψη του δράστη, αψηφώντας το γεγονός του κινδύνου και της δικής του ζωής».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2047637/trocheo-me-travmaties-astinomikous-tis-dias-stin-artemida.html"/>
        <a href="https://www.news.gr/ellada/article/1961921/i-stigmi-tis-simplokis-ton-chouligkan-me-astinomikous-tis-dias-sti-n-filadelfia.html"/>
        <a href="https://www.news.gr/ellada/article/1725904/epithesi-se-astinomikous-tis-omadas-dias-sta-exarchia.html"/>
      </related>
    </article>
  </body>
</html>