<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04731042"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-22T20:50:00+00:00"/>
    <meta property="og:title" content="Twee Belgische IS-weduwen geven zich aan bij Turkse politie"/>
    <meta property="og:description" content="De Turkse politie heeft vandaag de twee Belgische IS-weduwen Tatiana Wielandt en Bouchra Aboualla opgepakt. Ze waren samen met hun zes kinderen uit een Koe..."/>
  </head>
  <body>
    <article>
      <h1>Twee Belgische IS-weduwen geven zich aan bij Turkse politie</h1>
      <address>
        <time datetime="2019-11-22T20:50:00+00:00">22 Nov 2019, 20:50</time>
      </address>
      <p>
        <b>De Turkse politie heeft vandaag de twee Belgische IS-weduwen Tatiana Wielandt en Bouchra Aboualla opgepakt. Ze waren samen met hun zes kinderen uit een Koerdisch kamp in Syrië gevlucht. Het Belgische gerecht zal hun uitlevering vragen.</b>
      </p>
      <p>De twee Belgische IS-weduwen Tatiana Wielandt en Bouchra Aboualla zijn opgepakt. Ze hebben zichzelf aangegeven bij de Turkse politie, bevestigt hun advocaat Walter Damen ons.</p>
      <p>Syriëstrijdsters Tatiana Wielandt (27) en Bouchra Abouallal (26) en hun kinderen vluchtten onlangs uit een Koerdisch kamp in Syrië en staken, wellicht met de hulp van mensensmokkelaars, de Turkse grens over. In een interview verklaarden ze graag terug naar België te willen keren. Dat ze hier de cel zouden invliegen, daar konden ze mee leven, klonk het. “Zolang de kinderen het maar goed hebben”, klonk het.</p>
      <p>Het hof van beroep in Antwerpen had beide vrouwen op 30 oktober nog veroordeeld tot gevangenisstraffen van vijf jaar en geldboetes van 8.000 euro. Dezelfde straf had de correctionele rechtbank in maart van 2018 uitgesproken.</p>
      <p>De rechtbank had de twee vrouwen veroordeeld voor hun deelname aan de activiteiten van een terroristische groep als vrouwen van Syriëstrijders. In 2013 waren ze een eerste keer naar Syrië vertrokken, waar hun echtgenoten zich hadden aangesloten bij terreurgroep Majlis Shura Al-Mujahedin. Nadat beide mannen sneuvelden, keerden de weduwen begin 2014 met hun kinderen terug naar België. Ze waren allebei ook opnieuw zwanger. Het jihadistisch salafisme zworen ze echter niet af en ze bleven contacten onderhouden met gelijkgezinden. Nadat ze bevallen waren, keerden ze samen met hun kinderen in de zomer van 2015 terug naar Syrië.</p>
      <p>Sinds het voorjaar van 2017 zaten de twee vast in een Koerdisch kamp in Noord-Syrië. Via hun advocaat stelden ze drie kort gedingen in om te eisen dat België de vrouwen en hun kinderen zou terughalen, of daar minstens de inspanning toe zou doen. De eerste twee kort gedingen werden afgewezen, het derde zou woensdag behandeld worden.</p>
      <p>De vrouwen hebben zich nu zelf aangegeven bij de Turkse politie. In de komende dagen zal wellicht duidelijk worden wat er nu verder mee gebeurt. Het federaal parket wacht op officieel nieuws uit Turkije om hun uitlevering te vragen. Ze zullen hier dan een celstraf van vijf jaar moeten uitzitten.</p>
      <related>
        <a href="https://www.nieuwsblad.be/cnt/dmf20191120_04727197"/>
      </related>
    </article>
  </body>
</html>