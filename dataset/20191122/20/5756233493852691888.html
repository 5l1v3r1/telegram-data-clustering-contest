<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622817/%D9%BE%D9%86%D8%A7%D9%87%DB%8C%D8%A7%D9%86-%D8%AA%D8%B5%D9%85%DB%8C%D9%85-%D8%B3%D8%B1%D8%A7%D9%86-%D9%82%D9%88%D8%A7-%D8%AF%D8%B1%D8%A8%D8%A7%D8%B1%D9%87-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B1%D8%A7-%D8%B2%DB%8C%D8%B1%D8%B3%D9%88%D8%A7%D9%84-%D8%A8%D8%B1%D8%AF%D9%85%D8%A7-%D8%AD%D8%B2%D8%A8%E2%80%8C%D8%A7%D9%84%D9%84%D9%87%DB%8C%E2%80%8C%D9%87%D8%A7-%D8%A7%D8%B5%D9%88%D9%84%DA%AF%D8%B1%D8%A7-%D9%86%DB%8C%D8%B3%D8%AA%DB%8C%D9%85%DA%A9%D9%84%D8%A7%D8%B4%E2%80%8C%D9%87%D8%A7-%D9%88-%D8%B2%D8%A8%D8%A7%D9%86%E2%80%8C%D8%A8%D8%A7%D8%B2%D9%87%D8%A7-%D9%86%D8%A8%D8%A7%DB%8C%D8%AF-%D9%85%D8%B3%D8%A6%D9%88%D9%84-%D8%B4%D9%88%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T20:22:00+00:00"/>
    <meta property="og:title" content="پناهیان، تصمیم سران قوا درباره قیمت بنزین را زیرسوال برد/ما حزب‌اللهی‌ها، اصولگرا نیستیم/کلاش‌ها و زبان‌بازها نباید مسئول شوند"/>
    <meta property="og:description" content="پناهیان با بیان اینکه باید حلقه‌ای بین مردم و دولت ایجاد شود، گفت: باید دانشجویان بسیجی طوری باشند که وقتی دولتمردان بشنوند گروهی از بسیج آمده تا برای کارهایشان تدبیر کند، رنگ از رخشان بپرد."/>
  </head>
  <body>
    <article>
      <h1>پناهیان، تصمیم سران قوا درباره قیمت بنزین را زیرسوال برد/ما حزب‌اللهی‌ها، اصولگرا نیستیم/کلاش‌ها و زبان‌بازها نباید مسئول شوند</h1>
      <address>
        <time datetime="2019-11-22T20:22:00+00:00">22 Nov 2019, 20:22</time>
      </address>
      <p>
        <i>پناهیان با بیان اینکه باید حلقه‌ای بین مردم و دولت ایجاد شود، گفت: باید دانشجویان بسیجی طوری باشند که وقتی دولتمردان بشنوند گروهی از بسیج آمده تا برای کارهایشان تدبیر کند، رنگ از رخشان بپرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پناهیان در گردهمایی بزرگ دانشجویان بسیجی که با حضور ۴ هزار و ۵۰۰ نفر از دانشجویان سراسر کشور در تهران برگزار شد، گفت: اینکه ما بخواهیم مشکلی را به مسئله تبدیل کنیم نیازمند مطالعات دقیق است سوال من این است ما تا کی باید صبر کنیم که هر کسی برای ریاست جمهوری و مناصب دیگر بخواهد بیاید نقش اپوزسیون نظام را بازی کند؟</p>
      <p>پناهیان ادامه داد: مسئولین حساب دستشان باشد که این مملکت مملکت امام زمان است و اگر در شرایط ضعیف‌ترین افراد کشور زندگی نکنند یک جای کار آن‌ها می‌لنگد.</p>
      <figure>
        <img src="https://aftabnews.ir/files/fa/news/1398/9/1/362176_586.jpg"/>
      </figure>
      <p>وی افزود: معلوم نیست تصمیم گران شدن بنزین را چه کسی گرفت؟ در مورد کلیت آن توافق شده بود و همه در کلیت موافق بودند، اما در مورد اینکه بنزین به یکباره گران شود کسی نمی‌دانست چه کسی تصمیم گرفته است. من نمی‌خواهم فضا را تلخ کنم و بگویم چه تعداد از نمایندگان مجلس و مسئولین اقوام و فرزندانشان را در شرکت‌های خصولتی جای داده اند. مسئولین و دولت باید ببینند آنجا خبری نیست تا هرزه‌ها و کلاش‌ها بروند مسئول شوند، تا کسی نرود آنجا و نقش اپوزیسیون به خود بگیرد و زبان بازها نروند مسئولیت برعهده بگیرند.</p>
      <p>وی در ادامه با اشاره به اینکه رهبری از چند سال قبل درباره مسئولیت بسیج به مسئله محوری اشاره داشته اند گفت: رهبری درباره بسیج حدود ۴، ۵ سال پیش فرمودند: مردم سالاری دینی به این نیست که مردم پای صندوق‌های رای بروند و رای بدهند مردم سالاری دینی این است که مردم در همه عرصه‌ها حضور داشته باشند و بعد در ادامه فرمودند: بسیج مظهر مردم سالاری دینی است از نمونه‌های این مردم سالاری رسیدگی به مشکلات اقتصادی مردم نیز هست بسیج همان قدر که از کار حمایت می‌کند باید از کارگر هم حمایت کند یکی از ضعف‌های ما این است که هنوز مدیرانی را که کار نمی‌کنند و یا بد کار می‌کنند را پیگیری نکرده ایم.</p>
      <p>وی ادامه داد: مشکل ما فقط دزدی مسئولین نیست مشکل ما کار نکردن مسئولین است. این بی غیرتی مسئولین را می‌رساند که جوان ما برای گرفتن یک وام ازدواج دانشجویی باید هزار سند و مدرک بیاورد و مدام از این طرف به آن طرف برود تا یک پروسه طولانی را طی کرده و بتواند یک وام ازدواج دانشجویی بگیرد.</p>
      <p>وی افزود: ما هنوز در بسیاری از عرصه‌ها فعال نیستیم و جدی نگرفته ایم برای مثال روغنی که برای استفاده در مواد غذایی خریداری می‌شود سودش به سعودی‌ها باید برسد و تقصیر از ماست که این کارخانه‌ها ایجاد نشده اند. مگر رهبری نفرموده اند که بسیج مظهر مردم سالاری دینی است پیش از آن که این حرف را بزنند گفتند مردم سالاری کار کردن در عرصه اقتصاد است.</p>
      <p>پناهیان تصریح کرد: یک حلقه‌ای باید بین مردم و دولت ایجاد بشود. این حلقه شناسایی کننده مسائل کلیدی مردم است باید دانشجویان بسیجی طوری باشند که وقتی دولتمردان بشنوند یک گروهی از بسیج آمده تا برای کارهایشان تدبیر کند یا نظر بدهد رنگ از رخشان بپرد. اجازه ندهید که دیگران فکر کنند حزب اللهی‌ها فقط آرمان گرا هستند و حزب اللهی‌ها را با اسم اصولگرایی بشناسند. این‌ها فکر می‌کنند ما فقط به اصول معتقدیم باید بگوییم که خیر ما اصولگرا نیستیم ما به نتایج معتقدیم.</p>
      <p>وی افزود: آمارهایی که به دست آمده نشان داده برخی از مردم به مذهبی‌ها رای نمی‌دهند چرا که می‌گویند این‌ها بلدند حرف بزنند و علی رغم پاک دست بودن کاربلد نیستند و آن‌ها که حزب اللهی نیستند بلدند کار کنند و مملکت را مدیریت کنند.</p>
    </article>
  </body>
</html>