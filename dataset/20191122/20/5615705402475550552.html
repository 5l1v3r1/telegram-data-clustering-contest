<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204806-premer-goncharuk-pidpisav-ugodi-shchodo-900-mln-evro-investicij-v-remont-ukrayinskih-dorig"/>
    <meta property="og:site_name" content="Mind UA"/>
    <meta property="article:published_time" content="2019-11-22T20:58:00+00:00"/>
    <meta property="og:title" content="Прем'єр Гончарук підписав угоди щодо 900 млн євро інвестицій в ремонт українських доріг"/>
    <meta property="og:description" content="Буде прокладено 340 кілометрів нових доріг у п‘яти областях"/>
  </head>
  <body>
    <article>
      <h1>Прем'єр Гончарук підписав угоди щодо 900 млн євро інвестицій в ремонт українських доріг</h1>
      <h2>Буде прокладено 340 кілометрів нових доріг у п‘яти областях</h2>
      <address>
        <time datetime="2019-11-22T20:58:00+00:00">22 Nov 2019, 20:58</time>
      </address>
      <p>Прем'єр-міністр України <b>Олексій Гончарук</b> підписав два документи на загальну суму 900 млн євро щодо проекту співфінансування Європейським інвестиційним банком (ЄІБ) і Європейським банком реконструкції та розвитку (ЄБРР) будівництва українських доріг, передає <a href="https://www.kmu.gov.ua/news/oleksij-goncharuk-v-londoni-pidpisav-dva-dokumenti-na-900-mln-yevro-na-budivnictvo-ta-rekonstrukciyu-dorig">прес-служба</a> уряду.</p>
      <p>«Сьогодні ми підписали два документи на загальну суму 900 млн євро, які підуть на реконструкцію та будівництво доріг. Це 340 кілометрів у п‘яти областях. Уже через три роки траса Київ-Одеса стане першим автобаном європейського рівня по всій протяжності!» – зазначив Гончарук.</p>
      <figure>
        <iframe data-src="https://twitter.com/PMHoncharuk/status/1197907030075412481?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Мова йде про фінансування реконструкції автошляху М05 Київ-Одеса у Черкаській, Миколаївській та Одеській областях, а також будівництва північної ділянки об’їзної дороги навколо Львова.</p>
      <p>За словами Гончарука, уряд України в подальшому впроваджуватиме в законодавство необхідні антикорупційні та інституційні зміни, щоб надалі лише посилювати співпрацю з ЄІБ, ЄБРР та іншими міжнародними партнерами.</p>
      <p>Глава уряду підписав сьогодні фінансову угоду «Європейські дороги України III» між Україною та ЄІБ на 450 млн євро і Меморандум про взаєморозуміння між Кабміном і ЄБРР про спільну реалізацію проекту «Розвиток транс'європейської транспортної мережі» на ще 450 млн євро.</p>
      <p>Документи було підписано у рамках Інвестиційного форуму ЄБРР для країн-членів Східного партнерства, який відбувся 22 листопада у Лондоні.</p>
      <p>Раніше ЄБРР і Кабінет міністрів у п'ятницю у Лондоні підписали меморандум про взаєморозуміння за проектом реконструкції автодороги M05 Київ-Одеса у Черкаській, Кіровоградській, Миколаївській та Одеській областях протяжністю 314 км, а також будівництва північної ділянки обходу навколо Львова протяжністю 23 км.</p>
      <related>
        <h4>Також читайте</h4>
        <a href="https://mind.ua/news/20204763-globalnij-ekologichnij-fond-i-ebrr-vidilyat-558-mln-na-rozvitok-bioenergetiki-v-ukrayini"/>
        <a href="https://mind.ua/news/20204753-ebrr-stav-vlasnikom-30-ffhl-group-yakij-nalezhit-nizka-ukrayinskih-strahovikiv"/>
        <a href="https://mind.ua/news/20204640-goncharuk-obicyae-inozemnim-investoram-zahist-ta-pidtrimku-u-razi-problem-iz-derzhorganami"/>
      </related>
    </article>
  </body>
</html>