<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Vox-veto-violencia-masclista-Madrid-negacionisme-genere-institucions_0_2348765252.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T20:56:18+00:00"/>
    <meta property="og:title" content="Vox ja imposa el negacionisme de gènere a les institucions de Madrid"/>
    <meta property="og:description" content="La ultradreta veta la declaració contra la violència masclista per primer cop en 14 anys"/>
  </head>
  <body>
    <article>
      <h1>Vox ja imposa el negacionisme de gènere a les institucions de Madrid</h1>
      <h2>La ultradreta veta la declaració contra la violència masclista per primer cop en 14 anys</h2>
      <address>
        <time datetime="2019-11-22T20:56:18+00:00">22 Nov 2019, 20:56</time>
      </address>
      <p>El negacionisme de la violència de gènere impulsat per Vox ha entrat a les institucions de Madrid gràcies a la complicitat del PP i Cs. Ni l'assemblea autonòmica ni l'ajuntament de la capital tindran el dia 25, Dia Internacional per a l'Eliminació de la Violència contra les Dones, una declaració institucional conjunta; cal unanimitat i Vox ho ha vetat al no cedir els seus vots. Una situació que fa recular Madrid a fa 14 anys, perquè, des que el 2004 es va aprovar la llei contra la violència de gènere, aquesta declaració sempre s'havia celebrat amb el PP al capdavant del govern i ara la dependència de Vox ho ha tombat. </p>
      <p>Des del 2003 han sigut assassinades a Espanya 1.027 dones a mans de les seves parelles. Segons les dades que s'inclouen al recompte oficial, 107 a Madrid i 51 en tot l'Estat aquest 2019. Però el partit d'ultradreta manté que "la violència no té gènere", frase que ja va exposar en una pancarta el 19 de setembre a la plaça Cibeles, mentre que la resta de líders dels partits del consistori n'aguantaven una altra contra la violència masclista durant un minut de silenci per l'última víctima.</p>
      <p><b>Responsabilitat del PP i Cs</b><br/>El regidor ultradretà Javier Ortega Smith demanava a la pancarta lluitar "contra tota la violència intrafamiliar". L'alcalde, José Luis Martínez-Almeida, del PP, s'hi va encarar i li va recriminar que negués la violència masclista i que no hagués avisat que apareixeria amb una altra pancarta. Això sí, de seguida va afegir que ell està "en contra de la ideologia de gènere i del feminisme del 8 de març", amb la qual cosa va marcar distàncies amb els col·lectius que reivindiquen els seus drets a peu de carrer.</p>
      <blockquote>El govern de Múrcia, del PP i Cs i amb el suport de Vox, insisteix en fer servir el terme <i>violència intrafamiliar</i></blockquote>
      <p>El terme <i>violència intrafamiliar</i> va ser introduït al programa del govern murcià, també de Cs i el PP amb el suport de Vox, i als nous pressupostos del govern andalús, en tots dos casos a proposta del partit ultradretà. El president del PP a Múrcia, Fernando López Miras, va defensar el terme asseverant que era compatible amb la violència de gènere, que van aconseguir mantenir al programa malgrat que Vox intentés que un terme substituís l'altre. L'advocada feminista de Dones Juristes Marisa Fernández, en canvi, creu que aquest pas "va ser una victòria de la ultradreta, perquè aconsegueix diluir la violència de gènere", segons afirma en declaracions a l'ARA.</p>
      <p>A Madrid, els col·lectius feministes apunten a la responsabilitat de Cs i el PP per pactar amb Vox i demanen que "si no poden fer una declaració institucional pel veto de Vox en facin una com a partits" el mateix dia 25 de novembre, segons explica Alba Pérez, del col·lectiu contra violències masclistes 7n. La plataforma, que participarà en la marxa de dilluns contra la violència masclista a Madrid (se celebrarà també a Barcelona), ha emès avui un comunicat en què demana al PP i Cs "que no siguin còmplices del negacionisme de Vox davant la violència de gènere" i plantegen que "les dues formacions haurien de preguntar-se cap on volen anar com a societat", i que si és cap a una "societat igualitària". "Si les institucions no es posicionen en aquest cas i intenten retornar a l'àmbit privat la violència de gènere, quan portar-la a l'àmbit públic havia sigut una de les grans victòries del feminisme, com podem esperar que les víctimes s'animin a denunciar?", es pregunta. I assegura que és "incongruent" que els mateixos partits que el 2016 van signar un pacte d'estat contra la violència masclista ara pactin amb Vox.</p>
      <p>En el mateix sentit s'han expressat veus de l'oposició d'esquerres, com Rita Maestre, regidora de Més Madrid, que ha criticat que "el negacionisme de la violència masclista de Vox és acceptat per Cs i el PP, que per no fer enfadar els seus socis opten per no incloure una declaració institucional al ple". La regidora socialista Maite Pacheco acusava els dos partits de dretes d'estar "agenollats davant del que digui Vox", just el mateix dia que la Moncloa afirmava que emetrà una declaració institucional el dia 25 des de l'àmbit estatal per recordar el reconeixement d'aquesta plaga per part de l'Assemblea General de l'ONU.</p>
      <p>
        <b>La ultradreta també ataca migrants i el col·lectiu LGTBIQ</b>
      </p>
      <p>El discurs d'odi de Vox també ha aconseguit marcar agenda pública contra els migrants i el col·lectiu LGTBIQ. A Madrid, Andalusia i Múrcia han aconseguit que els governs del PP i Cs acceptin que els pares puguin excloure els fills de les lliçons d'educació i gènere, basades en respectar les diverses orientacions sexuals i gèneres sentits.<br/>Pel que fa als migrants, Vox ha boicotejat l'acord autonòmic sobre menors no acompanyats absentant-se de la reunió que buscava donar sortida a la crisi per la saturació de menors als centres, on han fet campanya vinculant-los a la delinqüència.</p>
    </article>
  </body>
</html>