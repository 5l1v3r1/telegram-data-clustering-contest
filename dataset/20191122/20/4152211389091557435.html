<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/593409/%E0%A6%96%E0%A6%BE%E0%A6%B2%E0%A7%87%E0%A6%A6%E0%A6%BE-%E0%A6%9C%E0%A6%BF%E0%A7%9F%E0%A6%BE%E0%A6%B0-%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%B0-%E0%A6%A6%E0%A6%BE%E0%A6%AC%E0%A6%BF%E0%A6%A4%E0%A7%87-%E0%A6%AC%E0%A6%BF%E0%A6%95%E0%A7%8D%E0%A6%B7%E0%A7%8B%E0%A6%AD-%E0%A6%AE%E0%A6%BF%E0%A6%9B%E0%A6%BF%E0%A6%B2"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T20:22:00+00:00"/>
    <meta property="og:title" content="খালেদা জিয়ার মুক্তির দাবিতে বিক্ষোভ মিছিল"/>
    <meta property="og:description" content="কারাবন্দি চিকিৎসাধীন বিএনপি চেয়ারপারসন খালেদা জিয়ার নিঃশর্ত মুক্তির দাবিতে বিক্ষোভ মিছিল করেছে দলটির অঙ্গ-সহযোগী সংগঠনের শতাধিক নেতাকর্মী। মিছিলটির নেতৃত্ব দেন বিএনপির  সিনিয়র যুগ্ম মহাসচিব রুহুল কবির রিজভী। শুক্রবার (২২ নভেম্বর) নয়াপল্টনে বিএনপির কেন্দ্রীয় কার্যালয়ের সামনের থেকে..."/>
  </head>
  <body>
    <article>
      <h1>খালেদা জিয়ার মুক্তির দাবিতে বিক্ষোভ মিছিল</h1>
      <address><time datetime="2019-11-22T20:22:00+00:00">22 Nov 2019, 20:22</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/23/4a47c74e47e35342846ff40c262393f0-5dd846e6c76e1.jpg"/>
      </figure>
      <p>কারাবন্দি চিকিৎসাধীন বিএনপি চেয়ারপারসন খালেদা জিয়ার নিঃশর্ত মুক্তির দাবিতে বিক্ষোভ মিছিল করেছে দলটির অঙ্গ-সহযোগী সংগঠনের শতাধিক নেতাকর্মী। মিছিলটির নেতৃত্ব দেন বিএনপির  সিনিয়র যুগ্ম মহাসচিব রুহুল কবির রিজভী। শুক্রবার (২২ নভেম্বর) নয়াপল্টনে বিএনপির কেন্দ্রীয় কার্যালয়ের সামনের থেকে শুরু হয়ে মিছিলটি নাইটিঙ্গেল মোড় ঘুরে আবার কার্যালয়ে এসে শেষ হয়। </p>
      <p>মিছিল শেষে সংক্ষিপ্ত বক্তব্যে রুহুল কবির রিজভী বলেন, ‘খালেদা জিয়ার জামিন নিয়ে পুরোদমে টালবাহানা চলছে। সরকার ক্ষমতার জোরে তাকে বন্দি করে রেখেছে।’</p>
      <p>প্রধানমন্ত্রী থেকে শুরু করে সরকারের একেক মন্ত্রী দ্রব্যমূল্যের বাজার নিয়ে একেক কথা বললেও বাজার নিয়ন্ত্রণে আসছে না বলে দাবি করেন রিজভী।  তিনি বলেন, ‘সরকারের কোথাও কোনও নিয়ন্ত্রণ নেই। নিজেদের এই সীমাহীন ব্যর্থতা ঢাকতেই বিরোধীদল ও মতকে দমন করা হচ্ছে।’</p>
      <p>মিছিলে উপস্থিত ছিলেন বিএনপি জাতীয় নির্বাহী কমিটির সদস্য আমিনুল ইসলাম, নারায়ণগঞ্জ জেলা বিএনপির সহ-সভাপতি মাহমুদুর রহমান সুমন, ছাত্রদল ঢাকা পশ্চিমের সভাপতি জুয়েল প্রমুখ।</p>
      <p>এদিকে বিকালে নয়াপল্টন ভাসানী মিলনায়তনে ঢাকা মহানগর দক্ষিণ বিএনপির এক কর্মীসভা অনুষ্ঠিত হয়। সভায় ঢাকা মহানগর দক্ষিণ বিএনপির সভাপতি হাবিব উন নবী খান সোহেল  বলেন,  ‘দ্রব্যমূল্যের ঊর্ধ্বগতির ফলে জনজীবন দুর্বিষহ হয়ে উঠেছে। বর্তমান আওয়ামী সরকার সাধারণ জনগণের ভোটে নির্বাচিত হয়নি, তাই জনগণের সুবিধা-অসুবিধার প্রতি তাদের কোনও ভ্রুক্ষেপ নেই।’</p>
      <p>কর্মীসভায় উপস্থিত ছিলেস ঢাকা মহানগর দক্ষিণ বিএনপি’র সাধারণ সম্পাদক কাজী আবুল বাশার, দফতর সম্পাদক সাইদুর রহমান মিন্টু প্রমুখ।</p>
      <footer>/এএইচআর/এআর/</footer>
    </article>
  </body>
</html>