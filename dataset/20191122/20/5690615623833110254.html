<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837321-ukrayina-otrimala-pershiy-protsedurniy-nakaz-arbitrazhnogo-tribunalu-zerkal"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T20:17:00+00:00"/>
    <meta property="og:title" content="Україна отримала перший процедурний наказ Арбітражного трибуналу - Зеркаль"/>
    <meta property="og:description" content="КИЇВ. 22 листопада. УНН. Україна отримала перший процедурний наказ Арбітражного Трибуналу у справі щодо порушення імунітету трьох українських …"/>
  </head>
  <body>
    <article>
      <h1>Україна отримала перший процедурний наказ Арбітражного трибуналу - Зеркаль</h1>
      <address><time datetime="2019-11-22T20:17:00+00:00">22 Nov 2019, 20:17</time> by <a rel="author">Саша Картер</a></address>
      <p><b>КИЇВ. 22 листопада. УНН.</b> Україна отримала перший процедурний наказ Арбітражного Трибуналу у справі щодо порушення імунітету трьох українських військово-морських суден та 24 членів їхніх екіпажів (Україна проти Російської Федерації) за Конвенцією ООН з морського права, яким затверджено Правила призначення, Регламент та графік роботи Арбітражу. Про це написала заступниця міністра закордонних справ України Олена Зеркаль на своїй сторінці у Facebook, передає <b>УНН</b>.</p>
      <p>“Ми отримали перший процедурний наказ Арбітражного Трибуналу, яким затверджено Правила призначення, Регламент та графік роботи Арбітражу. І від сьогодні наша справа має назву: “Спір щодо затримання трьох українських військово-морських кораблів та членів їхніх екіпажів”, — написала Зеркаль.</p>
      <p>З її слів, для української сторони було дуже важливо зафіксувати в назві не лише порушення Росією норм міжнародного права, але і відобразити, що цей спір стосується українських моряків, які провели 9 місяців у в’язниці.</p>
      <p>“І Арбітраж нас почув.Позитивом можна вважати і те, що РФ не вдалося затягнути нас і Арбітраж у тривалий та багатоступеневий процес. Відповідно до розкладу ми маємо подати свій Меморандум за 6 місяців, але ніхто не заважає нам підготувати та подати його раніше. І від моменту подачі нами Меморандуму у росіян буде 3 місяці для того, щоб скористатись своїм правом і висловити заперечення щодо юрисдикції”, — зазначає заступниця міністра.</p>
      <p>Вона зазначила, що при цьому Україна має право прокоментувати заперечення росіян і звернутися до Арбітражу з проханням їх відхилити, а позиція української сторони полягає в тому, що визначити питання юрисдикції у цій справі окремо від розгляду фактів неможливо.</p>
      <p>“Відповідно, Арбітраж має визначити, чи дійсно є підстави для розділення процесу на 2 стадії (юрисдикційну та по суті) та прийме рішення щодо подальших стадій розгляду справи. У разі прийняття рішення щодо розділення процесу на 2 стадії ми отримаємо 3 місяці на підготовку відповіді на російські заперечення. Якщо розділення не відбудеться, то росіяни будуть змушені подати свій Контр- Меморандум протягом 6 місяців від дати винесення Арбітражем рішення про відхилення розгляду попередніх заперечень РФ на юрисдикційній стадії”, — повідомила Зеркаль.</p>
      <p>Вона розповіла, що арбітраж також визначив, що письмові позиції сторін будуть оприлюднені в момент початку усних слухань, також “промови агентів будуть відкритими, а щодо доступу громадськості до решти слухань, рішення будуть прийняті Арбітражем додатково напередодні слухань”.</p>
      <p>“Отже, РФ не вдасться приховати факти та свої порушення від широкого загалу та спотворити історію. Звісно, ця справа не буде дуже швидкою, але впевнена, що за Гідність і Свободу треба боротись до кінця! Метою є визнання РФ країною, що порушує військові імунітети та отримання належної компенсації”, — додала дипломат.</p>
      <p>Як повідомляв <b>УНН</b>, Росія прагнула зробити <a href="https://www.unn.com.ua/uk/news/1837126-rosiya-pragne-zrobiti-zakritimi-slukhannya-u-gaazi-schodo-zakhoplennya-ukrayinskikh-suden">закритим слухання в Арбітражному трибуналі</a> щодо захоплення нею трьох українських кораблів з екіпажем в Азовському морі. </p>
      <p>Нагадаємо, команда Міністерства закордонних справ України вирушила в Гаагу, де в четвер відбулися <a href="https://www.unn.com.ua/uk/news/1836401-u-chetver-proydut-pershi-slukhannya-tribunalu-schodo-porushennya-imunitetu-ukrayinskikh-suden">перші слухання</a> арбітражного трибуналу у справі щодо порушення імунітету трьох українських військово-морських суден та 24 членів їхніх екіпажів (Україна проти Російської Федерації) за Конвенцією ООН з морського права.</p>
      <p>Як повідомляв <b>УНН</b>, 25 листопада 2018 року прикордонні кораблі ФСБ РФ <a href="https://www.unn.com.ua/uk/exclusive/1836354-povernennya-ukrayini-zakhoplenikh-rf-suden-yde-za-planom-voronchenko?fbclid=IwAR1OL6_qo-okIuO0BnHpTG-5p4Zfch_p8e-Kpnyjj1GV8b1zLiyATxTgWi8">обстріляли і захопили</a> три судна Військово-морських сил ЗС України у складі двох малих броньованих артилерійських катерів "Бердянськ" і "Нікополь" і рейдового буксира "Яни Капу", які здійснювали плановий перехід з порту Одеси в Чорному морі в порт Маріуполь в Азовському морі. Після цього 24 українських моряки заарештували в Криму, потім їх перемістили в російські СІЗО в Москві.</p>
      <p>7 вересня до Києва повернулися 35 заручників, у тому числі 24 моряка. Вони повернулися на батьківщину в рамках обміну між Україною і РФ.</p>
      <p>А 20 листопада українські катери "Нікополь", "Бердянськ" та "Яни Капу" <a href="https://www.unn.com.ua/uk/news/1836898-zyavilis-foto-yak-nikopol-berdyansk-ta-yani-kapu-zakhodyat-v-ochakiv">повернулись</a> з полону в анексованому Росією Криму.</p>
    </article>
  </body>
</html>