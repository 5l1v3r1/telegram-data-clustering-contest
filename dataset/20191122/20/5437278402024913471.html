<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/cruciale-zege-mvv-tegen-top-oss"/>
    <meta property="og:site_name" content="1limburg"/>
    <meta property="article:published_time" content="2019-11-22T20:56:04+00:00"/>
    <meta property="og:title" content="Cruciale zege MVV tegen TOP Oss"/>
    <meta property="og:description" content="MVV heeft na een slechte seizoensstart vrijdagavond tegen TOP Oss goede zaken gedaan. De Maastrichtenaren haalden in De Geusselt uit met 4-0."/>
  </head>
  <body>
    <article>
      <h1>Cruciale zege MVV tegen TOP Oss</h1>
      <h2>MVV heeft na een slechte seizoensstart vrijdagavond tegen TOP Oss goede zaken gedaan. De Maastrichtenaren haalden in De Geusselt uit met 4-0.</h2>
      <address><time datetime="2019-11-22T20:56:04+00:00">22 Nov 2019, 20:56</time> by <a rel="author">Jaj Bouwens</a></address>
      <slideshow>
        <figure>
          <img src="https://www.1limburg.nl/sites/default/files/public/styles/media-paragraph/public/666015.jpg?itok=uc5nRYkD"/>
          <figcaption>
            <cite>Foto: Frank Kerbusch</cite>
          </figcaption>
        </figure>
        <figure>
          <img src="https://www.1limburg.nl/sites/default/files/public/styles/media-paragraph/public/666016.jpg?itok=DaM8BP2W"/>
          <figcaption>
            <cite>Foto: Frank Kerbusch</cite>
          </figcaption>
        </figure>
      </slideshow>
      <p>Daarbij werd de ploeg van trainer Fuat Usta geholpen door een droomstart.</p>
      <p><b>Onsnapt</b><br/>Buitenspeler Thijmen Goppel kapte in de vijfde minuut een paar tegenstanders uit en met een schuiver in de verre hoek verschalkte hij doelman Damien Perquis. Na acht minuten ontsnapte MVV aan de gelijkmaker. Cas Peters schoot op de paal. Meteen daarna volgde een goede mogelijkheid voor MVV, maar deze keer geen doelpunt uit een ingestudeerde corner. De bal werd van de lijn gehaald.</p>
      <p><b>Afgekeurd</b><br/>Even later scoorde Van den Hurk wel, maar nu werd het doelpunt door de jonge scheidsrechter Robin Hensgens uit Landgraaf afgekeurd wegens hands. Van Den Hurk kreeg zijn doelpunt toch. In de 27e minuut rondde hij een goede aanval af en maakte de 2-0. Dat was zijn zevende treffer van het seizoen. Even later was er een goede redding van Nigel Bertrams waardoor de MVV-keeper de aansluitingstreffer voorkwam. Beide teams kregen nog goede kansen maar het bleef bij de 2-0 voorsprong.</p>
      <p><b>Loeren</b><br/>Het eerste gevaar na rust kwam van de thuisploeg, maar het schot van Goppel werd gekraakt door Piqué. Oss probeerde wel maar kon niet. De bezoekers hadden meer balbezit, MVV loerde op de counter. Dat leverde in de 67e minuut een hoekschop op. De inzet van Enes Mahmutovic werd door de doelman gekeerd en Luc Mares tikte de terugspringende bal van dichtbij binnen. In de 74e minuut maakte Joeri Schroijen er nog 4-0 van. Een schot vanaf ruim 20 meter van Joshua Holtby werd door de keeper uit de kruising geranseld. En Van Den Hurk raakte nog een keer de paal. Het bleef bij die 4-0.</p>
      <p>MVV is na de zege op Oss zijn negatieve status van minst scorende ploeg kwijt en verlaat de voorlaatste plek. De Maastrichtse club is terug te vinden op de vijftiende plek. Ook dit duel begon, net als alle andere wedstrijden dit weekeinde, met één minuut stilte vanwege de actie 'Racisme? Dan voetballen we niet!'.</p>
      <p><b>Lees ook:</b> <a href="https://www.1limburg.nl/voetballers-staan-minuut-stil-tegen-racisme">Voetballers staan minuut stil tegen racisme</a></p>
      <figure>
        <img src="https://www.1limburg.nl/sites/default/files/public/styles/media-paragraph/public/665991.jpg?itok=t9aEGK6S"/>
        <figcaption>Spelers van MVV en TOP Oss houden een minuut stilte tegen racisme.<cite>Foto: Frank Kerbusch</cite></figcaption>
      </figure>
    </article>
  </body>
</html>