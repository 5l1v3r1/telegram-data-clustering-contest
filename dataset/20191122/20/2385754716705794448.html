<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598683/syzitisi-maas-tsavousoglou-tin-syllipsi-tou-nomikou-symvoulou-tis-presveias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T20:46:00+00:00"/>
    <meta property="og:title" content="Συζήτηση Μάας- Τσαβούσογλου την σύλληψη του νομικού συμβούλου της πρεσβείας"/>
    <meta property="og:description" content="Ο Γερμανός υπουργός Εξωτερικών, Χάικο Μάας, δήλωσε σήμερα ότι σχεδιάζει να συζητήσει με τον Τούρκο ομόλογό του, Μεβλούτ Τσαβούσογλου, για την υπόθεση της..."/>
  </head>
  <body>
    <article>
      <h1>Συζήτηση Μάας- Τσαβούσογλου την σύλληψη του νομικού συμβούλου της πρεσβείας</h1>
      <address><time datetime="2019-11-22T20:46:00+00:00">22 Nov 2019, 20:46</time> by <a rel="author">SigmaLive</a></address>
      <p>Ο Γερμανός υπουργός Εξωτερικών, Χάικο Μάας, δήλωσε σήμερα ότι σχεδιάζει να συζητήσει με τον Τούρκο ομόλογό του, Μεβλούτ Τσαβούσογλου, για την υπόθεση της σύλληψης του Τούρκου δικηγόρου, νομικού συμβούλου της γερμανικής πρεσβείας στην Άγκυρα κατά την διάρκεια της συνόδου κορυφής G20 στην Ιαπωνία.</p>
      <p>Οι δύο ΥΠΕΞ θα συναντηθούν στην σύνοδο των υπουργών Εξωτερικών των χωρών της Ομάδας των 20 στην Ναγκόγια σήμερα και αύριο.</p>
      <p>«Είμαστε της άποψης ότι πρέπει να υπάρξει μια γρήγορη λύση σε αυτό και βεβαίως θα το θέσω στον συνάδερφό μου εδώ», δήλωσε ο Μαας από την Χιροσίμα, σημειώνοντας πως η σύλληψη του δικηγόρου είναι «εντελώς ακατανόητη».</p>
      <p>Η τουρκική αστυνομία συνέλαβε στα μέσα Σεπτεμβρίου τον Γιλμάζ Σουνάρ, ένα δικηγόρο που συνεργάζεται με την γερμανική πρεσβεία στην Άγκυρα. Κατά την σύλληψή του φέρεται να είχε μαζί του ευαίσθητα δεδομένα για Τούρκους υπηκόους που έχουν υποβάλει αιτήσεις για χορήγηση πολιτικού ασύλου στην Γερμανία και πως αυτά τα δεδομένα βρίσκονται πλέον στα χέρια των τουρκικών αρχών.</p>
      <p>Ο Σουνάρ είναι ένας δικηγόρος εγγεγραμμένος στην Κωνσταντινούπολη και κατηγορείται για κατασκοπεία, τόνισε ο συνήγορός του στο γερμανικό πρακτορείο ειδήσεων (dpa), σημειώνοντας πως ο πελάτης του εργαζόταν σε μια «στερεή νομική βάση».</p>
      <p>«Ως δικηγόρος ο συνάδερφός μας έκανε απλά την δουλειά του», είπε ο δικηγόρος του Σουνάρ, που θέλησε να μην κατονομαστεί. «Η γερμανική πρεσβεία ήθελε νομικές συμβουλές. Χορηγούσε νομικές συμβουλές επί πληρωμή και δεν κατείχε οποιαδήποτε έγγραφα». Ο Σουνάρ κρατείται αυτή την στιγμή σε κελί απομόνωσης στην φυλακή Σινκάν της Άγκυρας και την ερχόμενη εβδομάδα αναμένεται να του απαγγελθούν κατηγορίες, συμπλήρωσε.</p>
      <p>Ένας δεύτερος δικηγόρος, ο Μπακί Ντεμιρχάνν τέθηκε υπό κράτηση στην Τουρκία με παρόμοιες κατηγορίες, σύμφωνα με σημερινό δημοσίευμα της φιλοκυβερνητικής εφημερίδας Sabah. Αφέθηκε λίγο αργότερα ελεύθερος παραμένοντας υπό δικαστικό έλεγχο, σύμφωνα με το δημοσίευμα. Δεν κατέστη σαφές πότε συνελήφθη και πότε αφέθηκε ελεύθερος.</p>
      <p>Σύμφωνα με την Sabah, και οι δύο δικηγόροι κατηγορούνται για «παράνομη απόκτηση δεδομένων» για τους φερόμενους υποστηρικτές του Εργατικού Κόμματος του Κουρδιστάν (PKK) και του μουσουλμάνου ιεροκήρυκα Φετουλάχ Γκιουλέν, που κατηγορείται από την Τουρκία ως ο ενορχηστρωτής του αποτυχημένου πραξικοπήματος του 2016.</p>
      <p>Οι δύο δικηγόροι παρείχαν τα δεδομένα στις πρεσβείες της Γερμανίας, της Νορβηγίας, της Σουηδίας και της Ολλανδίας, τόνισε η τουρκική εφημερίδα.</p>
      <p>Χθες, ο επικεφαλής της γερμανικής Ομοσπονδιακής Υπηρεσίας για την Μετανάστευση (BAMF), Χανς Εκχαρντ Σόμερ χαρακτήρισε τη σύλληψη «σκάνδαλο εξωτερικής πολιτικής».</p>
      <p>Ο Μάας θέλει να χρησιμοποιήσει την υπόθεση του δικηγόρου για να υπερασπίσει άλλους Γερμανούς υπηκόους που βρίσκονται κρατούμενοι στην Τουρκία με κατηγορίες περί τρομοκρατίας.</p>
      <p>«Θέλουμε όλες αυτές οι υποθέσεις να επιλυθούν», τόνισε ο Μάας. «Και όσο αυτό δεν γίνεται, θα υπάρχει πάντα κάτι που στέκεται εμπόδιο στην εξομάλυνση των σχέσεων».</p>
      <p>Δύο ακόμη Γερμανοί πολίτες συνελήφθησαν πρόσφατα στην Τουρκία και οι δύο με κατηγορίες περί συνδέσεων με το PKK, τόνισε το dpa. Αρνούνται τις κατηγορίες.</p>
      <p>Πηγή: ΑΠΕ-ΜΠΕ-dpa</p>
    </article>
  </body>
</html>