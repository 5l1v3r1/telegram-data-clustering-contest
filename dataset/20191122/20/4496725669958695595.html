<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/1700763-el-psc-nega-que-vulgui-acabar-amb-la-immersio-lingueistica.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T20:19:37+00:00"/>
    <meta property="og:title" content="El PSC nega que vulgui acabar amb la immersió lingüística"/>
    <meta property="og:description" content="La portaveu socialista, Eva Granados, assegura que no qüestionen que el català sigui el &quot;centre de gravetat en l'ensenyament&quot; Demana a la resta de formacions un debat &quot;assossegat&quot; sobre com millorar les competències lingüístiques"/>
  </head>
  <body>
    <article>
      <h1>El PSC nega que vulgui acabar amb la immersió lingüística</h1>
      <address><time datetime="2019-11-22T20:19:37+00:00">22 Nov 2019, 20:19</time> by <a rel="author">Efe</a></address>
      <ul>
        <li>
          <b>La portaveu socialista, Eva Granados, assegura que no qüestionen que el català sigui el “centre de gravetat en l’ensenyament”</b>
        </li>
        <li>
          <b>Demana a la resta de formacions un debat “assossegat” sobre com millorar les competències lingüístiques</b>
        </li>
      </ul>
      <p>La portaveu parlamentària del PSC, Eva Granados, ha negat que els socialistes vulguin acabar amb el model d’immersió lingüística quan parlen de “flexibilitzar”. La diputada ha demanat a la resta de formacions que permetin un debat “assossegat “sobre com millorar les competències lingüístiques dels alumnes.</p>
      <p>La dirigent socialista va ser l’encarregada de redactar la ponència política de PSC de cara al seu XIV Congrés, que se celebrarà del 13 al 15 de desembre i que aquest divendres ha estat objecte de polèmica en incloure un punt en el qual es parla de “flexibilitzar “el model d’immersió lingüística per adaptar les hores de català i castellà que s’imparteixen a cada centre educatiu al seu entorn social. “No qüestionem que el català ha de ser el centre de gravetat en l’ensenyament”, ha puntualitzat.</p>
      <p>Granados ha lamentat que el debat sobre el model educatiu sigui un “tabú” a Catalunya. I és que al llarg del dia ha estat objecte de crítiques a través de les xarxes socials.</p>
      <p>La portaveu socialista ha destacat que fins i tot el conseller d’Educació de la Generalitat, Josep Bargalló, va obrir la porta fa uns mesos a impartir més assignatures en castellà en entorns predominantment catalanoparlants.</p>
      <p>Així mateix, ha replicat a l’exconseller socialista d’Educació i líder d’ERC a l’Ajuntament de Barcelona, Ernest Maragall, que ha acusat el PSC d’“abandonar l’últim vestigi de catalanisme progressista”. Ha recordat que quan Maragall era conseller al govern tripartit que presidia José Montilla va defensar la incorporació d’una tercera hora en castellà.</p>
      <p>En aquest sentit, ha recordat que al ple de Parlament del 21 de desembre de 2006, Maragall va dir haver estat testimoni de les “dificultats” que tenien uns nois d’Olot (Garrotxa) “per fer una presentació pública en castellà en un concurs internacional al Museu de la Ciència”.</p>
      <p>Per Granados, les resistències a debatre sobre una qüestió que, segons el seu parer, hauria de ser “de sentit comú”, evidencien fins a quin punt la llengua s’ha convertit en un instrument ideològic per a algunes formacions durant els anys del Procés.</p>
      <p>En la seva opinió, la voluntat de part de l’independentisme de convertir el català “en un instrument de construcció nacional” és igual de censurable que el fet que en el seu dia l’exministre popular José Ignacio Wert digués que volia “espanyolitzar els nens catalans”.</p>
      <p>Davant d’aquestes actituds, ha defensat que el PSC vol obrir un debat en profunditat sobre com assegurar que tots els nens catalans “vulguin i coneguin les dues llengües”, alhora que es fomenta l’aprenentatge de l’anglès com un element que garanteixi la igualtat d’oportunitats entre els fills de les famílies que poden pagar una acadèmia particular i els que no.</p>
    </article>
  </body>
</html>