<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/profulakistike-o-45chronos-gia-tin-dolofonia-tou-49chronou-kunigou-sto-mpali.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-22T20:24:00+00:00"/>
    <meta property="og:title" content="Προφυλακίστηκε ο 45χρονος για την δολοφονία του 49χρονου κυνηγού στο Μπαλί"/>
    <meta property="og:description" content="ΙΣΧΥΡΙΣΤΗΚΕ ΠΩΣ ΒΡΕΘΗΚΕ ΣΕ ΚΑΤΑΣΤΑΣΗ ΑΜΥΝΑΣ ΚΑΙ ΠΩΣ ΠΥΡΟΒΟΛΗΣΕ ΜΟΝΟ ΜΙΑ ΦΟΡΑ"/>
  </head>
  <body>
    <article>
      <h1>Προφυλακίστηκε ο 45χρονος για την δολοφονία του 49χρονου κυνηγού στο Μπαλί</h1>
      <address>
        <time datetime="2019-11-22T20:24:00+00:00">22 Nov 2019, 20:24</time>
      </address>
      <p>
        <b>ΙΣΧΥΡΙΣΤΗΚΕ ΠΩΣ ΒΡΕΘΗΚΕ ΣΕ ΚΑΤΑΣΤΑΣΗ ΑΜΥΝΑΣ ΚΑΙ ΠΩΣ ΠΥΡΟΒΟΛΗΣΕ ΜΟΝΟ ΜΙΑ ΦΟΡΑ</b>
      </p>
      <p>Προφυλακίστηκε χθες, με τη σύμφωνη γνώμη ανακριτή και εισαγγελέα Ρεθύμνου, ο 45χρονος από το Μπαλί, που το περασμένο Σάββατο σκότωσε τον 49χρονο συγχωριανό του κυνηγό κατά τη διάρκεια αιματηρού επεισοδίου ανταλλαγής πυροβολισμών.</p>
      <p>Ο 45χρονος, ο οποίος ισχυρίστηκε ότι όλα συνέβησαν πολύ γρήγορα, χωρίς να μην συνειδητοποιήσει ποιος ήταν απέναντί του, αλλά και πως βρέθηκε σε άμυνα, απολογήθηκε στο Πανεπιστημιακό Νοσοκομείο Ηρακλείου όπου βρέθηκε νωρίς το πρωί της Παρασκευής ο αρμόδιος ανακριτής Ρεθύμνου.</p>
      <p>Ο κατηγορούμενος, η κατάσταση της υγείας του οποίου σύμφωνα με τον κ. Βέρρα, εξακολουθεί να χαρακτηρίζεται σοβαρή, δια του συνηγόρου του, επέμεινε στα όσα υποστήριξε από την πρώτη στιγμή.</p>
      <p>Ότι δηλαδή το σκυλί του 49χρονου μπήκε στον χώρο του και επιτέθηκε σε δικό του ζώο και ότι ο ίδιος πυροβόλησε μια φορά στον αέρα για εκφοβισμό.</p>
      <p>Τότε - σύμφωνα πάντα με την γραμμή υπεράσπισης του κατηγορουμένου - εμφανίστηκε ο 49χρονος και φωνάζοντας «τους σκύλους θα σκοτώσεις;» πυροβόλησε τρεις φορές προς την πλευρά του κτηνοτρόφου. Ο 45χρονος αναφέρει ότι προσπάθησε να κρυφτεί και δέχτηκε τα πυρά του κυνηγού με αποτέλεσμα να πυροβολήσει μια φορά προς την πλευρά του, η οποία ήταν και η μοιραία.</p>
      <p>Πάντα, κατά τον συνήγορο υπεράσπισης, ο κτηνοτρόφος επανέλαβε ότι δεν ήξερε καν ποιος ήταν απέναντί του και όλα έγιναν πολύ γρήγορα, χωρίς να προηγηθεί διαπληκτισμός.</p>
      <p>Ο κ. Βέρρας δήλωσε χαρακτηριστικά:</p>
      <p>«Είναι ένα τραγικό συμβάν μεταξύ δυο νέων ανθρώπων, συγχωριανών, οι οποίοι βρέθηκαν δίπλα δίπλα και ποτέ κανείς δεν θα περίμενε να βρεθούν στο μάτι του κυκλώνα. Είναι ολοφάνερο ότι τα πραγματικά περιστατικά έτσι όπως τα περιέγραψε στην απολογία του ο δράστης συνάδουν πλήρως με τα ευρήματα της αστυνομικής προανάκρισης που διεξήχθη με άψογο τρόπο».</p>
      <p>Την ίδια ώρα καθίσταται σαφές ότι για τους οικείους του άτυχου ναυτικού και πατέρα ενός παιδιού, ισχύει η άποψη ότι επρόκειτο για "στυγερή δολοφονία" και κάνουν λόγο για μεθοδεύσεις και προσπάθειες διαστρέβλωσης της πραγματικότητας.</p>
      <p>"Θεωρώ δίκαιη την προσωρινή κράτηση του δράστη. Ο ανθρωποκτόνος δόλος του δράστη προκύπτει και έχει αποτυπωθεί στις καταθέσεις τόσο του αυτόπτη μάρτυρα όσο και των έτερων κυνηγών, οι οποίες ελήφθησαν ευθύς αμέσως μετά το συμβάν. Όποιοι ισχυρισμοί μακριά από την κατάθεση του αυτόπτη μάρτυρα όσο και των υπολοίπων κυνηγών απέχουν μακρά της αλήθειας και αποτελούν μεθοδεύσεις και προσπάθειες διαστρέβλωσης της πραγματικότητας" τονίζει σε δήλωση της η κα Μπέρκη, δικηγόρος της οικογένειας.</p>
    </article>
  </body>
</html>