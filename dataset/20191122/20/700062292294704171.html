<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714802-gastoyni-megaleio-psychhs-apo-toys-goneis-toy-12chronoy-stayroy-dorizoyn-ta-organa-toy.html"/>
    <meta property="og:site_name" content="madata.gr"/>
    <meta property="article:published_time" content="2019-11-22T20:44:00+00:00"/>
    <meta property="og:title" content="Γαστούνι: Μεγαλείο ψυχής από τους γονείς του 12χρονου Σταύρου - Δωρίζουν τα όργανά του"/>
    <meta property="og:description" content="Εγκεφαλικά νεκρός είναι ο 12χρονος Σταύρος από την Γαστούνη που έδωσε μάχη στο νοσοκομείο του Ρίου για να κρατηθεί στη ζωή, μετά από πτώση. Πιο συγκεκριμένα"/>
  </head>
  <body>
    <article>
      <h1>Γαστούνι: Μεγαλείο ψυχής από τους γονείς του 12χρονου Σταύρου - Δωρίζουν τα όργανά του</h1>
      <address>
        <time datetime="2019-11-22T20:44:00+00:00">22 Nov 2019, 20:44</time>
      </address>
      <p>Εγκεφαλικά νεκρός είναι ο 12χρονος Σταύρος από την Γαστούνη που έδωσε μάχη στο νοσοκομείο του Ρίου για να κρατηθεί στη ζωή, μετά από πτώση.</p>
      <p>Πιο συγκεκριμένα έπεσε από ύψος περίπου 10 μέτρων, σε σπίτι στη Γαστούνη. Το αγόρι βρισκόταν σε ακάλυπτο χώρο του σπιτιού και κάτω από αδιευκρίνιστες ακόμη συνθήκες φέρεται να πάτησε πάνω σε πλεξιγκλάς, το οποίο υποχώρησε με αποτέλεσμα το παιδί να βρεθεί στο κενό τραυματισμένο.</p>
      <p>Αμέσως μετά ο 12χρονος διακομίστηκε στο νοσοκομείο Αμαλιάδας και από εκεί μεταφέρθηκε στο Πανεπιστημιακό Νοσοκομείο της Πάτρας.</p>
      <p>Το πρωί της Παρασκευής έγιναν όλα τα τεστ, ενώ ακολούθησε μία μεγάλη συζήτηση με τους γονείς του οι οποίοι πήραν την απόφαση να δωρίσουν τα όργανα του παιδιού. Μία απόφαση που θυμίζει σε όλους πως μέσα σε απέραντη θλίψη και πόνο μπορούμε να δείξουμε μεγαλείο ψυχής, να μη φοβηθούμε και να χαρίσουμε ελπίδα και ζωή. </p>
      <p>Μέχρι το βράδυ το σώμα του 12χρονου θα υποστηρίζεται μηχανικά ενώ αν όλα πάνε καλά, μετά τα μεσάνυχτα θα φτάσουν στο Ρίο γιατροί από το εξωτερικό και την υπόλοιπη Ελλάδα προκειμένου να προχωρήσει η διαδικασία αφαίρεσης των οργάνων.</p>
      <p>
        <b>'Ένα άλλο παιδάκι θα βλέπει μέσα από τα μάτια του 12χρονου Σταύρου </b>
      </p>
      <p>«Ο μικρός Σταύρος θα δωρίσει την καρδιά του (που μάλλον θα φτάσει στο εξωτερικό), το ήπαρ, τα νεφρά κι άλλα όργανα προκειμένου να δώσει χαρά, ελπίδα και την ευκαιρία σε άλλα παιδιά να ζήσουν και να πραγματοποιήσουν τα όνειρα τους.</p>
      <p>Οι γονείς του αποφάσισαν να μεταμοσχευθούν και οι κερατοειδείς προκειμένου κάποιο άλλο παιδάκι να δει μέσα από τα μάτια του μικρού τους αγοριού.</p>
      <p>Ο Σταύρος ήταν ένα παιδί που πάντα ήθελε να βοηθάει. Ένας πρωταθλητής του καράτε που θα βοηθήσει ακόμα και τώρα αφού θα χαρίσει ζωή, μέσα από τον θάνατο του» λέει στο thebest.gr, ο Ανδρέας Ηλιάδης, διευθυντής της ΜΕΘ Παίδων, στο νοσοκομείο του Ρίου.</p>
      <p>Μιλώντας για την απόφαση των γονιών του 12χρονου η διοικήτρια του Πανεπιστημιακού Νοσοκομείου της Πάτρας, Παναγούλα Μαμμή σημειώνει: «Οι άνθρωποι βρέθηκαν προ ενός δεδομένου που έλεγε ότι το παιδί τους είναι εγκεφαλικά νεκρό. Συνειδητά το κάνουν, άρα σημαίνει ότι είχαν όλο το υπόβαθρο, και σε αυτήν τη δύσκολη στιγμή συγχαρητήρια που μπόρεσαν να δουν αυτή την προοπτική μέσα από το παιδί τους».</p>
      <p>Από την πλευρά της η προπονήτρια Καράτε του άτυχου μικρού, Ελένη Κότσιρη αναφέρει: «Ήταν ένας εξαιρετικός μαθητής, ένας εξαιρετικός χαρακτήρας, βοηθούσε όλα τα υπόλοιπα παιδιά. Ένα υπόδειγμα αθλητή. Έχει παίξει 10 αγώνες, έχει πάρει 20 χρυσά, δεν είχε χάσει ποτέ το παιδί αυτό. Ήταν ατύχημα, παιδιά έπαιζαν κι έγινε ένα λάθος βήμα πάνω στο παιχνίδι και το παιδί έφυγε στο κενό. Μεγάλο πλήγμα για το χωριό.»</p>
      <p>
        <a href="https://www.thebest.gr/article/558896-zoi-me-ton-thanato-tou-dinei-o-12chronos-stauros-giatroi-apo-to-exoteriko-sto-rio">thebest</a>
      </p>
      <figure>
        <iframe src="https://www.youtube.com/embed/hCX2bBZOB6g" width="560" height="315" data-service="Youtube" scrolling="no"/>
      </figure>
    </article>
  </body>
</html>