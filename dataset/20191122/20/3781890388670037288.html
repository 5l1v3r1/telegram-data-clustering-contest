<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743106"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T20:35:00+00:00"/>
    <meta property="og:title" content="&quot;งูใหญ่&quot;เล็งฉก&quot;ชิรูด์&quot;เสริมแนวรุก"/>
    <meta property="og:description" content="สื่อเลี่ยนปูด 'งูใหญ่' เล็งฉกตัว 'โอลิวิเยร์ ชิรูด์' หัวหอกจอมเก๋าของ เชลซี ไปเสริมคมในช่วงเปิดตลาดนักเตะเดือนม.ค."/>
  </head>
  <body>
    <article>
      <h1>"งูใหญ่"เล็งฉก"ชิรูด์"เสริมแนวรุก</h1>
      <address>
        <time datetime="2019-11-22T20:35:00+00:00">22 Nov 2019, 20:35</time>
      </address>
      <p>
        <b>สื่อเลี่ยนปูด "งูใหญ่" เล็งฉกตัว "โอลิวิเยร์ ชิรูด์" หัวหอกจอมเก๋าของ เชลซี ไปเสริมคมในช่วงเปิดตลาดนักเตะเดือนม.ค.</b>
      </p>
      <p>อินเตอร์ มิลาน ทีมดังแห่งศึกกัลโช เซเรีย อา อิตาลี กำลังสนใจจะคว้าตัว โอลิวิเยร์ ชิรูด์ หัวหอกตัวสำรองของ เชลซี ไปเสริมคมในช่วงเปิดตลาดนักเตะเดือนม.ค. ตามรายงานจาก สกาย อิตาลี เมื่อวันศุกร์ที่ผ่านมา<br/><br/>ชิรูด์ แทบไม่ได้โอกาสลงสนามให้ เชลซี เลยในฤดูกาลนี้ หลังลงเล่นไปแค่ 6 นัดยิงไป 1 ประตูในทุกรายการ หลังจาก แฟรงค์ แลมพาร์ด ผู้จัดการทีม "สิงห์สำอาง" เลือกใช้บริการของ แทมมี อบราฮัม หัวหอกดาวรุ่งทีมชาติอังกฤษ ในตำแหน่งหน้าเป้ามาตลอด<br/><br/>ด้วยเหตุนี้จึงมีความเป็นไปได้ที่ ชิรูด์ ที่กำลังจะหมดสัญญาในช่วงซัมเมอร์หน้านั้น จะตัดสินใจย้ายสังกัดในช่วงปีใหม่ โดยเฉพาะอย่างยิ่งหลังจาก ดีดิเยร์ เดส์ชองส์ กุนซือทีมชาติฝรั่งเศส เพิ่งออกมาให้สัมภาษณ์ว่า การไม่ได้ลงสนามอย่างต่อเนื่องอาจจะส่งผลต่อตำแหน่งในทีม "ตราไก่" ในศึกยูโร 2020 ของ ดาวยิงวัย 33 ปี.<br/><br/><b>ภาพ gettyimages</b><br/><br/> </p>
    </article>
  </body>
</html>