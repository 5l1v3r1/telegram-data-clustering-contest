<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598674/iran-katigorei-hpa-israil-kai-saravia-oti-sxediazan-polemo-enantion-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T20:06:00+00:00"/>
    <meta property="og:title" content="Ιράν: Κατηγορεί ΗΠΑ, Ισραήλ και Σ.Αραβία ότι σχεδίαζαν πόλεμο εναντίον του"/>
    <meta property="og:description" content="Μια ισχυρή παραστρατιωτική δύναμη υποστηρίζει ότι το Ιράν εμπόδισε την έκρηξη ενός «παγκοσμίου πολέμου» που εξυφαινόταν από το εξωτερικό, καταγγέλλοντας τις..."/>
  </head>
  <body>
    <article>
      <h1>Ιράν: Κατηγορεί ΗΠΑ, Ισραήλ και Σ.Αραβία ότι σχεδίαζαν πόλεμο εναντίον του</h1>
      <address><time datetime="2019-11-22T20:06:00+00:00">22 Nov 2019, 20:06</time> by <a rel="author">SigmaLive</a></address>
      <p>Μια ισχυρή παραστρατιωτική δύναμη υποστηρίζει ότι το Ιράν εμπόδισε την έκρηξη ενός «παγκοσμίου πολέμου» που εξυφαινόταν από το εξωτερικό, καταγγέλλοντας τις ΗΠΑ, το Ισραήλ και την Σαουδική Αραβία ως υπεύθυνες για τις ταραχές που συγκλόνισαν πολλές ιρανικές πόλεις τις τελευταίες ημέρες.</p>
      <p>«Ένας πραγματικός παγκόσμιος πόλεμος εναντίον του συστήματος και της (ιρανικής) επανάστασης είδε το φως, ευτυχώς ήταν θνησιγενής», είπε ο στρατηγός Σαλάρ Αμπνούς, ηγετικό στέλεχος της πολιτοφυλακής Μπασίτζ, σύμφωνα με το ημιεπίσημο πρακτορείο Isna.</p>
      <p>Τα μέλη αυτού του παραστρατιωτικού κινήματος εθελοντών λένε ότι ο στόχος τους είναι να εγγυηθούν την ασφάλεια της χώρας. Στα τέλη Οκτωβρίου, οι ΗΠΑ και έξι χώρες του Κόλπου επέβαλαν κυρώσεις σε 21 οντότητες που πιστεύεται ότι «παρείχαν οικονομική υποστήριξη στην Μπασίτζ (…) η οποία εξαρτάται από τους Φρουρούς της Επανάστασης». Σήμερα, το υπουργείο Οικονομικών των ΗΠΑ επέβαλε ξανά κυρώσεις, αυτή την φορά στον υπουργό Τηλεπικοινωνιών του Ιράν, Μοχαμάντ Τζαβάντ Αζαρί Τζαχρομί, για το ρόλο που έπαιξε ο τελευταίος στη «λογοκρισία του διαδικτύου». «Οι Ιρανοί ηγέτες γνωρίζουν ότι ένα ανοιχτό και ελεύθερο διαδίκτυο αποκαλύπτει την παρανομία τους και επομένως επιδιώκουν να λογοκρίνουν την πρόσβαση στο διαδίκτυο για να καταπνίξουν τις αντικαθεστωτικές διαδηλώσεις», ανέφερε σε ανακοίνωσή του ο υπουργός Οικονομικών Στίβεν Μνούτσιν.</p>
      <p>Συλλήψεις για τις διαδηλώσεις</p>
      <p>Ένας εκπρόσωπος των δικαστικών αρχών, ο Γολαμχοσεΐν Εσμαϊλί, είπε σήμερα ότι οι Φρουροί της Επανάστασης έχουν συλλάβει περίπου 100 πρόσωπα, «ηγέτες» των κινητοποιήσεων που ξέσπασαν την περασμένη εβδομάδα με αφορμή τις αυξήσεις στην τιμή της βενζίνης.</p>
      <p>Νωρίτερα, ο στρατηγός Αμπνούς είχε δηλώσει ότι από τις ανακρίσεις των συλληφθέντων αποκαλύφθηκε ένας «συνασπισμός του κακού» που αποτελείται από «τους σιωνιστές, την Αμερική και τη Σαουδική Αραβία». Αναφερόμενος εξάλλου στη διακοπή πρόσβασης στο διαδίκτυο, κάτι που συνεχίζεται από το περασμένο Σάββατο, υποστήριξε ότι βοήθησε να «κλονιστούν» τα σχέδια των εχθρών του Ιράν.</p>
      <p>Οι ταραχές ξεκίνησαν στις 15 Νοεμβρίου, όταν ανακοινώθηκε ότι αλλάζει ο τρόπος επιδότησης των καυσίμων με στόχο, σύμφωνα με την Τεχεράνη, να επωφεληθούν τα πιο φτωχά νοικοκυριά. Ταυτόχρονα όμως εκτοξεύτηκε η τιμή της βενζίνης, κατά 50% για τα πρώτα 60 λίτρα τον μήνα, ενώ τριπλασιάστηκε για τα επόμενα.</p>
      <p>Ήδη από την Τετάρτη η Τεχεράνη διακήρυττε ότι «νίκησε» τη συνωμοσία που εξυφάνθηκε στο εξωτερικό, μετά τις διαδηλώσεις στις οποίες λέγεται ότι σκοτώθηκαν δεκάδες άνθρωποι. Βενζινάδικα, αστυνομικά τμήματα, τζαμιά και δημόσια κτίρια πυρπολήθηκαν ή δέχτηκαν επίθεση. Η δημόσια τηλεόραση πρόβαλε εικόνες από τις ζημιές που προκλήθηκαν.</p>
      <p>Μέχρι το μεσημέρι σήμερα, το Ίντερνετ δεν είχε επανέλθει σε όλη τη χώρα. Αξιωματούχοι και ειδησεογραφικά πρακτορεία ανέφεραν ότι θα αποκατασταθεί σταδιακά. Σύμφωνα με το Isna, η πρόσβαση στο διαδίκτυο και η σύνδεση μέσω ADSL έχουν αποκατασταθεί εν μέρει σε ορισμένες επαρχίες και σε κάποια πανεπιστήμια της Τεχεράνης. Η μη κυβερνητική οργάνωση NetBlocks, που παρακολουθεί την ελευθερία πρόσβασης στο διαδίκτυο σε όλον τον κόσμο, ανέφερε ότι το ποσοστό πρόσβασης στο Ιράν ήταν στο 14%.</p>
      <p>Τους αξίζει η θανατική ποινή</p>
      <p>Ο εκπρόσωπος της Συνέλευσης των Ειδικών –το θρησκευτικό συμβούλιο που προτείνει, επιβλέπει και έχει τη δυνατότητα να καθαιρέσει τον ανώτατο ηγέτη– κάλεσε τις αρχές να παρατείνουν τον αποκλεισμό των «ξένων δικτύων», αφού αποκατασταθεί η πρόσβαση στο διαδίκτυο, αναφερόμενος προφανώς στους ιστοτόπους κοινωνικής δικτύωσης ή στα ξένα δορυφορικά κανάλια.</p>
      <p>«Μαθαίνουν στους ανθρώπους να εξεγείρονται, να διαπράττουν εγκλήματα» είπε ο αγιατολάχ Αχμάντ Χαταμί κατά την προσευχή της Παρασκευής που μεταδόθηκε από την τηλεόραση.</p>
      <p>Σύμφωνα με τον Χαταμί, σε ορισμένους από τους ηγέτες των κινητοποιήσεων θα έπρεπε να επιβληθεί η θανατική ποινή. Κάποιοι από αυτούς είναι «αναρχικοί που τους αξίζει η θανατική ποινή», είπε, προσθέτοντας ότι οι χειρότεροι όλων ήταν εκείνοι που επιτέθηκαν σε τεμένη και άλλους θρησκευτικούς θεσμούς.</p>
      <p>Στο μεταξύ, στην Βρετανία, ο πρεσβευτής του Ιράν Χαμίντ Μπαεϊντινετζάντ έκανε γνωστό ότι προσέφυγε στην ρυθμιστική αρχή τηλεπικοινωνιών του Ηνωμένου Βασιλείου (Ofcom) καταγγέλλοντας «την εχθρική στάση» των μέσων ενημέρωσης που εκπέμπουν στην περσική γλώσσα. Κατηγόρησε συγκεκριμένα τα BBC Farsi, Iran International και Manoto ότι διαστρεβλώνουν τα πρόσφατα γεγονότα στο Ιράν και ότι κάλεσαν σε «γενικευμένη βία εναντίον των πολιτικών θεσμών» της χώρας. «Η πρεσβεία μας ζήτησε να εφαρμοστεί ο νόμος σε αυτά τα ΜΜΕ», πρόσθεσε στην ανάρτησή του στο Twitter ο Ιρανός διπλωμάτης.</p>
      <p>Η Ύπατη Αρμοστεία για τα Ανθρώπινα Δικαιώματα του ΟΗΕ έχει εκφράσει ανησυχία για τις πληροφορίες σύμφωνα με τις οποίες χρησιμοποιήθηκαν πραγματικές σφαίρες από τις δυνάμεις ασφαλείας του Ιράν κατά την διάρκεια των ταραχών, με αποτέλεσμα να υπάρχει «σημαντικός αριθμός» θυμάτων. Οι ιρανικές αρχές μιλούν για πέντε νεκρούς, όμως η Διεθνής Αμνηστία εκτιμά ότι οι νεκροί ξεπερνούν τους 100. Σύμφωνα με την οργάνωση αυτή, που εδρεύει στο Λονδίνο και επικαλείται «αξιόπιστες πληροφορίες», σκοτώθηκαν «τουλάχιστον 106 διαδηλωτές σε 21 πόλεις» αλλά ο απολογισμός μπορεί να είναι μεγαλύτερος, αφού άλλες πηγές της κάνουν λόγο για έως και 200 νεκρούς.</p>
      <p>Πηγή: ΑΠΕ-ΜΠΕ-AFP-Reuters-DPA</p>
    </article>
  </body>
</html>