<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/protest-szs-sinisa-mali-i-cela-vlada-srbije-moraju-da-odu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T20:35:04+00:00"/>
    <meta property="og:title" content="Protest SzS: Siniša Mali i cela vlada Srbije moraju da odu"/>
    <meta property="og:description" content="Aktivisti Saveza za Srbiju (SzS) u Novom Sadu, organizovali su večeras još jedan protest protiv vlasti Srpske napredne stranke i predsednika Aleksandra"/>
  </head>
  <body>
    <article>
      <h1>Protest SzS: Siniša Mali i cela vlada Srbije moraju da odu</h1>
      <address><time datetime="2019-11-22T20:35:04+00:00">22 Nov 2019, 20:35</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-josn04rn49.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Aktivisti Saveza za Srbiju (SzS) u Novom Sadu, organizovali su večeras još jedan protest protiv vlasti Srpske napredne stranke i predsednika Aleksandra Vučića.</p>
      <p>S protesta je poručeno da ministar finansija Siniša Mali, ali i cela Vlada Srbije treba da podnesu ostavku, pošto je ustanovljeno da je Mali plagirao doktorat.</p>
      <p>Na protestu su govorili docent Filozofskog fakulteta u Beogradu Oliver Tošković i profesor Poljoprivrednog fakulteta u Novom Sadu Janko Veselinović koji je i predsednik Pokreta za preokret.</p>
      <p>Zatraženo je da budu preispitane „sve druge sumnjive diplome ljudi koji se nalaze ili su se nalazili na nekoj od vodećih pozicija u Srbiji“. Pritom su pomenuti nekadašnji predsednik Srbije Tomislav Nikolić, guvernerka Narodne banke Jorgovanka Tabaković, ministar unutrašnjih poslova Nebojša Stefanović.</p>
      <p>Sledeći protest na Pozorišnom trgu u Novom Sadu biće u petak, 29. novembra.</p>
      <p>(Beta)</p>
    </article>
  </body>
</html>