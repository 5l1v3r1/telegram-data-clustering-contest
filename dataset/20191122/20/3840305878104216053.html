<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/externe/ambasada-rusiei-romania-cunoscuta-pentru-seria-interminabila-de-dezinformari-ataca-familia-regala-306866.html"/>
    <meta property="og:site_name" content="B1 TV"/>
    <meta property="article:published_time" content="2019-11-22T20:21:35+00:00"/>
    <meta property="og:title" content="Ambasada Rusiei în România, cunoscută pentru seria interminabilă de dezinformări, atacă Familia Regală: Principesa Margareta, criticată aspru pentru poziția tranșantă față de agresiunile Moscovei"/>
    <meta property="og:description" content="Ambasada Rusiei în România a criticat-o puternic pe Principesa Margareta, după ce Custodele Coroanei Române și-a manifestat îngrijorarea față de comportamentul agresiv al Moscovei în regiunea Mării Negre, pe ca..."/>
  </head>
  <body>
    <article>
      <h1>Ambasada Rusiei în România, cunoscută pentru seria interminabilă de dezinformări, atacă Familia Regală: Principesa Margareta, criticată aspru pentru poziția tranșantă față de agresiunile Moscovei</h1>
      <address><time datetime="2019-11-22T20:21:35+00:00">22 Nov 2019, 20:21</time> by <a rel="author">Vladimir Ionescu</a></address>
      <p>Ambasada Rusiei în România a criticat-o puternic pe Principesa Margareta, după ce Custodele Coroanei Române și-a manifestat îngrijorarea față de comportamentul agresiv al Moscovei în regiunea Mării Negre, pe care l-a descris ca fiind principala amenințare la securitatea de pe flancul estic al NATO. Alteța Sa a făcut afirmațiile cu pricina la o recepție a corpului diplomatic premergătoare Zilei Naționale a României de 1 Decembrie.<br/><br/>Diplomații ruși și-au început seria de critici „despre fobiile istorice și geopolitice ale Custodelui tronului românesc”, spunând că mesajul lansat de Principesa Margareta privind amenințarea reprezentată de <a href="https://www.b1.ro/tag/rusia-51747.html">Rusia</a> aparținea, tradițional, SUA sau NATO.<br/><br/>„În spiritul celor mai grave fobii istorice cultivate încă în «Vechiul Regat» și cu nimic mai prejos decât standardele industriei de mainstream occidentale ce produce fake news, ştiri false, Custodele Coroanei a decis să probeze «mantaua de strateg geopolitic», care are grija securității și bunăstării nu doar a propriului stat, ci și cel puțin a unei jumătăți din Eurasia și a întregului spațiu euro-atlantic. Din păcate, în comparație cu grandiozitatea planului, concluziile și rețetele propuse s-au dovedit a fi dureros de primitive și ușor de recunoscut”, a scris, vineri, Ambasada Rusiei în România, pe pagina de Facebook.<br/><br/>„<a href="https://www.b1.ro/tag/rusia-51747.html">Rusia</a> a fost numită fără ambiguitate drept principalul vinovat al tuturor necazurilor și problemelor”, reclamă diplomații ruși, afirmând că acest tip de discurs se bazează pe „știrile false” promovate de „propaganda NATO” și infiltrate zilnic „în mintea oamenilor de rând”.<br/><br/>Mai apoi, Ambasada Rusiei continuă prin a enumera mai multe cazuri controversate, prin care <a href="https://www.b1.ro/tag/rusia-51747.html">Rusia</a> și-a atras reproșurile scenei globale și, totodată, ale Principesei Margareta. Primul este invazia Georgiei din 2008, despre care misiunea diplomatică rusă susține că este doar un „truc al propagandei occidentale” și că a fost demontată de „numeroasele mărturii ale martorilor oculari și ale participanților”.<br/><br/>Ambasada Rusiei continuă prin a expune dosarul Siria, unde Moscova intervenea militar în anul 2015, atrăgându-și din nou criticile Occidentului și ale Principesei Margareta. La fel s-a întâmplat și în ceea ce privește Euromaidanul ucrainean și, în marja acestui eveniment, conflictul militar din Donbass.<br/><br/>De altfel, în această postare, diplomații ruși descriu conflictul militar din estul Ucrainei ca fiind un „sângeros război civil” dezlănțuit de regimul „neo-nazist” de la Kiev, care a declanșat reprimarea identitară asupra etnicilor ruși de pe acel teritoriu - o „teroare sângeroasă radical-națională a moștenitorilor colaboraționiștilor din timpurile celui de-al Doilea Război Mondial”.<br/><br/>„O reacție de sinceră surprindere și regret o generează și faptul că reprezentanta a celor «cinci generații» ale familiei regale a României, popoarele căreia au parcurs un drum lung luptând pentru independența de jugul străin, pentru credința lor, pentru drepturile culturale și lingvistice, nu este capabilă să înțeleagă motivele populației din Ucraina de Est (Donbass), forțată, în fața terorii neo-naziste, să pună mâna pe arme pentru a proteja memoria istorică a strămoșilor săi glorioși, propria cultură și limbă maternă”, a mai scris, printre altele, Ambasada Rusiei de la București.<br/><br/><b>Ambasada Rusiei în România este deja cunoscută pentru seria aparent interminabilă de dezinformări</b><br/><br/>Nu este pentru prima oară când Ambasada Rusiei de la București are poziții controversate în ceea ce privește realitatea istorică. În iunie 2019, misiunea diplomatică rusească de pe teritoriul român încerca să justifice anexarea Basarabiei, susținâd că autoritățile noastre au aplicat tratamente violente împotriva basarabenilor. (Detalii <a href="https://www.b1.ro/stiri/eveniment/ambasada-rusiei-mesaj-controversat-anexarea-basarabiei-283133.html">AICI</a>)<br/><br/>Reprezentanții Ambasadei precizează că „amintirile martorilor oculari și numeroasele fotografii care s-au păstrat de atunci arată că trupele sovietice au fost întâmpinate de populația locală cu bucurie și chiar exultare”.  <br/><br/>Tot în acest an, dar ceva mai devreme, Ambasada Rusiei de la București provoca o mare iritare în rândul românilor printr-o serie de postări pe Facebook privind rolul soldatului sovietic în „eliberarea” României la finalului celui de-Al Doilea Război Mondial. În față acestor postări, românii au amintit de atrocitățile comise de soldații Armatei Roșii precum crime, violuri sau jafuri. (Detalii <a href="https://www.b1.ro/stiri/eveniment/ambasada-rusiei-expozitie-eliberarea-romaniei-de-soldatii-sovietici-280713.html">AICI</a>)<br/><br/>Cu toate acestea, pe holurile Ambasadei Rusiei, înainte de conferința de presă susținută de ambasadorul Valery Kuzmin pe 12 iunie de Ziua Națională a Rusiei, a fost expusă o expoziție care avea ca temă exact rolul soldaților ruși în „eliberarea” României. Mesajul transmis încerca să inducă ideea că rușii au fost foarte bine primiți de populația română. </p>
    </article>
  </body>
</html>