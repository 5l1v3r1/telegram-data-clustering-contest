<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/praca/skarbnik-moze-zarabiac-wiecej-niz-prezydent-ale-rzadko-korzysta-z-uprawnien,135251.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T20:00:00+00:00"/>
    <meta property="og:title" content="Skarbnik może zarabiać więcej niż prezydent. Ale rzadko korzysta z uprawnień"/>
    <meta property="og:description" content="W wielu samorządach pensja skarbnika przewyższa wynagrodzenie wójta, burmistrza czy prezydenta miasta. Czy to oznacza, że ta funkcja jest ważniejsza? Jak odpowiada Artur Krawczyk, skarbik w gminie Pszczyna, sektor prywatny płaci nawet więcej za porównywalny zakres odpowiedzialności."/>
  </head>
  <body>
    <article>
      <h1>Skarbnik może zarabiać więcej niż prezydent. Ale rzadko korzysta z uprawnień</h1>
      <address><time datetime="2019-11-22T20:00:00+00:00">22 Nov 2019, 20:00</time> by <a rel="author">Tomasz Klyta  </a></address>
      <h4>W wielu samorządach pensja skarbnika przewyższa wynagrodzenie wójta, burmistrza czy prezydenta miasta. Czy to oznacza, że ta funkcja jest ważniejsza? Jak odpowiada Artur Krawczyk, skarbik w gminie Pszczyna, sektor prywatny płaci nawet więcej za porównywalny zakres odpowiedzialności.</h4>
      <hr/>
      <ul>
        <li>
          <b>Skarbnik i władza wykonawcza muszą być jak team i prowadzić gminę w dobrym kierunku. Muszą sobie wzajemnie ufać. Dlatego skarbnicy rzadko korzystają z uprawnień do odmowy kontrasygnaty decyzji władzy wykonawczej - mówi Artur Krawczyk, skarbnik w gminie Pszczyna.</b>
        </li>
        <li>
          <b>Jak dodaje, w mniejszych gminach skarbnicy są uważani za ludzi "od wszystkiego". W większych samorządach muszą wykazywać się kreatywnością ekonomiczno-finansową.</b>
        </li>
        <li>
          <b>Skarbników nie ominęła obniżka wynagrodzenia, jednak w wielu miastach zarabiają tyle samo lub więcej niż burmistrz czy prezydent miasta. - Nie szeregowałbym, kto jest w gminie ważniejszy. Każdy ma swoją rolę - mówi Artur Krawczyk.</b>
        </li>
      </ul>
      <p>
        <b>PortalSamorzadowy.pl: Tylko w Warszawie skarbnik zarabia trzykrotnie więcej niż prezydent. Jednak pensja skarbnika przekracza lub dorównuje wynagrodzeniom władzy wykonawczej w wielu miastach. Czy to oznacza, że osoba sprawująca pieczę nad finansami jest w gminie ważniejsza niż wójt czy burmistrz?</b>
      </p>
      <p><b>Artur Krawczyk:</b> Nie szeregowałbym, kto jest w gminie ważniejszy. Na pewno skarbnik musi mieć dużo wiedzy, musi lubić, a wręcz kochać swoją pracę. Wracając do pytania, w samorządzie każdy ma swoją rolę. Skarbnik musi się uzupełniać z władzą wykonawczą, a jego praca wiąże się z dużą odpowiedzialnością.</p>
      <p>Czytaj także: <a href="https://www.portalsamorzadowy.pl/praca/rada-nie-obnizyla-pensji-burmistrza-konsekwencje-moze-poniesc-skarbnik,110478.html">Rada nie obniżyła pensji burmistrza? Konsekwencje może ponieść skarbnik</a></p>
      <p>Te wynagrodzenia mogą wydawać się wysokie, jednak w sektorze prywatnym za takiego rodzaju zakres obowiązków są jeszcze większe. Poza tym skarbników nie ominęła obniżka wynagrodzeń, które dotknęły także wójtów i burmistrzów.</p>
      <p>
        <b>Dzisiejszy skarbnik to księgowy? Czy już dyrektor finansowy?</b>
      </p>
      <p>- Raczej to drugie, choć wiele zależy od wielkości gminy. W tych mniejszych skarbnicy często są "od wszystkiego". Nie mają pomocy i każdy dokument muszą przygotowywać samodzielnie. W większych gminach skarbnicy muszą się już wykazywać większą kreatywnością ekonomiczno-finansową. Nie zwalnia to oczywiście z obowiązku stosowania się do przepisów. Każdy projekt uchwały zmieniającej budżet musi spełniać wymogi formalne, które są później opiniowane przez Regionalne Izby Obrachunkowe.</p>
      <p>
        <b>W 2018 r. Krajowa Rada RIO opublikowała raport, z którego wynika, że skarbnicy niezwykle rzadko korzystają ze swoich uprawnień do odmówienia kontrasygnaty decyzji wydanych przez wójta czy burmistrza. To może sugerować, że są pod presją.</b>
      </p>
      <p>- Podczas mojej kariery tylko raz skorzystałem z tego uprawnienia. Trzeba sobie bowiem jasno powiedzieć, że wójta czy burmistrza można porównać do "frontmana" w gminie. On jest przełożonym skarbnika. Jeśli chodzi o kontrasygnatę, to jest ona przede wszystkim potwierdzeniem, że dany wydatek mieści się w budżecie. Wydaje mi się, że mała liczba odmów kontrasygnaty związana jest z tym, że skarbnik i wójt czy burmistrz muszą sobie wzajemnie ufać.</p>
      <p>
        <b><a href="https://www.portalsamorzadowy.pl/prawo-i-finanse/stalo-sie-gmina-ostrowice-przestala-istniec,119004.html">Od razu jednak na myśl przychodzą tak drastyczne przykłady jak gmina Ostrowice, która została zlikwidowana za długi.</a> Może tam zabrakło odmowy kontrasygnaty?</b>
      </p>
      <p>- Tam też był team, tylko działał w złym kierunku.</p>
      <p>
        <b>Pracował pan jako skarbnik w wielu samorządach. Czy współpraca z władzą wykonawczą zawsze wygląda tak samo?</b>
      </p>
      <p>- Zdecydowanie nie. Każda gmina jest inna. Poglądy skarbnika oraz wójta czy prezydenta miasta mogą się ścierać, ale ten duet musi prowadzić gminę w jasnym, sprecyzowanym kierunku. Mogę nawet powiedzieć, że skarbnicy powinni się bez słów rozumieć z władzą wykonawczą. Chodzi tu o różne aspekty. Od codziennej, ciężkiej pracy nad planowaniem budżetu, po wspólne stanowiska na zewnątrz urzędu czy podczas obrad rady gminy. </p>
      <p>
        <b>W gminach na stanowiskach skarbników przeważają kobiety. Dlaczego tak jest?</b>
      </p>
      <p>- Widocznie są w tym dobre, choć trudno jednoznacznie odpowiedzieć. Rzeczywiście widać znaczącą przewagę płci pięknej podczas szkoleń czy zjazdów organizowanych przez RIO. Wydaje się, że mężczyźni nie lubią zawodów kojarzących się z księgowością. </p>
    </article>
  </body>
</html>