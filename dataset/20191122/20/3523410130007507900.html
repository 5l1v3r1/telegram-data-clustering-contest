<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641430/%D9%85%D8%AC%D9%84%D8%B3-%D8%AE%D8%A8%D8%B1%DA%AF%D8%A7%D9%86%D8%AF%D9%88%D9%84%D8%AA-%D9%88-%D9%85%D8%AC%D9%84%D8%B3-%D9%85%D8%A7%D9%86%D8%B9-%DA%AF%D8%B1%D8%A7%D9%86%DB%8C-%D8%A7%D8%AC%D9%86%D8%A7%D8%B3-%D9%85%D9%88%D8%B1%D8%AF-%D9%86%DB%8C%D8%A7%D8%B2-%D9%85%D8%B1%D8%AF%D9%85-%D8%B4%D9%88%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T20:45:00+00:00"/>
    <meta property="og:title" content="مجلس خبرگان:دولت و مجلس مانع گرانی اجناس مورد نیاز مردم شوند"/>
    <meta property="og:description" content="مجلس خبرگان رهبری از دولت و مجلس خواست که مانع ایجاد مشکلات اقتصادی جدید و گرانی اجناس و اقلام مورد نیاز مردم شوند."/>
  </head>
  <body>
    <article>
      <h1>
        <a href="https://www.bultannews.com/fa/news/641430/%D9%85%D8%AC%D9%84%D8%B3-%D8%AE%D8%A8%D8%B1%DA%AF%D8%A7%D9%86%D8%AF%D9%88%D9%84%D8%AA-%D9%88-%D9%85%D8%AC%D9%84%D8%B3-%D9%85%D8%A7%D9%86%D8%B9-%DA%AF%D8%B1%D8%A7%D9%86%DB%8C-%D8%A7%D8%AC%D9%86%D8%A7%D8%B3-%D9%85%D9%88%D8%B1%D8%AF-%D9%86%DB%8C%D8%A7%D8%B2-%D9%85%D8%B1%D8%AF%D9%85-%D8%B4%D9%88%D9%86%D8%AF">مجلس خبرگان:دولت و مجلس مانع گرانی اجناس مورد نیاز مردم شوند</a>
      </h1>
      <h2>مجلس خبرگان رهبری از دولت و مجلس خواست که مانع ایجاد مشکلات اقتصادی جدید و گرانی اجناس و اقلام مورد نیاز مردم شوند.</h2>
      <address><time datetime="2019-11-22T20:45:00+00:00">22 Nov 2019, 20:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز،‌ در پی <b>اغتشاشات</b> چند روز گذشته و حضور پرشور مردم در محکوم نمودن اقدامات خرابکارانه عده‌ای آشوب‌گر و فرصب‌طلب، <b>مجلس خبرگان رهبری</b> بیانیه‌ای صادر کرد. متن <b>بیانیه</b> به شرح زیر است:</p>
      <p>بسم الله الرحمن الرحیم</p>
      <p>انقلاب اسلامی ایران، از آن روز که با پشتوانه الهی و قدرت مردمی پا به میدان نهاد تا به امروز همواره با چالش‌های گوناگون و دشمنی استکبار جهانی و دشمنان قسم خورده اسلام و مسلمین مواجه بوده و تنها انقلابی است که یک چلّه‌ی پُرافتخار را بدون خیانت به آرمانهایش پشت سر نهاده و در برابر همه‌ی وسوسه‌هایی که غیر قابل مقاومت به نظر میرسیدند، از کرامت خود و اصالت شعارهایش صیانت کرده و به حول و قوه الهی و حضور مردم در صحنه آن را استمرار خواهد بخشید ان شاءالله.</p>
      <p>در روزهای گذشته شاهد ناآرامی ها و آشوب عده ای فرصت‌طلب به بهانه اعتراض به اجرای طرح مدیریت سوخت بودیم که مطالبه بحق مردم و شهروندان شریف کشورمان را به اغتشاش کشانده و با سلب امنیت و آسایش مردم، صحنه های خشونت آمیزی را رقم زدند که به هیچ وجه مورد تأیید مردمی که صرفاً مطالبه رسیدگی مسئولان به مشکلات اقتصادی و معیشتی خود را داشتند نبود.</p>
      <p>مجلس خبرگان رهبری، ضمن اعلام حمایت از بیانات رهبر معظم انقلاب«مدظله العالی» مبنی بر تأیید مصوبه سران محترم قوا و تأکید معظم‌له بر مدیریت و نظارت بر اجرای صحیح طرح و کنترل قیمت ها به ویژه در راستای حفظ و تقویت قدرت اقتصادی اقشار آسیب پذیر و قدردانی از موقعیت شناسی و بصیرت مردم عزیز کشورمان که آشوبگری عناصر فتنه‌گر و فریب خورده را محکوم نموده و اجازه موج سواری دشمنان را ندادند، هرگونه آشوب طلبی و تعرض به اموال عمومی و خصوصی، آتش زدن قرآن و تخریب اماکن مذهبی را به شدت محکوم نموده و ضمن هشدار جدی به آمریکای جنایتکار، اسرائیل خبیث، حکام آل سعود و سلطنت طلبان زبون که با حمایت مالی و غیر مالی از منافقین سرسپرده، به عنوان عوامل بروز آشوب‌های سال‌های اخیر در ایران اسلامی و تسلیت به خانواده قربانیان و حادثه دیدگان بی گناه این حوادث به ویژه شهدای گرانقدر امنیت، بار دیگر از دولت و مجلس شورای اسلامی می خواهد با اجرا و نظارت دقیق بر روند طرح و رفع خلاء های احتمالی، مانع ایجاد مشکلات اقتصادی جدید و گرانی اجناس و اقلام مورد نیاز مردم گردند و از دستگاههای امنیتی و قوه قضائیه هم می خواهد با شناسایی، برخورد و محاکمه قاطع با صحنه گردانان و عوامل بروز این اغتشاشات با شدت تمام برخورد نمایند.</p>
      <p>والسلام علیکم و رحمة الله و برکاته</p>
      <p>انتهای پیام/</p>
    </article>
  </body>
</html>