<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/debatt/vi-har-rad-att-bevara-den-svenska-valfardsmodellen/"/>
    <meta property="og:site_name" content="DN.SE"/>
    <meta property="article:published_time" content="2019-11-22T20:00:00+00:00"/>
    <meta property="og:title" content="DN Debatt. ”Vi har råd att bevara den svenska välfärdsmodellen”"/>
    <meta property="og:description" content="Daniel Suhonen, Balder Bergström och Enna Gerin, Katalys: I en ny rapport visar vi på tre sätt att säkra välfärdens gemensamma finansiering."/>
  </head>
  <body>
    <article>
      <h1>DN Debatt. ”Vi har råd att bevara den svenska välfärdsmodellen”</h1>
      <address><time datetime="2019-11-22T20:00:00+00:00">22 Nov 2019, 20:00</time> by <a rel="author">Daniel Suhonen, chef för det fackliga idéinstitutet Katalys Balder Bergström, utredare på det ­fackliga idéinstitutet Katalys Enna Gerin, utredare på det fackliga idéinstitutet Katalys</a></address>
      <p>
        <b>DN DEBATT 23/11. Sverige har urstarka statsfinanser och vi har som land aldrig varit rikare. De summor som behövs för att lösa dagens brister och sluta finansieringsgapet framöver är långt ifrån oöverkomliga. I en ny rapport visar vi på tre sätt att säkra välfärdens gemensamma finansiering, skriver Daniel Suhonen, Balder Bergström och Enna Gerin på fackliga idéinstitutet Katalys.</b>
      </p>
      <p>Frågan om välfärdens framtida finansiering har diskuterats länge. Vi kan nu konstatera att framtiden är här och frågan har blivit akut. Demografin slår nu till med kraft samtidigt som Sverige är på väg in i en lågkonjunktur. Kommuner och regioner har det redan tufft ekonomiskt och gapet mellan kostnader och intäkter växer dramatiskt de kommande åren. De som värnar den svenska generella välfärdsmodellen måste ta debatten om välfärdens finansiering på allvar. I en ny rapport från Katalys ”Tre sätt att finansiera välfärden” visar vi att det finns mycket goda förutsättningar för att säkra välfärdens gemensamma finansiering.</p>
      <p>På tröskeln till 2020-talet står Sveriges kommuner och regioner inför ett allvarligt ekonomiskt läge. Enligt Sveriges kommuner och landsting (SKL) väntas ett 90-tal av landets 290 kommuner gå med underskott i år samtidigt som 79 procent av kommunernas ekonomichefer varnar för att det ekonomiska läget kommer att bli ännu värre under 2020. Enligt Lärarförbundets enkät planerar närmare nio av tio kommuner att göra nedskärningar i skolan nästa år. Inom regionernas somatiska hälso- och sjukvård räknar SKL med att 18 av 20 regioner kommer att gå med underskott i år.</p>
      <p><b>Effekterna av sparkraven och nedskärningarna märks redan nu.</b> I Motala kommun planerade man att sänka värmen på äldreboenden och i Ystad kommun ska den varma maten för äldre dras in. I Gullspång bävar undersköterskor för fler nedskärningar, de hinner inte gå på toaletten som det är i dag. Från Kiruna rapporteras det om lärare som gråter när kommunen ska skära ner på 50 elevassistenter. I Region Stockholm uppmärksammades nyligen varslet av 250 läkare och 350 under­sköterskor på Karolinska sjukhuset som väntas gå back med 1,6 miljarder kronor i år.</p>
      <blockquote>Alternativet till de lösningar vi skisserar är att ge upp möjligheten till en sammanhållen välfärd där arbetarklass och medelklass ingår i samma solidariska system.</blockquote>
      <p>Det märkliga med dessa uppsägningar och varsel är att de kommer samtidigt som rekryteringsbehoven i den offentliga sektorn är enorma. Enligt SKL:s försiktiga prognos behöver det anställas 200.000 fler inom välfärden fram till 2026. Räknar man med pensionsavgångar behöver totalt 508.000 nyrekryteras till 2026. Behovet av fler anställda är direkt kopplat till den demografiska utvecklingen där antalet barn och framför allt äldre i befolkningen ökar kraftigt. Antalet äldre över 80 år beräknas näst intill att fördubblas fram till 2028.</p>
      <p><b>Enligt finansdepartementet leder de ökande behoven till att välfärden i dagsläget dras med ett finansieringsgap på 90 miljarder kronor fram till 2026.</b> Enligt SKL är gapet mellan kostnader och intäkter ännu större och ligger på 18 miljarder kronor 2021, ytterligare 27 miljarder kronor 2022 och 33 miljarder 2023. Men dessa prognoser underskattar behoven då man utgår ifrån dagens otillräckliga personaltäthet och standard. Enligt Kommunal behövs det i dag runt 50 000 fler heltidsanställda inom välfärden för att nå en acceptabel arbetsmiljö för dagens välfärdsarbetare. Vi är eniga med Kommunal på denna punkt, dagens nivå räcker inte.</p>
      <p>Grundfundamentet i den svenska generella välfärdsmodellen är att alla medborgare inkluderas på lika villkor och att välfärden finansieras gemensamt. Men ekonomiska och politiska krafter mobiliserar nu för att utnyttja välfärdskrisen och dagens brister i ett försök att utmana välfärdens gemensamma finansiering.</p>
      <p>Karin Svanborg-Sjövall, vd på näringslivets tankesmedja Timbro förutsåg att <i>”i en lågkonjunktur kommer vi tvingas till mycket tuffa prioriteringar, och då kommer diskussionen om hur välfärden ska finansieras att komma i gång på allvar”</i> (<a href="https://www.di.se/nyheter/naringslivets-tankesmedja-star-redo-for-nasta-politiska-strid/">Di 2/11, 2018</a>). Enligt henne ska Timbros ”nästa stora opinionsoffensiv” rikta in sig på sjukvården och äldreomsorgen och driva på för att öppna upp för privat finansiering via olika försäkringslösningar.</p>
      <p>MUF-ordförande Benjamin Dousa driver linjen att vården ska finansieras med privata sjukvårdsförsäkringar som ska ersätta landstingskatten. Efter påtryckningar från MUF beslutade Moderaternas partistämma nyligen att partiets nytillsatta arbetsgrupp för framtidens vård och omsorg ska göra en översyn av den skattebaserade finansieringsmodellen. Moderaternas främsta sjukvårdpolitiker, Stockholms skandalomsusade finansregionråd Irene Svenonius, föreslog liknande idéer nyligen<a href="https://www.svd.se/stort-misstag--svenonius-medger-fel-i-planen-for-nks"> i en intervju i Svenska Dagbladet</a>.</p>
      <p>Ett vanligt argument från de som vill överge den solidariska finansieringen är att det i dag inte skulle finnas pengar nog för att upprätthålla ett gemensamt finansierat välfärdssystem av hög standard. I vår rapport visar vi att detta inte är sant. Sverige har urstarka statsfinanser och vi har som land aldrig varit rikare. De summor som behövs för att lösa dagens brister och sluta finansieringsgapet framöver är långt ifrån oöverkomliga.</p>
      <p>
        <b>Vi pekar på tre sätt som möjliggör en fortsatt gemensam finansiering:</b>
      </p>
      <p>1<b> Höj skattekvoten.</b> Den svenska skattekvoten som andel av bnp har minskat dramatiskt de senaste tjugo åren. Detta har bidragit till att erodera den ekonomiska basen för det svenska välfärdssystemet. Om vi i dag hade haft samma skattekvot som 1999 hade det bara under 2019 genererat runt 240 miljarder kronor mer i skatteintäkter. Det är långt mycket mer pengar än vad som behövs årligen för att lösa dagens underbemanning och möta de ökande behoven framöver. Vår slutsats är att det i dag finns gott om utrymme att höja skattekvoten om man vill säkra välfärdens finansiering.</p>
      <p>2<b> Överge överskottsmålet.</b> Dagens finanspolitiska ramverk är förlegat. Sverige har i dag en rekordlåg statsskuld som, enligt prognoser, kommer fortsätta sjunka mot noll med nuvarande regler. Om ramverkets överskottsmål slopas och ett balansmål införs skulle omkring 17 miljarder kronor frigöras varje år. Detta är pengar som kan användas till att börja täppa igen kommunernas och regionernas växande gap mellan intäkter och kostnader för välfärden.</p>
      <p>3 <b>Stabilisera statsskulden.</b> Ett balansmål räcker dock inte för att stabilisera statsskulden vid skuldankarets rekommenderade 35 procent av bnp. I dagens läge behöver Sverige gå med underskott för att statsskulden ska stabiliseras och sluta sjunka som andel av bnp. Enligt våra beräkningar behövs ett underskott på strax under 1 procent, vilket innebär att det finns ett utrymme att tillföra nästan 45 miljarder kronor om året till statsbudgeten, utöver de 17 miljarder som balansmålet skulle ge, utan att statsskulden växer. Detta är pengar som kan användas till viktiga investeringar i infrastruktur, bostäder och välfärd. En möjlig höjning av skuld­ankaret bör också diskuteras vid behov av större samhällsviktiga investeringar.</p>
      <p><b>För den som värnar den svenska välfärdsmodellen är det största problemet i dag inte bristen på pengar.</b> Bara genom att införa ett balansmål kan finansieringsgapet på 90 miljarder kronor fram till 2026 enkelt hanteras. Bara genom att höja skattekvoten 1 procent kan cirka 50 miljarder kronor användas till att anställa minst 50 000 fler i välfärden och bryta dagens underbemanning. Därutöver kan skattekvoten höjas ytterligare eftersom den sänkts kraftigt sedan 1999.</p>
      <p>Alternativet till de lösningar vi skisserar är att ge upp möjligheten till en sammanhållen välfärd där arbetarklass och medelklass ingår i samma solidariska system. Det skulle innebära ett förödande systemskifte. Vi visar i vår rapport att välfärdens svältkur inte är nödvändig. Den är ett politiskt val. För ett socialdemokratiskt parti som administrerar denna välfärdsstat och just nu tappar stöd är denna politiska strid en ödesfråga.</p>
      <p>
        <i>Rapporten ”Tre sätt att finansiera väl­färden” ges ut i dag och finns att läsa på </i>
        <a href="http://www.katalys.org/">
          <i>www.katalys.org</i>
        </a>
        <i>. </i>
      </p>
      <details>
        <summary>DN Debatt. 23 november 2019</summary>
        <p>
          <b>Debattartikel</b>
        </p>
        <p>Daniel Suhonen, Balder Bergström och Enna Gerin på fackliga idéinstitutet Katalys:<br/><a href="https://www.dn.se/debatt/vi-har-rad-att-bevara-den-svenska-valfardsmodellen/"><b>”Vi har råd att bevara den svenska välfärdsmodellen”</b></a></p>
      </details>
    </article>
  </body>
</html>