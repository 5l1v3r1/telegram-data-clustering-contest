<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10273850/anulowane-glosowanie-wywolalo-fale-komentarzy-jest-reakcja-kancelarii-sejmu.html"/>
    <meta property="og:site_name" content="Wprost"/>
    <meta property="article:published_time" content="2019-11-22T20:34:00+00:00"/>
    <meta property="og:title" content="Anulowane głosowanie wywołało falę komentarzy. Jest reakcja Kancelarii Sejmu"/>
    <meta property="og:description" content="Centrum Informacyjne Sejmu wydało oświadczenie w związku z kontrowersjami po decyzji Elżbiety Witek, która anulowała głosowanie w sprawie wyboru członków KRS."/>
  </head>
  <body>
    <article>
      <h1>Anulowane głosowanie wywołało falę komentarzy. Jest reakcja Kancelarii Sejmu</h1>
      <address>
        <time datetime="2019-11-22T20:34:00+00:00">22 Nov 2019, 20:34</time>
      </address>
      <p>
        <b>Centrum Informacyjne Sejmu wydało oświadczenie w związku z kontrowersjami po decyzji Elżbiety Witek, która anulowała głosowanie w sprawie wyboru członków KRS.</b>
      </p>
      <p>W komunikacie przygotowanym przez Centrum Informacyjne Sejmu czytamy, że „marszałek Sejmu dwukrotnie podjęła decyzję o anulowaniu głosowań z uwagi na sygnalizowaną przez grupę posłów – ze wszystkich klubów parlamentarnych – trudność w oddaniu prawidłowego i kompletnego głosu, spowodowaną usterkami technicznymi”. „Warto podkreślić, że praktyka anulowania głosowań i ich powtarzania nie stoi w sprzeczności z wieloletnim obyczajem parlamentarnym, a podobne przykłady występowały w każdej kadencji Sejmu. Bardzo zbliżona sytuacja do obecnie omawianej miała miejsce m.in. w 015 r., kiedy to Sejm decydował o wyborze GIODO. Wówczas marszałek Sejmu przychylił się do apeli pochodzących z sali i zdecydował o ponownym przeprowadzeniu głosowania” – napisano.</p>
      <p>W dalszej części oświadczenia przekazano, że „Ośrodek Informatyki Kancelarii Sejmu, po analizie logów z systemu do głosowania na sali posiedzeń potwierdził, że w trakcie głosowania nad wyborem sędziów TK pojawiły się kłopoty z korzystaniem z kart do głosowań, w wyniku którego jeden z posłów klubu opozycyjnego nie oddał głosu, a podczas głosowania nr 52 nad wyborem posłów-członków Krajowej Rady Sądownictwa nastąpiło zawieszenie dwóch czytników systemu do głosowań”.</p>
      <p>Kancelaria Sejmu podkreśliła, że Elżbieta Witek w momencie podejmowania decyzji o przerwaniu i anulowaniu głosowania, nie znała jego wyniku. „Przy stole prezydialnym, przy którym zasiada Marszałek Sejmu w asyście urzędników Kancelarii Sejmu, na monitorach wyświetlana jest jedynie informacja o liczbie posłów, którzy oddali głos” – zaznaczono.</p>
      <h3>Kontrowersyjne anulowanie głosowania</h3>
      <p>Pierwsze głosowanie przerwane zostało przez marszałek Sejmu Elżbietę Witek. Zapytała ona, czy nowi posłowie mają problem z głosowaniem. Jak wynika z nagrania z Sejmu, do marszałek podeszła kobieta, która stwierdziła, że „jest problem”. Wówczas Witek zapytała czy anulować głosowanie. Na sali rozległy się głosy, aby tego nie robić. Na nagraniach z kolei słychać kobiecy głos: „Trzeba anulować, bo my przegramy, za dużo osób (...)”. Witek następnie poinformowała, że jest prośba posłów PO, że „nie działa system”. Później zapytała: „czy przegłosujemy reasumpcję?”. Siedząca obok Witek osoba z Kancelarii wskazała, że „to musi być wniosek, to nie można tak”. Witek mimo to poinformowała, że „zgodnie z decyzją marszałka” anulowała przeprowadzone głosowanie. To wywołało oburzenie opozycji, która zaczęła skandować: „skandal”, „oszustwo”.</p>
      <related>
        <h4>Czytaj także:</h4>
        <a href="https://www.wprost.pl/polityka/10272150/trzeba-anulowac-bo-przegramy-memy-po-glosowaniu-ws-krs.html"/>
      </related>
      <footer>Źródło: <a href="http://sejm.gov.pl/">Sejm</a></footer>
    </article>
  </body>
</html>