<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/cinematrix/2019/11/22/filmet_keszitene_jackorol_a_bohem_rapszodia_producere/"/>
    <meta property="og:site_name" content="Index.hu"/>
    <meta property="article:published_time" content="2019-11-22T20:24:00+00:00"/>
    <meta property="og:title" content="Filmet készítene Jackóról a Bohém rapszódia producere"/>
    <meta property="og:description" content="Állítólag nem szépítenék meg a popkirály életét, de a jogokat Jackson alapítványától vették meg."/>
  </head>
  <body>
    <article>
      <h1>Filmet készítene Jackóról a Bohém rapszódia producere</h1>
      <address><time datetime="2019-11-22T20:24:00+00:00">22 Nov 2019, 20:24</time> by <a rel="author">ZSA</a></address>
      <p>Megvette Michael Jackson életének megfilmesítési jogait Graham King, a Bohém rapszódia producere a popkirály hagyatékát kezelő Michael Jackson Estate alapítványtól. A filmhez Jacko zenéit is felhasználhatják majd.</p>
      <p>Az alapítvány szóvivője a Variety című lapnak <a href="https://variety.com/2019/film/news/michael-jackson-music-biopic-in-the-works-from-bohemian-rhapsody-producer-1203413480/">megerősítette</a> az ügylet tényét, de arra nem volt hajlandó válaszolni, hogy a forgatókönyvben szerepelni fognak-e azok a férfiak, akik azt állítják, Jackson gyerekként és kiskamaszként molesztálta őket. Idén tavasszal az HBO <a href="https://index.hu/kultur/zene/2019/03/09/leaving_neverland_michael_jackson_dokumentumfilm_pedofilia/">Leaving Neverland című</a> dokumentumfilmjében Wade Robson és Jimmy Safechuck részletesen mesélt arról, mit éltek át Jackson mellett. </p>
      <p>Bár vallomásuk hitelességét a rajongók kétségbe vonták, az alapítvány pedig 100 millió dolláros kártérítési pert indított hitelrontásért az HBO ellen, a Leaving Neverland bemutatása után Jackson sokak számára vállalhatatlanná vált, néhány rádió megtagadta, hogy játsszák a számait, <a href="https://index.hu/kultur/zene/2019/07/29/az_mtv_eltavolitana_michael_jackson_nevet_az_egyik_dijarol/">és felmerült</a>, hogy a róla elnevezett MTV-díjat is megszüntetik, bár aztán <a href="https://www.harpersbazaar.com/celebrity/latest/a28799985/missy-elliott-performance-vma-2019/">inkább odaadták</a> augusztus végén Missy Elliottnak.</p>
      <p>A Freddy Mercury életét feldolgozó <a href="https://index.hu/kultur/cinematrix/2018/10/31/bohemian_rhapsody_queen_freddie_mercury_film_kritika/">Bohém rapszódia</a> a tavalyi év egyik legnagyobb mozisikere volt, annak ellenére, hogy erősen kilúgozott változatban mutatta be a Queen énekesének pályafutását. Ennek nyomán Elton Johnról is készült egy <a href="https://index.hu/kultur/cinematrix/2019/06/06/elton_john_rocketman_eletrajz_film_amerikai_film_richard_madden_taron_edgerton_bohem_rapszodia/">valamivel jobb</a> életrajzi mozi, és nyilván szinte elkerülhetetlen, hogy Jacksonról is készüljön, bár a popkirály életét nehéz lenne felemelő történetté formálni - és az alapítvány közreműködése a készülő filmben szinte kizárttá teszi, hogy Jackson életének sötétebbik oldalát objektív módon ábrázolják.</p>
      <p>A Variety úgy tudja, hogy a forgatókönyvet John Logan írhatja, aki az öt Oscar-díjjal elismert Gladiátor, két sikeres James Bond-film és a Martin Scorsese által rendezett, Howard Hughes repülős életét feldolgozó Aviátor forgatókönyvírója volt (az utóbbi producere szintén Graham King volt). A Bohém rapszódia egyébként 900 millió dolláros bevételt termelt a mozipénztárakban, a filmet a 20th Century Fox készítette, de a tervezett Jacko-mozi mögé egyelőre nem állt be egyik stúdió sem.</p>
    </article>
  </body>
</html>