<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/22/kuba-prizna-kak-shpionira-11-te-miliona-jiteli.430550"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T20:50:00+00:00"/>
    <meta property="og:title" content="Куба призна как шпионира 11-те милиона жители"/>
    <meta property="og:description" content="По този начин страната се бори с престъпността | Dnes.bg"/>
  </head>
  <body>
    <article>
      <h1>Куба призна как шпионира 11-те милиона жители</h1>
      <h2>По този начин страната се бори с престъпността</h2>
      <address><time datetime="2019-11-22T20:50:00+00:00">22 Nov 2019, 20:50</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Властите в Куба за пръв път обявиха публично основните правила за всеобщо и продължително наблюдение и разследване под прикритие срещу 11-те милиона жители на страната, предаде Асошиейтед прес.</p>
      <p>В указ на президента Мигел Диас-Канел от 8 октомври, обнародван днес, се казва, че прокурорите могат да разпореждат наблюдение и подслушване на всички форми на комуникация, без да искат разрешение от съда, каквото се изисква в повечето латиноамерикански държави. Документът официализира статута на информаторите, агентите под прикритие и подвеждащите операции.</p>
      <p>Указът е предназначен "да повиши ефективността на превенцията и борбата с престъпността", пише в коментар в кубинския регистър на новите закони и нормативни актове.</p>
      <p>Могъщото разузнаване и агенциите по сигурността в Куба от десетилетия извършват мащабно наблюдение върху обществото чрез различни средства за подслушване и мрежа от доносници и агенти под прикритие, но тяхната роля никога не е била огласявана толкова подробно, отбелязва АП.</p>
      <p>Указът изброява различни роли: агенти на вътрешното министерство за разследване под прикритие; сътрудници-свидетели, които осигуряват информация срещу благосклонно отношение; подвеждащи операции, в които незаконни стоки преминават под контрола на полицаи. Нормативният акт позволява прехващане на телефонни разговори, пряко записване на гласове, проследяване и видеозаписи на заподозрени лица и тайно проникване в компютърни системи.</p>
    </article>
  </body>
</html>