<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562848/diki-artemi-swrra-oi-opadoi-toy-pisteyan-oti-einai-gios-toy-apollwna-"/>
    <meta property="og:site_name" content="NOOZ."/>
    <meta property="article:published_time" content="2019-11-22T20:00:00+00:00"/>
    <meta property="og:title" content="Δίκη Αρτέμη Σώρρα: Oι οπαδοί του πίστευαν ότι είναι γιος του... Απόλλωνα!"/>
    <meta property="og:description" content="Απίστευτα πράγματα ακούστηκαν στην πρώτη ημέρα της δίκης για την υπόθεση της εγκληματικής οργάνωσης του ιδρυτή της «Ελλήνων Συνελευσις», Αρτέμη Σώρρα."/>
  </head>
  <body>
    <article>
      <h1>Δίκη Αρτέμη Σώρρα: Oι οπαδοί του πίστευαν ότι είναι γιος του... Απόλλωνα!</h1>
      <address>
        <time datetime="2019-11-22T20:00:00+00:00">22 Nov 2019, 20:00</time>
      </address>
      <p>
        <b>Απίστευτα πράγματα ακούστηκαν στην πρώτη ημέρα της δίκης για την υπόθεση της εγκληματικής οργάνωσης του ιδρυτή της «Ελλήνων Συνελευσις», Αρτέμη Σώρρα.</b>
      </p>
      <p>Με το Δημόσιο παρίσταται ως πολιτική Αγωγή ξεκίνησαν ενώπιον του Τριμελούς Εφετείου Κακουργημάτων όπου δικάζεται ο <b>Αρτέμης Σώρρας</b> και συνεργάτες του για εγκληματική οργάνωση, οι μαρτυρικές καταθέσεις για τα πεπραγμένα του φορέα <b>"Ελλήνων Συνέλευσις"</b> που έπεισε εκατοντάδες πολίτες ότι μπορεί να σώσει τους ίδιους και την χώρα από τα χρέη.</p>
      <p>Ο δημοσιογράφος, <b>Λευτέρης Ρήνος</b>, που κλήθηκε να καταθέσει ως πρώτος μάρτυρας, είπε ότι ο <b>Αρτέμης Σώρρας</b> είχε χτίσει στους οπαδούς του την εικόνα του "εθνικού σωτήρα της χώρας", δημιουργώντας ένα αφήγημα μέσω του οποίου κατάφερνε να αποσπά χρήματα και να φτιάξει ένα στρατό ανθρώπων "που ζούσαν και ανέπνεαν για εκείνον, πιστεύοντας ότι είναι ο <b>γιος του Απόλλωνα</b> που θα τους σώσει".</p>
      <p>O δημοσιογράφος, Λευτέρης Ρήνος, που ερεύνησε το <b>"φαινόμενο Σώρρα"</b> από την Αμερική μέχρι την Πάτρα και την υπόλοιπη χώρα, περιέγραψε τον ιδρυτή της <b>"Ελλήνων Συνέλευσις"</b>, ως έναν άνθρωπο που "πάντα χρωστούσε", "ιδιοκτήτη κατά καιρούς επιχειρήσεων χωρίς σημαντική αξία" που όμως εμπνεύστηκε "ένα τραπεζικό κόλπο που σκόπευε να το πετύχει μέσα από διάφορες θεωρίες συνωμοσίας"</p>
      <p>Ο μάρτυρας κατέθεσε ότι η έρευνά του ξεκίνησε το 2011 στην Αμερική, οπότε ο κατηγορούμενος πλέον για εγκληματική οργάνωση Αρτέμης Σώρρας εμφανίστηκε με έναν ακόμη ,συγκατηγορούμενο του σήμερα, υποστηρίζοντας ότι διέθεταν <b>χρεόγραφα του αμερικανικού Δημοσίου ύψους 600 εκατομμυρίων δολαρίων</b>, ποσό που έλεγαν πως προήλθε από την πώλησης "μίας αρχαίας ελληνικής τεχνολογίας διαστημικών καυσίμων στην αμερικανική κυβέρνηση Ομπάμα" . Στην πραγματικότητα όπως τόνισε ο μάρτυρας τα επίμαχα χρεόγραφα, μη αποδεκτά από τις ΗΠΑ ,"δεν αξίζουν ούτε όσο το χαρτί που είναι τυπωμένα".</p>
      <p>Κατά τον κ. Ρήνο , ο οποίος μίλησε εκτενώς και την εγχώρια δράση του κ. Σώρρα και της οργάνωσης, η όλη στόχευση των κατηγορουμένων αφορά την προσπάθεια τους να αποκομίσουν χρηματικά οφέλη αλλά και πολιτικά : "απώτερος σκοπός ήταν η <b>εξουσία</b>. Κάποια στιγμή θα ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα <b>τραπεζικό κόλπο</b>. Βρήκαν εύφορο έδαφος σε χιλιάδες κόσμο. Το ουσιαστικό αποτέλεσμα ήρθε με τον πολιτικό φορέα. <b>10.000 άτομα</b>. Κάποιοι αν και μπορούσαν να πληρώσουν δεν το έκαναν και έχασαν τις περιουσίες τους τελικά. Άλλοι που φώναζαν ότι ήταν λάθος, βαφτίστηκαν προδότες από το Σώρρα και εκδιώχθηκαν".</p>
      <p>Ο μάρτυρας αναφέρθηκε επίσης εκτενώς στην υπόθεση των <b>εξωδίκων</b> που παρείχε ο φορέας σε οφειλέτες με το οποίο ενημέρωναν τις δημόσιες αρχές πως την εξόφληση χρεών τους ουσιαστικά θα την διευθετήσει η οργάνωση με τα περίφημα <b>600 δις</b> που διέθετε. "Τα γραφεία της Ελλήνων Συνέλευσις, που κάθε ένα ήταν μία <b>ξεχωριστή ΜΚΟ</b>, πλήρωναν <b>1000 ευρώ</b> για να λάβουν <b>100 εξώδικα</b>. Δηλαδή <b>10 ευρώ</b> το ένα. Αυτά στην συνέχεια τα πουλούσαν στον κόσμο, περίπου 30 ευρώ το καθένα. Έχω ακούσει και περίπτωση που κάποιος έδωσε 200 ευρώ για το εξώδικο...".</p>
      <p>Μοιραίο λάθος του ιδρυτή του κινήματος, ήταν η αποστολή εγγράφου στο <b>Ταμείο Χρηματοπιστωτικής Σταθερότητας</b>, με κοινοποίηση στον πρωθυπουργό, προκειμένου να αγοράσει την Εθνική και άλλες τρεις τράπεζες. "Η κίνηση αυτή είχε σαν αποτέλεσμα να ασχοληθεί με το θέμα η Τράπεζα της Ελλάδος, η οποία και είπε ότι όλα είναι ψευδή", σχολίασε ο μάρτυρας.</p>
      <p>Σύμφωνα με τον κ. Ρήνο με την δραστηριότητα της οργάνωσης και την αποδοχή που είχε σε αρκετούς οφειλέτες δημιουργήθηκαν τελικά τεράστια προβλήματα "καταστράφηκαν οικογένειες. Κάποιοι θεωρούσαν ότι ο Σώρρας ήταν ο <b>γιος του Απόλλωνα</b> που ερχόταν να τους σώσει. Υπήρχε επηρεασμός".</p>
    </article>
  </body>
</html>