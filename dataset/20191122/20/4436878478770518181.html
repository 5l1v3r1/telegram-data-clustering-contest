<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191555/proteccio/civil/activa/alerta/pla/ventcat/previsions/ventades/cap/setmana"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-22T20:25:00+00:00"/>
    <meta property="og:title" content="Protecció Civil activa l'alerta del pla Ventcat per les previsions de ventades el cap de setmana"/>
    <meta property="og:description" content="Es preveu vent fort de sud aquesta matinada al front marítim"/>
  </head>
  <body>
    <article>
      <h1>Protecció Civil activa l'alerta del pla Ventcat per les previsions de ventades el cap de setmana</h1>
      <h2>Es preveu vent fort de sud aquesta matinada al front marítim</h2>
      <address>
        <time datetime="2019-11-22T20:25:00+00:00">22 Nov 2019, 20:25</time>
      </address>
      <p>Protecció Civil ha activat aquest divendres l'alerta del pla Ventcat per les prediccions del Servei Meteorològic de Catalunya (SMC) que indiquen fort vent a partir d'aquesta nit i matinada i sobretot demà dissabte. D'acord amb aquestes previsions, hi pot haver cops de vent fort a partir d'aquest divendres al vespre i fins demà dissabte al matí a la façana marítima.<br/><br/>A partir de demà al migdia i fins diumenge el vent fort serà de nord-oest i afectarà les comarques del litoral i prelitoral de la meitat sud Barcelona, inclòs el Barcelonès, del sud de Lleida, les comarques de Tarragona i les de les Terres de l'Ebre. Atès que la major afectació es preveu dissabte, es demana prudència en els desplaçaments i en les activitats a l'aire lliure.   Des del cos d'emergències es demana tenir precaució especial amb el risc de caiguda de branques, arbres o altres elements estructurals. Cal evitar zones arbrades, incloses les d'àmbit urbà, mentre bufi el vent fort a les zones afectades. També es recomana retirar de façanes i balcons els elements que puguin quedar inestables i caure pel vent.<br/><br/>L'episodi de vent anirà acompanyat de fort onatge a tota la façana litoral. Per aquest motiu Protecció Civil indica que és especialment important evitar els accessos al front marítim i respectar els tancaments que se'n facin.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>