<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/in-motion/news/article/1417492/o-apologismos-toy-fetel-meta-apo-100-gkran-pri-me-ti-ferrari"/>
    <meta property="og:site_name" content="inMotion by gazzetta.gr"/>
    <meta property="article:published_time" content="2019-11-22T20:00:00+00:00"/>
    <meta property="og:title" content="O απολογισμός του Φέτελ μετά από 100 Γκραν Πρι με τη Ferrari"/>
    <meta property="og:description" content="O Σεμπάστιαν Φέτελ συμπλήρωσε 100 αγώνες με τα χρώματα της Scuderia. Τι πέτυχε μέχρι τώρα και ποια είναι η εικόνα του σε σύγκριση με άλλους ιστορικούς οδηγούς της ιταλικής ομάδας;"/>
  </head>
  <body>
    <article>
      <h1>O απολογισμός του Φέτελ μετά από 100 Γκραν Πρι με τη Ferrari</h1>
      <h2>O Σεμπάστιαν Φέτελ συμπλήρωσε 100 αγώνες με τα χρώματα της Scuderia. Τι πέτυχε μέχρι τώρα και ποια είναι η εικόνα του σε σύγκριση με άλλους ιστορικούς οδηγούς της ιταλικής ομάδας;</h2>
      <address><time datetime="2019-11-22T20:00:00+00:00">22 Nov 2019, 20:00</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Όλοι οι οδηγοί της Formula 1 έχουν ονειρευτεί να οδηγήσουν κάποια στιγμή μία Ferrari. Συνολικά έχουν καταφέρει να οδηγήσουν ένα κόκκινο μονοθέσιο στο παγκόσμιο πρωτάθλημα της F1 95 πιλότοι, ορισμένοι όμως ως μέλη ιδιωτικών ομάδων και όχι του εργοστασιακού team. Από όλους αυτούς μόνον 14 ξεπέρασαν τα 50 Γκραν Πρι με τα χρώματα της Scuderia, ενώ ο Σεμπάστιαν Φέτελ μπήκε στη Βραζιλία στο πολύ κλειστό club των τεσσάρων πλέον οδηγών με 100 αγώνες για τη Ferrari!</p>
      <p>Ποιος είναι όμως ο απολογισμός του Γερμανού; Αν δούμε τα στατιστικά στοιχεία ο Φέτελ ανήκει –ανάλογα με τους επιμέρους τομείς- στους τρεις έως πέντε καλύτερους οδηγούς στην ιστορία της Ferrari στη Formula 1. Στις νίκες ο Σεμπ έχει στο ενεργητικό του 14 και τον περνούν μόνον ο Σουμάχερ με 72 και ο Νίκι Λάουντα με 15. Ο Φέτελ έχει ανέβει μέχρι σήμερα 55 φορές στο βάθρο φορώντας την αγωνιστική φόρμα της Scuderia και βρίσκεται πίσω από τους Σουμάχερ (116) και Ρούμπενς Μπαρικέλο (55) ενώ με τις 12 Pole positions του υπολείπεται των Σουμάχερ (58), Λάουντα (23), Φελίπε Μάσα (15) και Αλμπέρτο Ασκάρι (13).</p>
      <p>Ωστόσο τα συγκεκριμένα στατιστικά ξεγελούν λίγο. Πιο σωστό είναι να συγκρίνουμε τα επιτεύγματα του Φέτελ με εκείνα των άλλων οδηγών της Scuderia, μόλις είχαν συμπληρώσει και εκείνοι 100 Γκραν Πρι με την κόκκινη ομάδα. Ο Σουμάχερ είχε πετύχει με τη συμπλήρωση 100 αγώνων με τη Ferrari το 2001 στο Ευρωπαϊκό Γκραν Πρι 30 νίκες και είχε ανέβει 53 φορές στο βάθρο. Ο Μάσα έσπασε το 2011 στη Βραζιλία το φράγμα των 100 αγώνων και μέχρι τότε είχε σημειώσει 11 νίκες και 33 βάθρα για λογαριασμό της Ferrari. Ο Κίμι Ράικονεν συμπλήρωσε 100 Γκραν Πρι με τη Scuderia το 2016 στο Σίλβερστον, οπότε είχε στο ενεργητικό του 9 νίκες και 33 πλασαρίσματα στο βάθρο. Όπως προαναφέραμε ο Φέτελ έχει μέχρι τώρα 14 νίκες και 54 βάθρα.</p>
      <p>Αν συγκρίνουμε λοιπόν τις επιδόσεις των οδηγών της Scuderia μετά από 100 αγώνες ξεπερνά μόνον ο Μίκαελ Σουμάχερ τον Φέτελ.</p>
      <p>Στη συνείδηση πάντως των φίλων της Ferrari δεν θεωρείται ο Γερμανός καθόλου επιτυχημένος αφού βρίσκεται για πέμπτη χρονιά στην ιταλική ομάδα και δεν έχει καταφέρει τον στόχο της κατάκτησης ενός παγκόσμιου πρωταθλήματος της Formula 1. Ενδιαφέρον έχει ωστόσο ο απολογισμός του Σεμπάστιαν Φέτελ στη Red Bull. Ο 32χρονος οδηγός έχει τρέξει σε 113 αγώνες με την αυστριακή ομάδα και στο εκατοστό του Γκραν Πρι με αυτήν είχε ανακηρυχθεί ήδη τέσσερις φορές Παγκόσμιος Πρωταθλητής της Formula 1!</p>
    </article>
  </body>
</html>