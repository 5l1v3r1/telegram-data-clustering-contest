<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/ps-w-wisle-michal-dolezal-po-kwalifikacjach/6v3mf3t"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T20:14:24+00:00"/>
    <meta property="og:title" content="Doležal: Chłopakom brakowało trochę luzu"/>
    <meta property="og:description" content="Nie ma co panikować. Nie zauważyłem poważnych błędów technicznych, które wymagałyby korekty. Wybór Kuby Wolnego jako czwartego do drużynówki był naturalny – mówi trener polskich skoczków, Michal Doležal po kwalifikacjach przed Pucharem Świata w Wiśle."/>
  </head>
  <body>
    <article>
      <h1>Doležal: Chłopakom brakowało trochę luzu</h1>
      <address><time datetime="2019-11-22T20:14:24+00:00">22 Nov 2019, 20:14</time> by <a rel="author">Kamil Wolnicki, Michał Chmielewski</a></address>
      <p>
        <b>
          <b>Nie ma co panikować. Nie zauważyłem poważnych błędów technicznych, które wymagałyby korekty. Wybór Kuby Wolnego jako czwartego do drużynówki był naturalny – mówi trener polskich skoczków, Michal Doležal po kwalifikacjach przed Pucharem Świata w Wiśle.</b>
        </b>
      </p>
      <p>
        <a href="https://plebiscyt.przegladsportowy.pl/">Kamil Stoch czy Dawid Kubacki? Głosuj na swojego faworyta w 85. Plebiscycie „Przeglądu Sportowego” &gt;&gt;</a>
      </p>
      <p>
        <b>Michał Chmielewski, Kamil Wolnicki: Pierwsze koty za płoty. Jest trener zadowolony z tego, co pokazali zawodnicy w kwalifikacjach?</b>
      </p>
      <p><b>Michal Dolezal</b>: Nie chcę oceniać całości jednoznacznie, ale sądzę, że po tym, co widziałem w ostatnich treningach, uważam, że chłopaków stać na więcej. Najbardziej w ich postawie brakowało mi luzu.</p>
      <p>
        <b>Stres?</b>
      </p>
      <p>Nie wiem, być może. Na pewno przed zawodami w sobotę i niedzielę będziemy jeszcze dużo rozmawiać na ten temat, będzie czas, żeby wyciągnąć odpowiednie wnioski. Nawet w treningach skoczkowie sprawiali wrażenie bardziej spokojnych.</p>
      <p>
        <b>Jest trener trochę wkurzony?</b>
      </p>
      <p>Może trochę, ale na pewno trzeba po prostu to przeanalizować. Nie ma co panikować, bo nie zauważyłem jakichś poważnych błędów technicznych, które wymagałyby szybkiej korekty. Po prostu na progu widać było u nich lekkie przyblokowanie. Noga nie pracowała przy odbiciu do samego końca.</p>
      <related>
        <a href="http://onet.tv/s/przegladsportowy/85-plebiscyt-ps-dawid-kubacki/rxfzky"/>
      </related>
      <p>
        <b>Skoczkowie tłumaczyli, że w pierwszych skokach na śniegu przenosili swoją uwagę z poprawnego wykonania skoku pod względem technicznym na sam etap lądowania.</b>
      </p>
      <p>Zeskok był trudny, każdy wiedział, że taki będzie i na naszym spotkaniu w piątek przed skakaniem ostrzegaliśmy zawodników, prosząc ich, by na siebie szczególnie pierwszego dnia bardziej uważali. Ale to są też doświadczeni sportowcy, nie mieli z tym problemu. Przygotowanie skoczni nie było łatwe, ale musimy też brać pod uwagę, że było w ostatnich dniach ciepło. Do tego na zeskok podczas przygotowań padał deszcz, to wszystko nie ułatwiało pracy organizatorom. Jak na te warunki wykonali dobrą pracę. Myślę, że delegat techniczny po piątku powiedział dokładnie, co należy poprawić i w kolejnych dniach sytuacja będzie już się poprawiać. Ale to, że jest ciepło i śnieg nie jest taki twardy, ma też plusy. Nie ma tak wielu nierówności jak rok czy dwa lata temu.</p>
      <p>
        <b>W drużynówce skacze trzech liderów i Jakub Wolny. Pozycja czwartego, właśnie Kuby, była oczywista w kadrze, czy trener się zastanawiał nad wyborem?</b>
      </p>
      <p>Nie, jego wybór był naturalny. W trzech skokach, jakie oddał pierwszego dnia, prezentował się stabilnie i przyzwoicie.</p>
      <p>
        <b>Kto zaskoczył po pierwszym dniu z rywali? Peter Prevc, Robert Johansson i Stefan Kraft – oni przychodzą na myśl.</b>
      </p>
      <p>To zawodnicy, którzy wiele razy pokazywali już, że potrafią skakać. Są doświadczeni, zresztą tak samo jak Karl Geiger i paru innych Niemców czy Szwajcar Killian Peier. Nie widzę w wynikach kwalifikacji żadnych dużych zaskoczeń.</p>
      <p>
        <b>Trenerze, w sobotę walka o podium?</b>
      </p>
      <p>W piątek nie robiliśmy już analiz wideo ze skoczkami, niech sobie spokojnie wszystko poukładają w głowach. Oczywiście, stać nas na to, ale zawodnicy powinni skakać tak dobrze jak w treningach. Wtedy powinno być dobrze.</p>
    </article>
  </body>
</html>