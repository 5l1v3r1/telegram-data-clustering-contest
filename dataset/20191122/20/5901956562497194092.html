<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/raj-na-zemlji-hise-kupljene-za-en-evro-ozivele-249495"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T20:26:00+00:00"/>
    <meta property="og:title" content="Raj pri naših sosedih: hiše, kupljene za en evro, oživele"/>
    <meta property="og:description" content="Še pomnite italijanske ponudbe za nepremičnine po en evro? Kot smo pisali, so župani nekaterih mest, vsem ljudem sveta ponudili ugoden nakup hišk, a pod pogojem, da jih bodo prenovili in tam tudi ..."/>
  </head>
  <body>
    <article>
      <h1>Raj pri naših sosedih: hiše, kupljene za en evro, oživele</h1>
      <h2>Velika promocijska akcija nekaterih italijanskih mest, ko so zaradi oživitev vasic ponujali hišice po en evro, je obrodila sadove.</h2>
      <address><time datetime="2019-11-22T20:26:00+00:00">22 Nov 2019, 20:26</time> by <a rel="author">Ma. M.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/15/1656350.jpg"/>
          <figcaption>Sambuca. FOTO: Visitsicily</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1656364.jpg"/>
          <figcaption>Mussomeli. FOTO: Visit Sicily</figcaption>
        </figure>
      </slideshow>
      <p>Še pomnite italijanske ponudbe za nepremičnine po en evro? Kot smo pisali, <a href="https://www.slovenskenovice.si/novice/svet/vsi-zelijo-hiso-v-italiji-151060">so župani nekaterih mest, vsem ljudem sveta ponudili ugoden nakup hišk, a pod pogojem, da jih bodo prenovili </a>in tam tudi dejansko vsaj nekaj časa na leto prebivali.<br/><br/>Televizijska hiša <i>CNN </i>je našla kar nekaj kupcev tovrstnih italijanskih hiš. <b>Morgane Guihot</b> (27) iz francoskega Nantesa je ena prvih, ki je kupila hišo v prekrasnem sicilijanskem mestu Mussomeli. Z možem nista oklevala pri nakupu ne pri obnovi. Hišico bosta uporabljala za počitnice, kasneje pa tam preživljala upokojitev. Obnovila sta hišo veliko 50 kvadratov. »Ostala nama je samo kopalnica. Ker sva oba bolj umetniška tipa, sva večina stvari naredila sama. Prekrasno je, najina hiša je ponovno zaživela, največji adut pa je njena panoramska terasa,« je dejala. Povedala je še, da so ju prepričale tudi normalne cene v vasici ter lepota kraja in gostoljubnost meščanov. »Lahko živite lagodno. Enostavno krasno je. Kar je najpomembnejše, pri nakupu ni bilo nobenih zapletov, tudi administrativne zadeve smo hitro uredili.«<br/><br/>Povpraševanje za nakup je bilo veliko, zato so župani mest videli priložnost za dobiček. Nekatere hiše se zato niso prodale po evro, marveč za nekaj tisoč evrov. Belgijski poslovnež <b>Patrick Jenssen</b> je izbral veliko hišo, zdaj pa jo je že skoraj povsem obnovil. »Iskren bom, nismo je kupili za en evro. Pokazali so nam približno 25 zgradb, nazadnje pa smo se odločili za trisobno hišo po ceni 10.000 evrov, še več smo vložili v obnovo. Imam pet otrok, ti bodo čez 20 let imeli krasno mesto za počitnice.« Dejal je, da ima z nakupom dolgoročni načrt in še, da je »Sicilija za vogalom«, saj je iz Bruslja v dveh urah v Catanii.</p>
      <figure>
        <img src="https://www.slovenskenovice.si/images/slike/2019/11/15/1656364.jpg"/>
        <figcaption>Mussomeli. FOTO: Visit Sicily</figcaption>
      </figure>
      <p>Finančna svetovalka s sedežem v Chicagu <b>Meredith Tabbone</b> je bila med 16 kupci, ki so si zagotovili nepremičnino v Sambuci na Siciliji. Za investicijo se je odločila, ker njeni predniki izvirajo od tam. Hiše je župan zaradi velikega povpraševanja prodajal tudi za 25.000 evrov, ne po evro, kot je sprva obljubljal. »Ko so mi prijatelji poslali članek, sem dojela, da je Sambuca mesto, od koder izvira moja družina. Moj pradedek je potem emigriral v ZDA. Vedno sem si želela obiskati Sicilijo, a doslej še ni bilo priložnosti.« Za vsako izmed dveh hiš je ponudila 5555 evrov, dobila pa je tisto na ulici 5. »Pet je moja številka, zato sem jo izbrala ter ponudila takšen znesek.«<br/><br/>Večino birokracije je Meredith uredila prek spleta, čeprav hiše sploh ni videla. Ko je prvič prišla tja, je bila malo presenečena: »Hiša nima ne vode ne elektrike. Bilo je majhno presenečenje.« Meni pa, da je hiša kot prazno platno, ki ga bo lahko oživila. Za večino so bili nakupi sanjski, svoje nove hiše pa so uredili v pravi raj na zemlji. </p>
    </article>
  </body>
</html>