<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598675/i-olomeleia-voulis-psifise-sympliromatiko-proipologismo-ypsous-374-xiliadon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T20:06:00+00:00"/>
    <meta property="og:title" content="Η Ολομέλεια Βουλής ψήφισε συμπληρωματικό προϋπολογισμό ύψους €374 χιλιάδων"/>
    <meta property="og:description" content="  Συμπληρωματικό προϋπολογισμό ύψους €374.215.104 ψήφισε κατά πλειοψηφία η Ολομέλεια της Βουλής των Αντιπροσώπων.     Ο προϋπολογισμός..."/>
  </head>
  <body>
    <article>
      <h1>Η Ολομέλεια Βουλής ψήφισε συμπληρωματικό προϋπολογισμό ύψους €374 χιλιάδων</h1>
      <address><time datetime="2019-11-22T20:06:00+00:00">22 Nov 2019, 20:06</time> by <a rel="author">SigmaLive</a></address>
      <p> <br/>Συμπληρωματικό προϋπολογισμό ύψους €374.215.104 ψήφισε κατά πλειοψηφία η Ολομέλεια της Βουλής των Αντιπροσώπων.<br/> <br/> <br/>Ο προϋπολογισμός υπερψηφίστηκε με 38 ψήφους υπέρ και 4 κατά.<br/> <br/>Σε παρέμβασή του, ο Πρόεδρος της ΕΔΕΚ Μαρίνος Σιζόπουλος εξέφρασε την πρόθεση της παράταξής του για καταψήφιση του προϋπολογισμού με εξαίρεση τα κονδύλια που έχουν σχέση με την άμυνα, την Επίτροπο Προστασίας Δικαιωμάτων του Παιδιού  και την αποζημίωση των αγροτών από τις θεομηνίες.<br/> <br/>Ο Κοινοβουλευτικός Εκπρόσωπος του ΑΚΕΛ, Γιώργος Λουκαΐδης, ανέφερε ότι το κόμμα του θα υπερψηφίσει τον προϋπολογισμό, σημειώνοντας ωστόσο ότι η σημερινή τοποθέτηση «καθόλου δεν αλλοιώνει την γενικότερη διαφωνία μας επί του κρατικού προϋπολογισμού». Δεν υπάρχει καμιά αντίφαση κατά την άποψη μας, είπε. Εδώ, εξήγησε, υπάρχουν επιμέρους κονδύλια που πάνε για καλό σκοπό. Την διαφωνία μας την εκφράζουμε επί της φιλοσοφίας στην συζήτηση του κρατικού προϋπολογισμού, πρόσθεσε.<br/> <br/>Σε δική του παρέμβαση ο βουλευτής ΑΚΕΛ Στέφανος Στεφάνου είπε ότι αν ήταν δυνατόν θα είχε «σταυρωθεί» το κονδύλι ύψους €10 εκατ. για την διαγραφή του κόστους νερού από το Δήμο Αραδίππου που έχει προκαλέσει αντιδράσεις από άλλους δήμους, καθώς και το κονδύλι €500.000 για τον CIPA για προσέλκυση επενδύσεων.<br/> <br/>Ο Πρόεδρος της Επιτροπής Οικονομικών και βουλευτής ΔΗΚΟ Άγγελος Βότσης διευκρίνισε ότι τα €203 εκατ. αφορούν ενδοκυβερνητικές συναλλαγές. Στην ουσία, είπε πρόκειται για €170 εκατ ποσό που δεν επηρεάζει το δημοσιονομικό πλεόνασμα 3,8% του ΑΕΠ, που είναι σημαντικό για εμάς.<br/> <br/>Έγινε ενδελεχής συζήτηση στην Επιτροπή και ζητήθηκαν και γραπτές τοποθετήσεις, ανέφερε, προσθέτοντας ότι η αδυναμία ενός συμπληρωματικού προϋπολογισμού που κατατίθεται τον Νοέμβριο είναι ότι δεν μπορείς να «σταυρώσεις» κονδύλια.<br/> <br/>Ο Πρόεδρος του Κινήματος Οικολόγων, Γιώργος Περδίκης, ανέφερε ότι ούτε ο ίδιος δεν ικανοποιήθηκε με τις εξηγήσεις που δόθηκαν για το CIPA και για το ζήτημα του Δήμου Αραδίππου.  Ωστόσο, ανέφερε ότι θα υπερψηφίσει τον προϋπολογισμό «αφού μόνο προβλήματα μπορεί να δημιουργήσει η καταψήφισή του».<br/> <br/>Ο βουλευτής ΔΗΣΥ, Ονούφριος Κουλλά, ανέφερε ότι ασφαλώς και εμείς θα ψηφίσουμε τον προϋπολογισμό, προσθέτοντας ότι πράγματι πρόκειται μόνο περί €170 εκατ, που είναι πολύ μικρό ποσοστό σε σχέση με το μέγεθος του προϋπολογισμού.<br/> <br/>Την πρόθεσή του κόμματος του να καταψηφίσει τον προϋπολογισμό εκτός από τις αποζημιώσεις προς γεωργούς και κτηνοτρόφους και τα κονδύλια που αφορούν την υγεία και την άμυνα εξέφρασε ο Πρόεδρος του ΕΛΑΜ, Χρίστος Χρίστου.<br/> <br/>Ο βουλευτής του Κινήματος Αλληλεγγύη, Μιχάλης Γιωργάλλας, ανέφερε ότι ο δεύτερος συμπληρωματικός προϋπολογισμός του κράτους έχει την σημασία του και ως προς τις δαπάνες που δεν έχουν υλοποιηθεί και τις δαπάνες που θα υλοποιηθούν στην συνέχεια. Πάντα, πρόσθεσε, επισημαίνουμε ότι οι δαπάνες που δεν έχουν υλοποιηθεί είναι κυρίως έργα κατασκευαστικά τα οποία δεν μπορούν να υλοποιηθούν μέσα από διαδικασίες προβληματικές, οι οποίες θα πρέπει να βελτιωθούν.<br/> <br/>KYΠΕ</p>
    </article>
  </body>
</html>