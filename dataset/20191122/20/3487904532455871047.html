<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/michai-imaste-paok-ke-prepi-na-kiriarchisoume"/>
    <meta property="og:site_name" content="Metrosport.gr"/>
    <meta property="article:published_time" content="2019-11-22T20:23:00+00:00"/>
    <meta property="og:title" content="Μιχάι: «Αυτό είναι το τεράστιο κέρδος που έχω από τον ΠΑΟΚ»"/>
    <meta property="og:description" content="O νεαρός κεντρικός αμυντικός στάθηκε στα οφέλη της παρουσίας του στην Εθνική Ομάδα της Αλβανίας στην προκριματική φάση του Euro"/>
  </head>
  <body>
    <article>
      <h1>Μιχάι: «Αυτό είναι το τεράστιο κέρδος που έχω από τον ΠΑΟΚ»</h1>
      <h2>O νεαρός κεντρικός αμυντικός στάθηκε στα οφέλη της παρουσίας του στην Εθνική Ομάδα της Αλβανίας στην προκριματική φάση του Euro</h2>
      <address><time datetime="2019-11-22T20:23:00+00:00">22 Nov 2019, 20:23</time> by <a rel="author">Metrosport.gr Team</a></address>
      <p>Ο Ενέα Μιχάι μπορεί να μην έχει μετρήσει λεπτό συμμετοχής με την ασπρόμαυρη φανέλα σε επίσημα παιχνίδια αλλά το κίνητρο δεν απουσιάζει και είναι ισχυρό.</p>
      <p>«Να μαθαίνω πράγματα δίπλα στους σπουδαίους παίκτες που έχει η ομάδα, να βελτιώνομαι και να είμαι έτοιμος να ανταποκριθώ όταν μου δοθεί η ευκαιρία» δήλωσε στο PAOK TV.</p>
      <p>O νεαρός κεντρικός αμυντικός στάθηκε στα οφέλη της παρουσίας του στην Εθνική Ομάδα της Αλβανίας στην προκριματική φάση του Euro: «Δεν καταφέραμε να περάσουμε αλλά πάντα όταν προετοιμάζεσαι για παιχνίδια υψηλού επιπέδου μπορείς να κερδίσεις πράγματα. Αυτό έκανα και εγώ, προσπαθούσα στις προπονήσεις να είμαι έτοιμος. Είχαμε δύσκολους αντιπάλους στον όμιλο μας, δεν τα καταφέραμε αλλά πιστεύω ότι σύντομα θα είμαστε σε θέση να διεκδικήσουμε την παρουσία μας σε μια μεγάλη διοργάνωση».</p>
      <p>Ο ίδιος εξήγησε πώς διαχειρίζεται όλο αυτό το διάστημα που δεν έχει καταφέρει να πάρει χρόνο συμμετοχής με τον ΠΑΟΚ: «Η αλήθεια είναι πως κάθε παίκτης θέλει να αγωνίζεται. Αλλά εγώ προσπαθώ να εκμεταλλευτώ την κάθε προπόνηση για να γίνομαι καλύτερος. Στην ίδια θέση υπάρχει ο Βαρέλα, ο Κρέσπο, ο Ινγκασον, παίκτες με τεράστια εμπειρία και είναι κέρδος να δουλεύω μαζί τους και να μαθαίνω από αυτούς γιατί έχουν τη διάθεση να με βοηθήσουν. Περιμένω την ευκαιρία μου και τώρα κίνητρο για μένα είναι να τα δίνω σε κάθε προπόνηση και στο τέλος της να είμαι στη φωτογραφία με τους νικητές. Η πίεση κάνει καλό στην ομάδα και ειδικά σε εμάς τους νέους παίκτες γιατί μαθαίνουμε τη νοοτροπία του πρωταθλητή από τους εμπειρότερους».</p>
      <p>Ο Ενέα αναφέρθηκε και στο ματς με τη Λάρισα: «Είμαστε ο ΠΑΟΚ και πρέπει να μπούμε δυνατά, να σκοράρουμε νωρίς και να "καθαρίσουμε" το ματς. Απέναντι μας έχουμε μια ομάδα με ποιότητα, καλούς παίκτες που μπορούν να κάνουν τη ζημιά. Αλλά είμαστε ο ΠΑΟΚ και πρέπει να κυριαρχήσουμε».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/proponisi-me-ikogeniako-diplo-ston-paok-ke-gkolara-vieiriniavd"/>
        <a href="http://www.metrosport.gr/article/apostolidis-gia-ipothesi-gkarsia-epiveveononte-ta-legomena-kokkali"/>
        <a href="http://www.metrosport.gr/article/ekane-thavmata-vieirinia-prepi-na-epistrepsi-prigiovits"/>
        <a href="http://www.metrosport.gr/article/axizi-metagrafi-stin-evropi-giannoulis-politelia-vieirinia"/>
        <a href="http://www.metrosport.gr/article/parelave-to-vravio-tou-gia-to-best-goal-misits-video"/>
        <a href="http://www.metrosport.gr/article/epithetiki-anaptixi-ke-diterma-ston-paok"/>
      </related>
    </article>
  </body>
</html>