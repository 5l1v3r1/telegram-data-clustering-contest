<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/maltempo-allerta-meteo-su-genova-attese-piogge-fortissime-chiuse-scuole-e-parchi/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T20:08:27+00:00"/>
    <meta property="og:title" content="Maltempo, allerta meteo su Genova: attese piogge fortissime, chiuse scuole e parchi"/>
    <meta property="og:description" content="Allerta meteo rossa per il maltempo a Genova nelle prossime 24-36 ore: sono attesi fino a 300 millimetri di pioggia, con mareggiate e onde alte fino a sei metri e venti di scirocco fino a 100 chilometri orari. Sarà 'un evento di particolare intensità, un fenomeno che ci preoccupa', spiega il presidente della Regione Liguria, Giovanni Toti."/>
  </head>
  <body>
    <article>
      <h1>Maltempo, allerta meteo su Genova: attese piogge fortissime, chiuse scuole e parchi</h1>
      <h2>Allerta meteo rossa per il maltempo a Genova nelle prossime 24-36 ore: sono attesi fino a 300 millimetri di pioggia, con mareggiate e onde alte fino a sei metri e venti di scirocco fino a 100 chilometri orari. Sarà “un evento di particolare intensità, un fenomeno che ci preoccupa”, spiega il presidente della Regione Liguria, Giovanni Toti.</h2>
      <address><time datetime="2019-11-22T20:08:27+00:00">22 Nov 2019, 20:08</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Allerta meteo rossa, a partire da questa notte, su <b>Genova</b> e gran parte della Liguria per il <b>maltempo</b>. Si attendono fino a 300 millimetri di pioggia, ma non ci sarà solo questo: si attendono anche mareggiate con onde alte fino a sei metri e venti di scirocco fino a 100 chilometri orari. Il <a href="https://www.fanpage.it/attualita/allerta-meteo-rossa-per-temporali-e-nubifragi-lelenco-delle-regioni-a-rischio/">maltempo atteso sulla Liguria</a> porterà “<i>un evento di particolare importanza e intensità</i>”, come spiega il presidente della Regione Liguria, Giovanni Toti. Che parla di 24-36 ore di piogge ininterrotte. Un “<i>fenomeno che ci preoccupa e che non va preso sottogamba</i>”. Toti spiega che sarà “<i>interessato tutto il ponente, fino a Genova, dalle prime ore di domattina</i>”. La Regione è già provata dai 1400 millimetri di pioggia caduta a novembre, “<i>su una media annuale di 1700 millimetri</i>”.</p>
      <h3>Allerta rossa per il maltempo, piogge fortissime su Genova</h3>
      <p><b>La dirigente del centro meteo Arpal</b>, Francesca Giannoni, spiega che si tratta di “<i>un evento metereologico che si vede poche volte: ci attendiamo quantitativi ragguardevoli di pioggia in Liguria, un ‘materasso d'acqua' alto 10 centimetri sul centro-ponente della Regione non uniformemente distribuiti</i>”. La situazione a Genova è già complicata a causa di frane, smottamenti, strade chiuse e anche famiglie evacuate. Domani nel capoluogo ligure sarà tutto chiuso, a partire dalle scuole. Ma anche musei, cimiteri, parchi, giardini. Una città off limits.</p>
      <h3>Allerta meteo Genova, città ‘chiusa' per il maltempo</h3>
      <p><b>Le chiusure a Genova</b> riguarderanno anche strade e sottopassi, con la metropolitana a servizio ridotto. Chiusi anche gli impianti sportivi, così come i collegamenti ferroviari tra Genova e Casella. Tutto bloccato anche nei porti di Genova e Savona, con lo sciopero dei portuali che chiedono più sicurezza nei casi di allerta meteo. Il maltempo delle prossime ore riguarderà il centro-ponente della regione, ma anche – con allerta arancione – la costa da Spotorno a Camogli. A levante allerta gialla fino alla mezzanotte di domani, mentre nell’entroterra di levante l’allerta sarà arancione fino alle 15 di domani.</p>
    </article>
  </body>
</html>