<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/sports/podosfero/article/pasa-sta-8rania-tou-volou"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T20:23:00+00:00"/>
    <meta property="og:title" content="Πάσα στα θρανία του Βόλου"/>
    <meta property="og:description" content="Πάνω από 300 μαθητές και μαθήτριες από Δημοτικά Σχολεία και Γυμνάσια του Βόλου συμμετείχαν το διήμερο 21-22/11/2019 στο πρόγραμμα της Ελληνικής Ποδοσφαιρικής Ομοσπονδίας «Πάσα στα θρανία», σε συνεργασία με την Ε.Π.Σ. Θεσσαλίας."/>
  </head>
  <body>
    <article>
      <h1>Πάσα στα θρανία του Βόλου</h1>
      <address>
        <time datetime="2019-11-22T20:23:00+00:00">22 Nov 2019, 20:23</time>
      </address>
      <p>Πάνω από 300 μαθητές και μαθήτριες από Δημοτικά Σχολεία και Γυμνάσια του Βόλου συμμετείχαν το διήμερο 21-22/11/2019 στο πρόγραμμα της Ελληνικής Ποδοσφαιρικής Ομοσπονδίας «Πάσα στα θρανία», σε συνεργασία με την Ε.Π.Σ. Θεσσαλίας.</p>
      <p>Ειδικότερα, οι εκπαιδευτές Futsal της Ε.Π.Ο. Γιώργος Βασσάλος και Στέφανος Σοϊλεμές επισκέφθηκαν το 19ο και το 22ο Δημοτικό Σχολείο, ενώ οι μαθητές και μαθήτριες του 2ου και 8ου Γυμνασίου συμμετείχαν σε παιχνίδια επίδειξης στο ΕΑΚ Βόλου υπό τις οδηγίες των δύο εκπαιδευτών και την επίβλεψη των καθηγητών τους.</p>
      <p>Υπενθυμίζεται ότι το πρόγραμμα «Πάσα στα θρανία» είναι το πρώτο εγκεκριμένο σχολικό πρόγραμμα από το αρμόδιο Υπουργείο που εκπονείται από την ΕΠΟ και υλοποιείται -για τρίτη συνεχόμενη σχολική περίοδο- σε συνεργασία με το εκπαιδευτικό προσωπικό.</p>
      <p>Περιλαμβάνει επισκέψεις και ομιλίες αναφορικά με το «ευ αγωνίζεσθαι» από διακεκριμένους ποδοσφαιριστές, προπονητές και εκπαιδευτές σε δεκάδες σχολεία, κυρίως από την περιφέρεια, συμπεριλαμβανομένων ειδικών, μειονοτικών και διαπολιτισμικών μονάδων.</p>
      <p>Στο πλαίσιο του προγράμματος, η Ομοσπονδία προχώρησε στην έκδοση ενός πρωτότυπου σχολικού εγχειριδίου, το οποίο περιέχει προσωπικές συμβουλές πρώην και νυν διεθνών παικτών, θέματα διατροφής, άσκησης, ψυχολογίας, εκτεταμένες αναφορές στις ειδικές μορφές ποδοσφαίρου (Άμμου, Σάλας), στο γυναικείο ποδόσφαιρο, καθώς επίσης ένα αλφαβητάρι κοινωνικών μηνυμάτων!</p>
      <p>Επιπλέον σημεία του προγράμματος είναι η φιλοξενία μαθητών στις αθλητικές εγκαταστάσεις των Εθνικών Ομάδων, η πρόσκλησή τους σε αγώνες των αντιπροσωπευτικών συγκροτημάτων, η αποστολή αθλητικού υλικού σε εκατοντάδες ολιγοθέσια και δυσπρόσιτα σχολεία της χώρας και η πρόβλεψη για μαθητικούς ποδοσφαιρικούς διαγωνισμούς.</p>
    </article>
  </body>
</html>