<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/prime-time/10273849/joanna-kulig-w-serialu-netfliksa-sa-pierwsze-zdjecia-z-planu.html"/>
    <meta property="og:site_name" content="Wprost"/>
    <meta property="article:published_time" content="2019-11-22T20:06:00+00:00"/>
    <meta property="og:title" content="Joanna Kulig w serialu Netfliksa. Są pierwsze zdjęcia z planu"/>
    <meta property="og:description" content="Do sieci trafiły pierwsze oficjalne zdjęcia z planu serialu The Eddy, którego twórcą jest Damien Chazelle znany z takich hitów jak „La La Land”. Na jednej z fotografii widzimy polską aktorkę Joannę Kulig."/>
  </head>
  <body>
    <article>
      <h1>Joanna Kulig w serialu Netfliksa. Są pierwsze zdjęcia z planu</h1>
      <address>
        <time datetime="2019-11-22T20:06:00+00:00">22 Nov 2019, 20:06</time>
      </address>
      <p>
        <b>Do sieci trafiły pierwsze oficjalne zdjęcia z planu serialu The Eddy, którego twórcą jest Damien Chazelle znany z takich hitów jak „La La Land”. Na jednej z fotografii widzimy polską aktorkę Joannę Kulig.</b>
      </p>
      <p>Netflix udostępnił zdjęcia z serialu „The Eddy”. To pierwszy serialowy projekt nagrodzonego Oscarem za reżyserię Damiena Chazelle'a, którego produkcja zakończyła się niedawno w Paryżu. „The Eddy” to serial muzyczny, którego akcja rozgrywa się we współczesnym, wielokulturowym Paryżu, a fabuła rozwija się wokół klubu, jego właścicieli, grającej w nim kapeli i chaotycznego miasta, które ich wszystkich otacza. Ośmioodcinkowy serial nagrywany we Francji to dzieło Endeavor Content. Dialogi w serialu prowadzone są w 3 językach - po francusku, angielsku i arabsku. Na zdjęciach widać pochłoniętego pracą reżysera Chazelle'a, a także odtwórców głównych ról.</p>
      <h3>Obsada serialu „The Eddy”</h3>
      <p>W serialu zobaczymy międzynarodowe gwiazdy. Andre Holland („Wysokie loty”) wcieli się w rolę Eliota, niegdyś znanego pianistę z Nowego Jorku, a obecnie współwłaściciela upadającego paryskiego klubu muzycznego, w którym chowa się przed całym światem. Joanna Kulig („Zimna wojna”) zagra Maję, wokalistkę zespołu będącą z Elliotem w burzliwym związku. Amandla Stenberg („Nienawiść którą dajesz”) będzie Julią, czyli nastoletnią córką Eliota, która nagle zjawia się w Paryżu i zmusza ojca do zmierzenia się ze swoją przeszłością. Tahar Rahim („Prorok”) wcieli się w postać Farida, współwłaściciela klubu, którego tajemnicze życie wciąż negatywnie odbija się na Elliocie i jego zespole, a Leila Bekhti („Niezatapialni”) zagra wspierającą go żonę – Amirę. Serialowy zespół w „The Eddy” tworzą profesjonalni muzycy: Randy Kerber, Ludovic Louis, Lada Obradovic, Jowee Omicil oraz Damian Nueva Cortes. Międzynarodową obsadę uzupełni również francuski raper Sopico, który zagra wokalistę zyskującego popularność zespołu.</p>
      <h3>Twórcy serialu</h3>
      <p>Wśród twórców serialu znajdują się: dwukrotnie nagrodzony Oscarem Damien Chazelle („La la land”), zwyciężczyni Złotej Kamery w Cannes Houda Benyamina („Divines”), zwycięzca Emmy Alan Poul („Opowieści z San Francisco”, „Grace i Frankie”) oraz zdobywca nagrody BAFTA, scenarzysta Jack Thorne (“Cudowny chłopak”). Sześciokrotny laureat Grammy Glen Ballard (Bad Michaela Jacksona i Jagged Little Pill Alanis Morissette) jest autorem wszystkich utworów wykonywanych przez serialowy zespół.</p>
      <p>Dostępny będzie na całym świecie wyłącznie dla użytkowników Netfliksa.</p>
      <related>
        <h4>Czytaj także:</h4>
        <a href="https://www.wprost.pl/prime-time/10272258/mocne-premiery-na-grudzien-od-hbo-avengers-endgame-hitem-zimy.html"/>
      </related>
      <related>
        <h4>Galeria:</h4>
        <a href="https://www.wprost.pl/galeria/15882/zdjecia-z-planu-the-eddy-z-joanna-kulig.html"/>
      </related>
      <footer>Źródło: <a href="https://www.netflix.com/">Netflix</a></footer>
    </article>
  </body>
</html>