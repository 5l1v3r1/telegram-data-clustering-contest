<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/corbyn-v-pripade-zvolenia-zachova-neut/431797-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T20:55:00+00:00"/>
    <meta property="og:title" content="Corbyn v prípade zvolenia zachová neutralitu ohľadne brexitu"/>
    <meta property="og:description" content="Šéf opozičných labouristov zdôraznil, že jeho úlohou ako premiéra by bolo zabezpečiť spravodlivé referendum a konať v súlade s jeho výsledkami."/>
  </head>
  <body>
    <article>
      <h1>Corbyn v prípade zvolenia zachová neutralitu ohľadne brexitu</h1>
      <h2>Šéf opozičných labouristov zdôraznil, že jeho úlohou ako premiéra by bolo zabezpečiť spravodlivé referendum a konať v súlade s jeho výsledkami.</h2>
      <address><time datetime="2019-11-22T20:55:00+00:00">22 Nov 2019, 20:55</time> by <a rel="author">TASR</a></address>
      <p>Londýn 22. novembra (TASR) - Líder britskej Labouristickej strany Jeremy Corbyn v piatok povedal, že ak bude zvolený za premiéra, uskutoční druhé referendum o brexite a zaujme v ňom "neutrálny postoj". Informovala o tom stanica Sky News.</p>
      <p><i>"Po prvé, vyrokujeme s Európskou úniou spoľahlivú dohodu o odchode,"</i> povedal Corbyn počas televíznej debaty. Túto dohodu by potom predložil občanom na schválenie v referende, spolu s možnosťou zotrvania Spojeného kráľovstva v EÚ.</p>
      <p>Šéf opozičných labouristov zdôraznil, že jeho úlohou ako premiéra by bolo zabezpečiť spravodlivé referendum a konať v súlade s jeho výsledkami. V záujme toho by pred plebiscitom zaujal v otázke brexitu neutrálny postoj.</p>
      <p>Parlamentné voľby sa v Spojenom kráľovstve uskutočnia 12. decembra. Premiér Boris Johnson presadil tieto predčasné voľby v nádeji, že získa väčšinu v parlamente a prelomí tak politickú patovú situáciu v otázke brexitu, ktorá dosiaľ v Británii panovala.</p>
      <p>Konzervatívna väčšina by podľa neho ratifikovala revidovanú dohodu o vystúpení dosiahnutú s EÚ a vyviedla krajinu z Únie v súčasne stanovenom termíne 31. januára.</p>
      <p>Labouristi tvrdia, že vyrokujú s EÚ lepšiu dohodu a následne vyhlásia nové referendum ponúkajúce britským voličom výber medzi odchodom alebo zotrvaním v EÚ.</p>
      <p>12 20 erk rsc</p>
    </article>
  </body>
</html>