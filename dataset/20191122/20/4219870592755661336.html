<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.299.html:831832-Pogledajte-kako-FSB-prepada-teroriste-U-Rusiji-spremali-puc-i-svetski-kalifat-VIDEO"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T20:20:00+00:00"/>
    <meta property="og:title" content="Pogledajte kako FSB prepada teroriste: U Rusiji spremali puč i svetski kalifat (VIDEO)"/>
    <meta property="og:description" content="U akciji FSB u više gradova Rusije uhapšeno devetoro ekstremista. Privođenja u Moskvi, Tatarstanu i Sibiru, u Tjumenskoj oblasti"/>
  </head>
  <body>
    <article>
      <h1>Pogledajte kako FSB prepada teroriste: U Rusiji spremali puč i svetski kalifat (VIDEO)</h1>
      <address><time datetime="2019-11-22T20:20:00+00:00">22 Nov 2019, 20:20</time> by <a rel="author">B. Vlahović</a></address>
      <p>
        <b>U akciji FSB u više gradova Rusije uhapšeno devetoro ekstremista. Privođenja u Moskvi, Tatarstanu i Sibiru, u Tjumenskoj oblasti</b>
      </p>
      <p>
        <b>MOSKVA</b>
      </p>
      <p>
        <b>OD STALNOG DOPISNIKA „NOVOSTI“</b>
      </p>
      <p>FEDERALNA služba bezbednosti Rusije uhapsila je u Moskvi, Tatarstanu i Tjumenskoj oblasti devetoro terorista iz organizacije Hizb ut Tahrir al Islami. Oni su vrbovali u svojim sredinama u regionima Rusije muslimane, organizovali ćelije i pripremali operaciju svrgavanja vlasti i stvaranje takozvanog svetskog kalifata, sa ciljem urušavanja institucija svetske zajednice.</p>
      <p>Među uhapšenima su i dva lidera ove organizacije.</p>
      <p>Kod privedenih su pronađena sredstva veze, kompjuteri i ekstremistička literatura i protiv njih je podignuta optužnica za terorizam.</p>
      <related>
        <a href="https://www.novosti.rs/vesti/planeta.299.html:831668-Uhapsen-terorista-On-je-vazan-clan-ID-i-organizovao-je-bombaske-napade-u-Nemackoj-i-Rusiji"/>
      </related>
      <p>Organizacija Hizb ut Tahrir el Islami, što u prevodu znači "partija islamskog oslobođenja", osnovana je u Palestini 1953. godine, a aktivna je u Siriji, Egiptu, Jordanu, Tunisu, Kuvajtu, Palestini, Turskoj, kao i u zemljama zapadne Evrope.</p>
      <p>Nešto ranije je saopšteno da je primećen porast aktivnosti odreda terorističke grupe Islamska država u Avganistanu.</p>
      <p>Ovo nije prvi put da se Rusija susreće sa organizovanim terorističkim grupama na svom tlu. Ruska policija je minulog leta, 31 jula 2019, uhapsila u Tatarstanu dvojicu terorista koji su pripremali diverziju na jednom objektu infrastrukture. I tada su muslimanski teroristi vrbovali građane u redove svoje organizacije. Kod uhapšenih terorista je bio pronađen eksploziv.</p>
      <figure>
        <iframe src="https://www.youtube.com/embed/60F8yOSg5fE" width="620" height="386" data-service="Youtube" scrolling="no"/>
      </figure>
      <p>Početkom oktobra 2019, na savetovanju kod sekretara Saveta bezbednosti RF Nikolaja Patruševa sa predstavnicima Centralnog okruga Rusije, rečeno je da su teroristi pripremali akcije u Tuli, Voronježu, Tambovu i Vladimiru. Policija je uspela da ih na vreme osujeti.</p>
      <related>
        <a href="https://www.novosti.rs/vesti/planeta.299.html:831330-Ziveli-su-paklu-zatvora-i-logora-u-Iraku-i-Siriji-neki-su-u-njima-i-rodjeni-a-sada-ce-uz-rodbinu-upoznati-normalno-detinjstvo-U-Rusiju-doputovala-deca-ciji-su-roditelji-ratovali-na-strani-Islamske-drzave-FOTO"/>
      </related>
      <p>Tada je Nikolaj Patrušev objasnio da u centralni okrug Rusije dolazi mnogo nelegalnih migranata, i to se odmah odrazilo na rast broja terorista. U tom okrugu je 2018. likvidirano 15 kanala dolaska nelegalne migracije.</p>
      <p>Veliki problem ruske policije su migranti iz bivših sovjetskih republika koji bez viza mogu da dolaze na rad u ruske regione i koje je teško držati pod kontrolom. Osim toga, posle ratovanja u Siriji jedan broj muslimanskih terorista pokušava da se vrati u zemlju. Takvih je najviše sa Kavkaza i iz Centralne Azije iz bivših sovjetskih republika.</p>
      <figure>
        <img src="http://www.novosti.rs/upload/images/2019b//11/22n/08%20(3).jpg"/>
      </figure>
      <p>
        <b>ORGANIZACIJE</b>
      </p>
      <p>U POSLEDNjIH osam meseci policija je uspela da uhvati širom Rusije čak 152 osobe za koje se opravdano sumnja da su bili povezani sa terorističkim organizacijama.</p>
      <p>
        <b>MOZAK OPERACIJA</b>
      </p>
      <p>U PETAKje turski ministar unutrašnjih poslova Sulejman Sojlu rekao je da je nedavno u Siriji uhapšeni pripadnik Islamske države mozak operacije napada u Rusiji i Nemačkoj. Reč je o Jusufu Hubi koji je rukovodio napadima ID u Rusiji 2018. godine, kao i na supermarket u Hamburgu.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.299.html:789963-Sef-FSB-Vise-od-1500-terorista-stiglo-u-Evropu"/>
        <a href="http://www.novosti.rs/vesti/sport.294.html:600107-Kokeza-na-celu-FS-Beograda"/>
        <a href="http://www.novosti.rs/vesti/naslovna/drustvo/aktuelno.290.html:538115-Dragovic-komanduje-Zandarmerijom"/>
        <a href="http://www.novosti.rs/vesti/naslovna/drustvo/aktuelno.290.html:434097-Srbija-nema-neprijatelje"/>
        <a href="http://www.novosti.rs/vesti/naslovna/reportaze/aktuelno.293.html:311943-Policajci-kojima-samo-Nole-sme-quotna-crtuquot"/>
      </related>
    </article>
  </body>
</html>