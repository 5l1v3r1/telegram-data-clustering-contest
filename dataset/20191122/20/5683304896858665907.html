<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/sabarimala-news-updates.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T20:49:00+00:00"/>
    <meta property="og:title" content="‌അയ്യപ്പഭക്തരുടെ തിരക്ക്: ശനിയും ഞായറും പടിപൂജയും ഉദയാസ്തമന പൂജയും ഇല്ല"/>
    <meta property="og:description" content="ശബരിമല ∙ മാളികപ്പുറത്തെ പുതിയ മേൽശാന്തിയായി ആലുവ പുളിയനം പാറക്കടവ് മാടവനയിൽ എം.എസ്.പരമേശ്വരൻ നമ്പൂതിരി ശനിയാഴ്ച സ്ഥാനമേൽക്കും...Sabarimala, Manorama.Sabarimala. KSRTC. Ksrtc. Sabarimala News. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>‌അയ്യപ്പഭക്തരുടെ തിരക്ക്: ശനിയും ഞായറും പടിപൂജയും ഉദയാസ്തമന പൂജയും ഇല്ല</h1>
      <address><time datetime="2019-11-22T20:49:00+00:00">22 Nov 2019, 20:49</time> by <a rel="author">മനോരമ ലേഖകൻ</a></address>
      <p>ശബരിമല ∙ മാളികപ്പുറത്തെ പുതിയ മേൽശാന്തിയായി ആലുവ പുളിയനം പാറക്കടവ് മാടവനയിൽ എം.എസ്.പരമേശ്വരൻ നമ്പൂതിരി ശനിയാഴ്ച സ്ഥാനമേൽക്കും. രാവിലെ 9നും 9.30നും മധ്യേയാണ് സ്ഥാനാരോഹണം. മാളികപ്പുറം ക്ഷേത്രത്തിനു മുൻപിൽ‌ തന്ത്രി കണ്ഠര് മഹേഷ് മോഹനരുടെ കാർമികത്വത്തിൽ കലശം പൂജിച്ച് പരമേശ്വരൻ നമ്പൂതിരിയെ അഭിഷേകം ചെയ്യും. അതിനു ശേഷം ശ്രീകോവിലിൽ കൊണ്ടുപോയി മൂലമന്ത്രം ഉപദേശിച്ചു കൊടുക്കും.</p>
      <p>തിരക്ക് പ്രമാണിച്ച് അയ്യപ്പ സന്നിധിയിൽ ശനിയും ഞായറും പടിപൂജയും ഉദയാസ്തമനപൂജയും ഇല്ല. തീർഥാടകരുടെ തിരക്ക് കൂടിയതോടെ വൈകിട്ട് ദർശനത്തിനുളള കാത്തുനിൽപ്പ് നാലു മണിക്കൂർ വരെ നീണ്ടു. ഉച്ചയ്ക്ക് നട അടച്ചശേഷം മലകയറി എത്തിയതിൽ കുറച്ചു പേർക്കു മാത്രമേ പടിപൂജ തുടങ്ങും മുൻപ് ദർശനത്തിന് അവസരം കിട്ടിയുള്ളു. അതിനാൽ 7.30ന് പടിപൂജ കഴിയും വരെ കാത്തുനിൽക്കേണ്ടിവന്നു. പതിനെട്ടാംപടി കയറാനുള്ള തീർഥാടകരുടെ വലിയ തിരക്കായിരുന്നു സന്നിധാനം വലിയ നടപ്പന്തലിൽ അനുഭവപ്പെട്ടത്. ഇനി 25നും 26നും പടിപൂജയും ഉദയാസ്തമന പൂജയും ഉണ്ട്.</p>
      <p>
        <b>വരുമാനം കുറഞ്ഞ് കെഎസ്ആർടിസി</b>
      </p>
      <p>നിലയ്ക്കലിൽ നിന്നും പമ്പയിലേക്ക് ചെറുവാഹനങ്ങൾ കടത്തിവിട്ടു തുടങ്ങിയതോടെ കെഎസ്ആർടിസിയുടെ വരുമാനം കുറഞ്ഞു. പമ്പ-നിലയ്ക്കൽ ചെയിൻ സർവീസുകളി‍ൽ 25 ബസുകൾ പിൻവലിച്ചു. ആദ്യ രണ്ടു ദിവസങ്ങളിൽ 80 ലക്ഷത്തിനടുത്ത് വരുമാനം ഉണ്ടായിരുന്നത് ഇപ്പോൾ 19 ലക്ഷമായി കുറഞ്ഞു. 136 ബസുകളാണ് ചെയിൻ സർവീസിന് ഉണ്ടായിരുന്നത്. ചെറിയ വാഹനങ്ങൾ വിട്ടു തുടങ്ങിയതോടെ തീർഥാടകരെ പമ്പയിൽ ഇറക്കിയ ശേഷം നിലയ്ക്കൽ പോയി പാർക്കു ചെയ്യും.</p>
      <p>ഡ്രൈവർമാർ ഇല്ലാതെ വരുന്നതും 15 സീറ്റിനു മുകളിൽ ഉള്ളതുമായ വാഹനങ്ങളാണ് നിലയ്ക്കൽ ഗ്രൗണ്ടിൽ പാർക്കു ചെയ്യുന്നത്. അതിനാൽ നിലയ്ക്കൽ നിന്ന് പമ്പയിലേക്ക് തീർഥാടകർ കുറവാണ്. ഇതേത്തുടർന്ന് ചെയിൻ സർവീസ് ബസുകളുടെ എണ്ണം 90 ആയി കുറച്ചു. അറ്റകുറ്റ പണിയുള്ള 25 ബസുകൾ അതാത് ഡിപ്പോകളിലേക്ക് തിരിച്ചയച്ചു. പമ്പയിൽ 30, നിലയ്ക്കലിൽ 60 ബസുകളായിട്ടാണ് പുനഃക്രമീകരിച്ചിരിക്കുന്നത്. തിരക്ക് കൂടുമ്പോൾ ദീർഘദൂര ബസുകൾ കൂടി ഒരു ട്രിപ്പ് ചെയിൻ ഓടിച്ച ശേഷം നാട്ടിലേക്ക് മടക്കി വിടാനാണ് ആലോചന.</p>
      <p>
        <b>ഹൃദ്രോഗ ചികിത്സ ഗവ.ഡിസ്പെൻസറിയിൽ</b>
      </p>
      <p>ബദൽ സംവിധാനം ഒരുക്കാതെ സഹാസ് കാർഡിയോളജി സെന്ററിൽ നിയോഗിച്ചിരുന്ന ഹൃദ്രോഗ വിദഗ്ധരെയും ജീവനക്കാരെയും പിൻവലിച്ചത് വിവാദമായതോടെ സന്നിധാനം ഗവ. ഡിസ്പെൻസറിയിലെ അത്യാഹിത വിഭാഗത്തിൽ ഐസിയു ക്രമീകരിച്ച് ആരോഗ്യ വകുപ്പ് തലയൂരി. സന്നിധാനം ഡിസ്പെൻസറിയുടെ മുകളിലെ നിലയിൽ ഐസിയുവിനായി മുറി ഒഴിച്ചിട്ടിരുന്നെങ്കിലും രോഗികളെ എത്തിക്കാൻ റാംപോ ലിഫ്റ്റോ ഇല്ല. ചുമന്ന് പടി കയറ്റി കൊണ്ടുപോകാനും ബദ്ധിമുട്ടാണ്.</p>
      <p>ഹൃദ്രോഗ ചികിത്സയ്ക്ക് സംവിധാനം ഇല്ലാതായത് സംബന്ധിച്ചു മലയാള മനോരമ വ്യാഴാഴ്ച വാർത്ത പ്രസിദ്ധീകരിച്ചിരുന്നു. ഇതേത്തുടർന്ന് ഡിസ്പെൻസറിയുടെ താഴത്തെ നിലയിലെ അത്യാഹിത വിഭാഗത്തിൽ ഐസിയു ക്രമീകരിക്കാൻ പത്തനംതിട്ട ഡിഎംഒ ഡോ. എ.എൽ.ഷീജ നിർദേശം നൽകി. വെള്ളിയാഴ്ച ഉച്ചയോടെ അത്യാഹിത വിഭാഗത്തിന്റെ ബോർഡ് മാറ്റി. മുകളിലെ നിലയിൽ ഉണ്ടായിരുന്ന കിടക്കകളും ഹൃദ്രോഗ ചികിത്സാ ഉപകരണങ്ങളും താഴേക്ക് മാറ്റി. ഇപ്പോൾ അത്യാഹിത വിഭാഗവും ഐസിയുവും ഒരുമിച്ചാണ് പ്രവർത്തിക്കുന്നത്.</p>
      <p>എന്നാൽ അത്യാഹിത വിഭാഗത്തിലെ രോഗികളുടെ കൂട്ടിരിപ്പുകാർ എപ്പോഴും ഐസിയുവിൽ കയറി ഇറങ്ങുന്നതിനാൽ ഹൃദ്രോഗികൾക്ക് ഐസിയുവിൽ ലഭിക്കേണ്ട സുരക്ഷ കിട്ടുന്നില്ലെന്നു പരാതിയുണ്ട്. സന്നിധാനം ഡിസ്പെൻസറിയിൽ ഹൃദയാഘാത ചികിത്സയ്ക്ക് എല്ലാ പൂർണ സൗകര്യങ്ങളും ഒരുക്കിയതിനാലാണ് സഹാസിൽ നിയോഗിച്ച ഹൃദ്രോഗ വിദഗ്ധരേയും ജീവനക്കാരെയും മാറ്റി നിയമിച്ചതെന്നും ഡിഎംഒ പറഞ്ഞു.</p>
      <p><b>English Summary:</b> Sabarimala News Updtations</p>
    </article>
  </body>
</html>