<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700772-zapatero-sobre-bolivia-no-podem-callar-contra-un-cop-d-estat.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T20:55:26+00:00"/>
    <meta property="og:title" content="Zapatero, sobre Bolívia: “No podem callar contra un cop d’Estat”"/>
    <meta property="og:description" content="L'expresident del govern espanyol apel·la a la unitat de l'esquerra llatinoamericana per denunciar la situació al país andí L'exlíder del PSOE participa en el congrés del Partit dels Treballadors brasilers i es reuneix amb Lula da Silva"/>
  </head>
  <body>
    <article>
      <h1>Zapatero, sobre Bolívia: “No podem callar contra un cop d’Estat”</h1>
      <address><time datetime="2019-11-22T20:55:26+00:00">22 Nov 2019, 20:55</time> by <a rel="author">Efe</a></address>
      <ul>
        <li>
          <b>L’expresident del govern espanyol apel·la a la unitat de l’esquerra llatinoamericana per denunciar la situació al país andí</b>
        </li>
        <li>
          <b>L’exlíder del PSOE participa en el congrés del Partit dels Treballadors brasilers i es reuneix amb Lula da Silva</b>
        </li>
      </ul>
      <p>L’expresident del govern espanyol José Luis Rodríguez Zapatero ha demanat aquest divendres a São Paulo (Brasil) la unitat de l’esquerra llatinoamericana per denunciar la situació que travessa Bolívia després de la renúncia d’Evo Morales, que ha atribuït a un “cop d’Estat”.</p>
      <p>“No podem callar contra el que és un cop d’estat. Si avui deixem que això passi a Bolívia, pot passar a tots els llocs”, ha declarat Zapatero durant una conferència sobre democràcia celebrada en el marc del setè Congrés Nacional de l’opositor Partit dels Treballadors (PT).</p>
      <p>L’expresident socialista (2004-2011) ha confessat que “després de dècades de democràcia a Amèrica Llatina” no podia creure que fos possible que les Forces Armades demanessin al president Morales que abandonés el poder a Bolívia.</p>
      <p>Zapatero, però, no ha fet referència a la sol·licitud de Morales perquè ell se sumi a la mediació per a la pacificació de Bolívia, que viu un dels conflictes més greus de la seva història recent, d’ençà que el dia després dels comicis del 20 d’octubre van començar les denúncies de frau a favor del mandatari.</p>
      <p>Durant el seu discurs a São Paulo, Zapatero ha celebrat el triomf de l’esquerra a Mèxic i la recent victòria del peronista Alberto Fernández a l’Argentina, a qui ha demanat que assumeixi el lideratge de l’esquerra a Llatinoamèrica per a unir el continent i que “ningú s’atreveixi a donar un cop d’Estat”.</p>
      <p>A més, ha carregat contra l’avenç de l’extrema dreta arreu del món, principalment a Europa, i ha demanat que se la “combati de cara” perquè són els responsables de “introduir el verí de l’odi” i la “pesta de la ruptura de la convivència”.</p>
      <p>“Potser la raó d’aquest renaixement de l’extrema dreta són els avenços progressistes, és una reacció enfront a les conquestes, la reducció de la pobresa, els avenços imparables cap a la igualtat entre homes i dones, dels drets dels homosexuals”, ha apuntat.</p>
      <p>En el marc de la seva visita al Brasil, Zapatero es s’ha reunit aquest divendres amb l’expresident Luiz Inácio Lula da Silva, el qual fa dues setmanes va sortir de la presó en veure’s beneficiat per una decisió del Tribunal Suprem del Brasil. després de passar un any i set mesos empresonat.</p>
      <p>El socialista espanyol ha elogiat Lula i ha assegurat que mai ha conegut un “líder polític que hagi fet més en favor dels humils” i “per limitar la riquesa”. “Si Lula està lliure, tots som més lliures”, va sentenciat.</p>
    </article>
  </body>
</html>