<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/spionaz-rusko-usa-butinova-vezeni_1911222031_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T20:31:00+00:00"/>
    <meta property="og:title" content="V USA seděla Butinová za špionáž, v Rusku nyní pracuje v úřadu ombudsmanky"/>
    <meta property="og:description" content="Do Ruska se Butinová vrátila v říjnu z americké věznice, kde strávila rok a půl. Nyní má novou práci v úřadu ombudsmanky."/>
  </head>
  <body>
    <article>
      <h1>V USA seděla Butinová za špionáž, v Rusku nyní pracuje v úřadu ombudsmanky</h1>
      <address><time datetime="2019-11-22T20:31:00+00:00">22 Nov 2019, 20:31</time> by <a rel="author">ČTK</a></address>
      <p>
        <b>Ruska Marija Butinová, která byla odsouzena a vězněna v USA za to, že se jako nezaregistrovaná agentka cizí mocnosti snažila proniknout do vlivné americké Národní asociace držitelů zbraní, našla necelý měsíc po návratu do vlasti novou, státem placenou, práci. V úřadu ruské ombudsmanky se má starat o Rusy uvězněné v cizině. Informovala o tom v pátek agentura Reuters.</b>
      </p>
      <p>„Ano, (Butinová) přijala takovou nabídku,“ potvrdila agentuře TASS ombudsmanka Taťjana Moskalkovová. Dodala, že Butinové se na tomto poli mohou hodit její vlastní zkušenosti.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/marija-butinova-usa-rusko-narodni-asociace-drzitelu-zbrani_1910252036_dok"/>
      </related>
      <p>Jednatřicetiletá Butinová se do Ruska vrátila 26. října, den po propuštění z americké věznice. Na moskevském letišti ji čekalo vřelé uvítání. Ruské úřady trvaly na tom, že kauza Butinová byla vykonstruovaná. Rusku zatkli v předvečer schůzky prezidentů Vladimira Putina a Donalda Trumpa v Helsinkách minulý rok v červenci.</p>
      <p>Butinová byla v dubnu v USA odsouzena k 18 měsícům vězení poté, co přiznala, že se jako agentka cizí mocnosti snažila proniknout do americké Národní asociace držitelů zbraní a že měla předávat do Moskvy informace o vlivných Američanech. Odmítla ale, že by pracovala pro nějakou špionážní síť.</p>
      <p>Také Moskva odmítla obvinění, že pro ni Butinová skrytě pracovala. Prezident Putin případ zhodnotil jako nehoráznost, protože podle něj není jasné, co žena spáchala a za co byla odsouzena.</p>
      <related>
        <h4>Související články</h4>
        <a href="https://www.irozhlas.cz/zpravy-svet/marija-butinova-spiknuti-rusko-narodni-asociace-drzitelu-zbrani-spion_1812132300_och"/>
        <a href="https://www.irozhlas.cz/zpravy-svet/norsko-rusko-spionaz-putin-propusteni_1910242005_cen"/>
        <a href="https://www.irozhlas.cz/zpravy-svet/butinova-soud-deportacemoskva-rudko-deportace-prokuratura_1903301459_cen"/>
        <a href="https://www.irozhlas.cz/zpravy-svet/podcast-vinohradska-12-reporter-new-york-times-michael-schwirtz_1910240600_cen"/>
      </related>
    </article>
  </body>
</html>