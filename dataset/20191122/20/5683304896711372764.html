<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/crimebranch-seek-investigation-on-kerala-university-mark-fraud.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T20:11:00+00:00"/>
    <meta property="og:title" content="മാർക്ക് തട്ടിപ്പ്: കംപ്യൂട്ടർ സെൽ ഡയറക്ടർക്ക് സസ്പെൻഷൻ; അന്വേഷിക്കണമെന്ന് റിപ്പോർട്ട്"/>
    <meta property="og:description" content="തിരുവനന്തപുരം ∙ കേരള സർവകലാശാലയിൽ കംപ്യൂട്ടർ സംവിധാനത്തിൽ കൃത്രിമം കാണിച്ചു മോഡറേഷൻ മാർക്ക് കൂട്ടി നൽകി തോറ്റ വിദ്യാർഥികളെ.. Kerala University, Mark.Illegal Modification of Marks. Kerala University. Manorama News. Malayalam News. Malayala Manorama. Manorama Online. Latest News. Vice-Chancellor VP Mahadevan Pillai. Mark Row. കേരള സർവകലാശാല. മോഡറേഷൻ മാർക്ക് തട്ടിപ്പ്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മാർക്ക് തട്ടിപ്പ്: കംപ്യൂട്ടർ സെൽ ഡയറക്ടർക്ക് സസ്പെൻഷൻ; അന്വേഷിക്കണമെന്ന് റിപ്പോർട്ട്</h1>
      <address><time datetime="2019-11-22T20:11:00+00:00">22 Nov 2019, 20:11</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ കേരള സർവകലാശാലയിൽ കംപ്യൂട്ടർ സംവിധാനത്തിൽ കൃത്രിമം കാണിച്ചു മോഡറേഷൻ മാർക്ക് കൂട്ടി നൽകി തോറ്റ വിദ്യാർഥികളെ ജയിപ്പിച്ച സംഭവത്തിൽ കേസെടുത്ത് അന്വേഷണം നടത്തണമെന്ന് ജില്ലാ ക്രൈംബ്രാഞ്ച്. ഇതു സംബന്ധിച്ച റിപ്പോർട്ട് കമ്മിഷണർക്കു കൈമാറി. സാങ്കേതിക കാര്യങ്ങളിൽ വന്ന വീഴ്ച വിശദമായി പരിശോധിക്കണമെന്നും റിപ്പോർട്ടിലുണ്ട്.</p>
      <p>കംപ്യൂട്ടർ സംവിധാനത്തിൽ കൃത്രിമം നടന്നതിനെത്തുടർന്ന് കംപ്യൂട്ടർ സെൽ ഡയറക്ടർ ഡോ. വിനോദ് ചന്ദ്രനെ യൂണിവേഴ്സിറ്റി സസ്പെൻഡ് ചെയ്തു. തകരാറുകൾ പരിഹരിക്കാൻ നേരത്തേ നിർദേശം നൽകിയിട്ടും വീഴ്ച വരുത്തിയതിനാണു സസ്പെൻഷൻ. കൃത്രിമത്തെക്കുറിച്ച് അന്വേഷിക്കാൻ സർവകലാശാല നിയോഗിച്ച മൂന്നംഗ സമിതിയുടെ റിപ്പോർട്ട് സിൻഡിക്കേറ്റ് ചർച്ച ചെയ്തു. സോഫ്റ്റ്‍വെയറിലാണു തകരാറെന്നാണു സമിതി റിപ്പോർട്ട്.</p>
      <p>സോഫ്റ്റ്‌വെയറിലെ അപാകതകളെക്കുറിച്ച് സിഡാക് പരിശോധിക്കും. 390 വിദ്യാർഥികൾക്കാണ് മാർക്ക് കൂടുതൽ ലഭിച്ചതെന്നാണ് റിപ്പോർട്ട്. നിലവിലെ പാസ്‌വേഡുകളെല്ലാം മാറ്റും. വിസിയുടെ നേതൃത്വത്തിൽ അന്വേഷണം തുടരാനും തീരുമാനമായി. എന്നാൽ, സോഫ്റ്റ്‌വെയർ തകരാറെന്ന പേരിൽ കുറ്റക്കാരെ സംരക്ഷിക്കാനാണു നീക്കം നടക്കുന്നതെന്ന് പരാതിക്കാർ ആരോപിക്കുന്നു. 2016 ജൂൺ മുതൽ 2019 ജനുവരി വരെ നടന്ന 16 പരീക്ഷകളിലാണു ക്രമക്കേടു നടന്നത്.</p>
      <p>16 പരീക്ഷകളിലായി 76 മാർക്ക് മോഡറേഷൻ നൽകാനായിരുന്നു ബോർഡിന്റെ ശുപാർശ. അതിന്റെ അടിസ്ഥാനത്തിൽ ഫലം പ്രസിദ്ധീകരിച്ചു. അതിനുശേഷമാണു തോറ്റ വിദ്യാർഥികളെ വിജയിപ്പിക്കുന്നതിന് 132 മാർക്ക് മോഡറേഷൻ നൽകിയത്. അതീവ സുരക്ഷിതത്വത്തോടെ ഉത്തരവാദപ്പെട്ട ഉദ്യോഗസ്ഥർ കൈകാര്യം ചെയ്യേണ്ട പാസ്‌വേഡ് ഉപയോഗിച്ചു പരീക്ഷാ വിഭാഗത്തിലെ ചില ജീവനക്കാരാണു കൃത്രിമം കാണിച്ചത്.</p>
      <p><b>English Summary: </b>Crime Branch seek investigation on Kerala university mark fraud</p>
    </article>
  </body>
</html>