<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_rozsliduvannya-zlochiniv-proti-majdanu-galmuye-vzhe-nova-vlada-advokat/939452"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T20:23:00+00:00"/>
    <meta property="og:title" content="&quot;Розслідування злочинів проти Майдану гальмує вже нова влада&quot; - адвокат"/>
    <meta property="og:description" content="Генеральна прокуратура розслідувала злочини, що стались на Майдані, майже шість років. Зараз вимагають передати їх у ДБР, це виглядає, як ідея викинути справи на вітер. Говорить в коментарі для Gazeta.ua адвокат сімей &quot;Небесної сотні&quot; Павло Дикань. &quot;Треба створювати спеціальне ..."/>
  </head>
  <body>
    <article>
      <h1>"Розслідування злочинів проти Майдану гальмує вже нова влада" - адвокат</h1>
      <address><time datetime="2019-11-22T20:23:00+00:00">22 Nov 2019, 20:23</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939452_w_300.jpg?v=0"/>
        <figcaption>Павло Дикань: Відсутність спеціалізованої інстанції на базі ДБР та неприйняття поправки фактично виглядає як навмисний злив справ Майдану. Фото: Еспресо</figcaption>
      </figure>
      <p>Генеральна прокуратура розслідувала злочини, що стались на Майдані, майже шість років. Зараз вимагають передати їх у ДБР, це виглядає, як ідея викинути справи на вітер.</p>
      <p>Говорить в коментарі для <a href="https://gazeta.ua/">Gazeta.ua</a> адвокат сімей "Небесної сотні" <b>Павло Дикань.</b></p>
      <p>"Треба створювати спеціальне управління на базі Державного бюро розслідувань, переводити туди конкретних слідчих, що займались у ГПУ побиттям та вбивствами під час Революції гідності. У них сформована за роки картина злочину. Новим людям знадобиться велика кількість часу, щоб зануритись у ці справи. Відсутність спеціалізованої інстанції на базі ДБР та неприйняття поправки фактично виглядає як навмисний злив справ Майдану. Нова влада кидалась гучними заявами, що вони будуть продовжувати ці розслідування, критикували у цьому контексті своїх попередників, але на практиці бачимо, що це просто слова. Усі сприяння попередньої влади закінчились пшиком - жодної підозри чи обвинувачення. Зараз ситуація повторюється", - вважає він.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_na-majdani-visunuli-10-vimog-do-zelenskogo/939376"/>
      </related>
      <p>Не могли завершити розслідування раніше, бо не мали підтримки влади, згадує адвокат.</p>
      <p>"Усе, що вдалось зробити, було всупереч політикам, а не завдяки їм. Була надія, що зі зміною влади зміниться і ставлення до розслідування. Але, очевидно, цього буде.</p>
      <p>Саме відсутність зацікавленості з боку президента, парламенту, керівництва правоохоронних органів було головною перепоною для розслідування шість років тому. Вона зберігається і зараз", - додає Павло Дикань.</p>
      <blockquote>20 листопада внаслідок реформи Генеральна прокуратура втратила слідчі функції. Тепер злочини проти учасників Революції гідності 2013-2014 років має розслідувати Державне бюро розслідувань.<br/>До цього Верховна Рада не підтримала поправку, яка б дозволила перейти слідчим справ Майдану з прокуратури в ДБР за спрощеною процедурою. Це паралізує слідчий процес.<br/>"З 20 листопада слідство у справах Майдану зупинять на невизначений час. Наступна спроба проголосувати за поправку тільки 3 грудня. Тобто з 20 листопада у нас вже "чорна діра". Передавати справи нікому, нікуди, і тому слідство зупиняється", – написала адвокат родин "Небесної сотні" Євгенія Закревська у Фейсбуці. Вона <a href="https://gazeta.ua/articles/life/_spravi-majdanu-advokatka-ogolosila-goloduvannya/939343">оголосила голодування</a>, поки не приймуть поправку.</blockquote>
    </article>
  </body>
</html>