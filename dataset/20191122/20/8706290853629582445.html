<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685969/martyras-sti-diki-sorra-kapoioi-theorousan-oti-itan-o-gios-tou-ap"/>
    <meta property="og:site_name" content="enikos.gr"/>
    <meta property="article:published_time" content="2019-11-22T20:14:00+00:00"/>
    <meta property="og:title" content="Μάρτυρας στη δίκη Σώρρα: Κάποιοι θεωρούσαν ότι ήταν ο γιος του Απόλλωνα που ερχόταν να τους σώσει"/>
    <meta property="og:description" content="Με την κατάθεση του δημοσιογράφου Λευτέρη Ρήνου ο οποίος ερεύνησε από την Αμερική..."/>
  </head>
  <body>
    <article>
      <h1>Μάρτυρας στη δίκη Σώρρα: Κάποιοι θεωρούσαν ότι ήταν ο γιος του Απόλλωνα που ερχόταν να τους σώσει</h1>
      <address>
        <time datetime="2019-11-22T20:14:00+00:00">22 Nov 2019, 20:14</time>
      </address>
      <p>Με την κατάθεση του δημοσιογράφου Λευτέρη Ρήνου ο οποίος ερεύνησε από την Αμερική το φαινόμενο <a href="http://www.enikos.gr/society/682653/diekopi-i-diki-tou-artemi-sorra-o-katigoroumenos-arnithike-ti-met">Αρτέμη Σώρρα</a> ξεκίνησε σήμερα ενώπιον του Τριμελούς Εφετείου Κακουργημάτων η δίκη του επικεφαλής της ΜΚΟ «Ελλήνων Συνέλευσις».</p>
      <p>Είχε την εικόνα του «υιού του Απόλλωνα», του προσώπου που «θα έσωζε τη χώρα» από την καταστροφή. Οι ακόλουθοι του τον πίστευαν τυφλά, «ζούσαν και ανέπνεαν για εκείνον». Ωστόσο, ο Αρτ. Σώρρας δεν ήταν τίποτα περισσότερο από τον εμπνευστή ενός τραπεζικού κόλπου, που σκόπευε να το πετύχει μέσα από διάφορες θεωρίες συνομωσίας. Κατά καιρούς είχε επιχειρήσεις χωρίς σημαντική αξία, ενώ «πάντα χρωστούσε σε ανθρώπους», είπε ο μάρτυρας για την υπόθεση της εγκληματικής οργάνωσης, αφού πρώτα το δικαστήριο έκανε δεκτή την παράσταση του Δημοσίου για υποστήριξη της κατηγορίας (πολιτική αγωγή).</p>
      <p>Σύμφωνα με το Λ. Ρήνο, «στην Πάτρα μου είχαν πει χαρακτηριστικά: «Ο Σώρρας παίρνει, δεν δίνει». Η έρευνά του, όπως κατέθεσε, ξεκίνησε το 2011 στην Αμερική, όταν εμφανίστηκαν ο Αρτ. Σώρρας και ένας ακόμη κατηγορούμενος, υποστηρίζοντας ότι διέθεταν χρεόγραφα αμερικανικού δημοσίου ύψους 600 εκατομμυρίων δολαρίων. «Όπως έλεγαν, τα χρήματα ήταν αποτέλεσμα πώλησης μίας αρχαίας ελληνικής τεχνολογίας διαστημικών καυσίμων που πούλησε ο Σώρρας στον Ομπάμα και στην αμερικανική κυβέρνηση» εξήγησε, καταλήγοντας ότι η πραγματικότητα ήταν διαφορετική, αφού τα έγγραφα, που δεν αποδέχονται οι ΗΠΑ, «δεν αξίζουν ούτε όσο το χαρτί πάνω στο οποίο είναι τυπωμένα».</p>
      <p>Παράλληλα ο μάρτυρας εξέφρασε στο δικαστήριο την εκτίμηση του ότι «στο τέλος και οι ίδιοι πίστεψαν ότι λεφτά υπάρχουν. Ακόμα και ο Σώρρας φαίνεται πως ξέχασε το σενάριο που είχε φτιάξει με τα έγγραφα και για αυτό έστειλε το ίδιο το χειρόγραφο στο Ταμείο Χρηματοπιστωτικής Σταθερότητας, με κοινοποίηση στον Πρωθυπουργό, προκειμένου να αγοράσει την Εθνική και άλλες τρεις τράπεζες. Η κίνηση αυτή είχε σαν αποτέλεσμα να ασχοληθεί με το θέμα η Τράπεζα της Ελλάδος, η οποία και είπε ότι όλα είναι ψευδή» είπε.</p>
      <p>Σύμφωνα πάντα με το μάρτυρα δημοσιογράφο, «απώτερος σκοπός του Σώρρα ήταν η εξουσία. Κάποια στιγμή ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο. Πιστεύω ότι ήξεραν πως δεν υπήρχαν αυτά τα χρήματα. Τα ποσά ήταν εξωπραγματικά». Σε άλλο σημείο της κατάθεσής του, επεσήμανε ότι οι κατηγορούμενοι «βρήκαν έφορο έδαφος σε χιλιάδες κόσμο. Το ουσιαστικό αποτέλεσμα ήρθε με τον πολιτικό φορέα. 10.000 άτομα περίπου. Κάποιοι μπορούσαν να πληρώσουν αλλά δεν το έκαναν και έχασαν τις περιουσίες τους τελικά. Άλλοι που φώναζαν ότι ήταν λάθος, βαφτίστηκαν προδότες από το Σώρρα και εκδιώχθηκαν» πρόσθεσε.</p>
      <p>Καταλήγοντας ο δημοσιογράφος είπε χαρακτηριστικά ότι κάποιοι από τους υποστηρικτές του «θεωρούσαν ότι ο Σώρρας ήταν ο γιος του Απόλλωνα που ερχόταν να τους σώσει».</p>
      <p>Πηγή: dikastiko.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/680829/xekina-stis-6-noemvriou-i-diki-tou-artemi-sorra-video%0A%20%20%20%20%0A"/>
        <a href="http://www.enikos.gr/society/685330/diki-siemens-oloi-eleftheroi-mechri-tin-anangelia-ton-poinon-tin-%0A%20%20%20%20%0A"/>
        <a href="http://www.enikos.gr/society/685320/tsoukatos-i-dikaiosi-irthe-epeita-apo-11-chronia-me-pikra-ta-afin%0A%20%20%20%20%0A"/>
        <a href="http://www.enikos.gr/society/685271/i-apofasi-gia-ta-mavra-tameia-tis-siemens-enochoi-22-katigoroumen%0A%20%20%20%20%0A"/>
        <a href="http://www.enikos.gr/society/685240/simera-i-diki-gia-ton-22chrono-pou-parenochlise-sexoualika-foitit%0A%20%20%20%20%0A"/>
        <a href="http://www.enikos.gr/society/685044/i-ora-tis-krisis-gia-ton-paidoktono-tis-kerkyras-to-voulevma-pou-%0A%20%20%20%20%0A"/>
        <a href="http://www.enikos.gr/society/684406/dolofonia-topaloudi-sti-diki-tha-katathesoun-kopeles-pou-eichan-p%0A%20%20%20%20%0A"/>
        <a href="http://www.enikos.gr/society/684151/anatropi-stin-ypothesi-dolofonias-tou-ktinotrofou-stin-kriti-vide%0A%20%20%20%20%0A"/>
        <a href="http://www.enikos.gr/society/683713/sto-skamni-ta-dyo-adelfia-pou-eichan-skorpisei-ton-tromo-se-bar-s%0A%20%20%20%20%0A"/>
      </related>
    </article>
  </body>
</html>