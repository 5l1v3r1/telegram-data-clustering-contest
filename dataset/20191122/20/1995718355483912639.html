<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152813-nimci-vpodobaly-produkciyu-volynskyh-konservnyh-cehiv"/>
    <meta property="og:site_name" content="ВолиньPost"/>
    <meta property="article:published_time" content="2019-11-22T20:59:00+00:00"/>
    <meta property="og:title" content="Німці вподобали продукцію волинських консервних цехів"/>
    <meta property="og:description" content="Німецькі науковці під час візиту на Волинь відвідали Берестянське та Горинське лісництва і скуштували продукцію волинських консервних цехів."/>
  </head>
  <body>
    <article>
      <h1>Німці вподобали продукцію волинських консервних цехів</h1>
      <address>
        <time datetime="2019-11-22T20:59:00+00:00">22 Nov 2019, 20:59</time>
      </address>
      <p>Німецькі науковці під час візиту на Волинь відвідали Берестянське та Горинське лісництва і скуштували продукцію волинських консервних цехів.<br/><br/>Учасники «Німецько-Українського агрополітичного діалогу» говорили в Луцьку про захист та відновлення боліт і менеджмент болотних угідь у контексті захисту клімату та сталого економічного розвитку сільських територій Волині, - повідомляє прес-служба ВОУЛМГ.<br/><br/>Учасники зустрічі, крім наукових дебатів та обміну думками, оглянули й болотні угіддя, які знаходяться у межах діяльності ДП «Цуманське ЛГ», Ківерцівського НПП «Цуманська пуща» та Цуманська ОТГ. Йшлося зокрема й про небезпеку пожеж, які виникають на торфовищах і, за словами представника фонду SUCCOW <b>Андреаса Габреля</b>, збільшують ризики для навколишнього середовища: викиди вуглекислого газу за таких умов збільшуються у кілька разів. Це становить небезпеку і для лісових масивів, що прилеглі до боліт.<br/><br/>Лісівники ознайомили гостей з асортиментом екологічно-чистої продукції, яку виробляє консервний цех лісгоспу з дарів лісу та болотних угідь.</p>
      <figure>
        <img src="http://www.volynpost.com/img/modules/news/5/7c/f839bfb546ed8ecc106ea7c5306b37c5/cb-dsc0739_1.jpg"/>
      </figure>
      <p>«Ми продемонстрували готову продукцію, розповіли, як вона виробляється і куди продається, – каже директор ДП «Цуманське ЛГ» <b>Юрій Ребар</b>. – Із тих питань, що мені задавали іноземні гості, зрозумів, що їх ця тема надзвичайно зацікавила. Вони розповідають, що в Німеччині така продукція користується попитом і коштує недешево. У свою чергу ми продемонстрували дари лісу, які у нас закуповує Ізраїль»</p>
      <figure>
        <img src="http://www.volynpost.com/img/modules/news/5/7c/f839bfb546ed8ecc106ea7c5306b37c5/cb-dsc0715_1.jpg"/>
      </figure>
      <p>Після дегустації березових соків та варень, кандидат географічних наук, доцент кафедри фізичної географії Львівського національного університету імені Івана Франка <b>Анатолій Смалійчук</b> зокрема зізнався, що подивований смаком і якістю продукції консервного цеху.</p>
      <figure>
        <img src="http://www.volynpost.com/img/modules/news/5/7c/f839bfb546ed8ecc106ea7c5306b37c5/cb-dsc0705_1_1.jpg"/>
      </figure>
      <p>До речі, науковці Німеччини і України були неабияк здивовані тому факту, що волинські лісівники мають шість консервних цехів, де й виготовляють до півсотні видів екологічно-чистої, сертифікованої за міжнародними стандартами, продукції з лісових дарів.</p>
    </article>
  </body>
</html>