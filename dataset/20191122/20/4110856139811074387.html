<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/thessaloniki_ekdiloseis_gia_tin_pagkosmia_imera_gia_tin_eksaleipsi_tis_bias_kata_ton_gynaikon-588974/"/>
    <meta property="og:site_name" content="Real.gr"/>
    <meta property="article:published_time" content="2019-11-22T20:30:00+00:00"/>
    <meta property="og:title" content="Υποχώρησε το οδόστρωμα σε περιοχή της Χαλκιδικής λόγω της κακοκαιρίας"/>
    <meta property="og:description" content="Δράσεις ενημέρωσης και ευαισθητοποίησης του Κοινού διοργανώνει ο Δήμος Θεσσαλονίκης με αφορμή την Παγκόσμια Ημέρα για την εξάλειψη της Βίας κατά των γυναικών."/>
  </head>
  <body>
    <article>
      <h1>
        <a href="https://www.real.gr/koinonia/arthro/ypoxorise_to_odostroma_se_perioxi_tis_xalkidikis_logo_tis_kakokairias-588971/">Υποχώρησε το οδόστρωμα σε περιοχή της Χαλκιδικής λόγω της κακοκαιρίας</a>
      </h1>
      <address><time datetime="2019-11-22T20:30:00+00:00">22 Nov 2019, 20:30</time> by <a rel="author">thestival.gr</a></address>
      <p>
        <b>Δράσεις ενημέρωσης και ευαισθητοποίησης του Κοινού διοργανώνει ο Δήμος Θεσσαλονίκης με αφορμή την Παγκόσμια Ημέρα για την εξάλειψη της Βίας κατά των γυναικών.</b>
      </p>
      <p>Τη Δευτέρα 25 Νοεμβρίου 2019, το επιστημονικό προσωπικό του Ξενώνα Φιλοξενίας Γυναικών του Δήμου Θεσσαλονίκης θα βρίσκεται στην Πλατεία της Αγ. Σοφίας από τις 12:00-20:00 για την ενημέρωση και ευαισθητοποίηση του κοινού.</p>
      <p>Θα διανεμηθούν επίσης κορδελάκια με πορτοκαλί χρώμα που έχει καθιερωθεί διεθνώς ως συμβολικό χρώμα για την Παγκόσμια Ημέρα για την Εξάλειψη της βίας κατά των γυναικών και κονκάρδες με αντίστοιχα μηνύματα.</p>
      <p>Η δράση θα ενισχυθεί μουσικά από τη Φιλαρμονική ορχήστρα του Δήμου Θεσσαλονίκης, ενώ η εθελοντική Oργάνωση United Societies of Balkans θα πλαισιώσει διαδραστικά την εκδήλωση.</p>
      <p>Προς το τέλος της εκδήλωσης πορτοκαλί μπαλόνια θα «πετάξουν» στον ουρανό της πόλης.</p>
      <p>Επίσης, σε συνεργασία με την Ύπατη Αρμοστεία του ΟΗΕ θα πραγματοποιηθούν παράλληλες εκδηλώσεις για τον εορτασμό της Παγκόσμιας Ημέρας Εξάλειψης της Βίας κατά των γυναικών.</p>
      <p>Ο Λευκός Πύργος, ένα μνημείο ορόσημο της πόλης, θα φωταγωγηθεί στις 25/11 και ώρα 18:00 με πορτοκαλί χρώμα, προκειμένου να προωθηθεί η ευαισθητοποίηση του Κοινού επί του θέματος.</p>
      <p>Σε συνεργασία δε με την εθελοντική θεατρική ομάδα «Κύκλος Ζωής» του Κοινωνικού συλλόγου «Δέντρο Ζωής» θα παρουσιαστεί η παράσταση «ΒΙΑ ΖΩ» στο Θέατρο ΑΘΗΝΑΙΟΝ στις 21:00.</p>
      <p>Η παράσταση αποτελείται από δεκατρείς μονόλογους και χορογραφίες. Ιστορίες βίας και κακοποίησης, βασισμένες σε αληθινές μαρτυρίες γυναικών που βίωσαν σωματική, ψυχολογική, σεξουαλική, λεκτική βία, με σκοπό να δοθεί φωνή σε κάθε γυναίκα που αναζητά βοήθεια, που νιώθει απόγνωση και αδυναμία να διαχειριστεί περιστατικά βίας.</p>
      <p>Επίσης, κατά το χρονικό διάστημα από τις 15 Νοεμβρίου 2019 έως και τις 15 Δεκεμβρίου 2019 θα μεταδίδεται δωρεάν τηλεοπτικό μήνυμα (δείτε το εδώ) από τους τηλεοπτικούς σταθμούς της Περιφέρειας Κεντρικής, Δυτικής Μακεδονίας και Ανατολικής Μακεδονίας και Θράκης και από τους τηλεοπτικούς σταθμούς ΕΡΤ 3 και Μακεδονία ΤV, ενώ από 20 Νοεμβρίου 2019 έως 30 Νοεμβρίου 2019 θα προβάλλεται μήνυμα για την Παγκόσμια Ημέρα για την εξάλειψη της βίας κατά των γυναικών στις ηλεκτρονικές πινακίδες και εντός των λεωφορείων του Οργανισμού Αστικών Συγκοινωνιών Θεσσαλονίκης.</p>
      <p>
        <b>Πρόγραμμα Εκδηλώσεων</b>
      </p>
      <p>
        <b>Δευτέρα 25 Νοεμβρίου</b>
      </p>
      <p>12:00 – 20:00: Πλατεία της Αγίας Σοφίας</p>
      <p>18:30: Φιλαρμονική Δήμου Θεσσαλονίκης</p>
      <p>
        <b>Παράλληλες εκδηλώσεις σε συνεργασία με την Ύπατη Αρμοστεία του ΟΗΕ</b>
      </p>
      <p>18:00: Φωταγώγηση Λευκού Πύργου</p>
      <p>21:00: Θεατρική Παράσταση «ΒΙΑ|ΖΩ» Θέατρο ΑΘΗΝΑΙΟΝ | Θεσσαλονίκη.</p>
      <p>Κατάλληλη για ηλικίες άνω των 16 ετών. Είσοδος ελεύθερη με σειρά προτεραιότητας λόγω περιορισμένου αριθμού θέσεων.</p>
    </article>
  </body>
</html>