<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ble-truet-med-barnevernet/71846757"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T20:19:08+00:00"/>
    <meta property="og:title" content="- Ble truet med barnevernet"/>
    <meta property="og:description" content="Foreldrene saksøkte Grimstad kommune etter at 11-åring ble mobbet på en skole. Bare noen uker før rettsforhandlingene skulle starte, meldte kommunen foreldrene til barnevernet."/>
  </head>
  <body>
    <article>
      <h1>- Ble truet med barnevernet</h1>
      <h2>Foreldrene saksøkte Grimstad kommune etter at 11-åring ble mobbet på en skole. Bare noen uker før rettsforhandlingene skulle starte, meldte kommunen foreldrene til barnevernet.</h2>
      <address><time datetime="2019-11-22T20:19:08+00:00">22 Nov 2019, 20:19</time> by <a rel="author">Gunnar Hultgreen</a></address>
      <p>ARENDAL (Dagbladet): I flere år ble den nå 11 år gamle gutten <a href="https://www.dagbladet.no/nyheter/et-skolemareritt/71156905">systematisk mobbet</a> på en av barneskolene i Grimstad.</p>
      <p>Til slutt <a href="https://www.dagbladet.no/nyheter/pers-foreldre-saksoker-kommunen---kommunetopp-starter-innsamlingsaksjon/71389834">så ikke foreldrene en annen utvei enn å saksøke</a> skoleeier - Grimstad kommune. I går startet rettsforhandlingene i Aust-Agder tingrett. Foreldrene til gutten - som Dagbladet tidligere har kalt «Per» - maktet ikke være til stede i retten da advokat Nadia Hall i Advokatfirmaet Elden holdt sitt innledningsforedrag.</p>
      <h3>Barnevernet</h3>
      <p>I retten kom det fram at konflikten mellom foreldrene til «Per» og kommunen har vart i flere år. Ingen betviler at den lille gutten har vært utsatt for langvarig og systematisk mobbing.</p>
      <p>Bare noen uker før rettsforhandlingene skulle starte, meldte kommunen foreldrene til barnevernet. Da hadde den rettsoppnevnte sakkyndige allerede vært på hjemmebesøk hos «Per» og foreldrene, og gitt familien det beste skussmål.</p>
      <h3>Langvarig konflikt</h3>
      <p>- I flere år har foreldrene forsøkt å få skolen og skoleeier - Grimstad kommune - til å hjelpe «Per». Det har aldri vært snakk om omsorgssvikt i hjemmet. Dette handler om en liten gutt som har blitt traumatisert på grunn av grov mobbing i skolen, fastslo foreldrenes prosessfullmektig, advokat Nadia Hall, i retten.</p>
      <p>
        <b>Den 27. august i år mottok foreldrene en melding om at det var sendt en bekymringsmelding til barnevernet.</b>
      </p>
      <h3>Ikke omsorgssvikt</h3>
      <p>- En bekymringsmelding Grimstad kommune hadde fått vurdert av sin advokat. Foreldrene har tatt bekymringsmeldingen til barnevernet svært tungt. Det har aldri vært påstander om omsorgssvikt. Denne saken dreier seg om et barn som har blitt mobbet, slått og sparket og i flere år vært utsatt for grov vold, sier advokat Hall.</p>
      <p>Dagbladet har tidligere snakket med moren til 11-åringen, hun opplever bekymringsmeldingen som ren trakassering fra Grimstad kommune.</p>
      <p>- Foreldrene opplevde bekymringsmeldingen som en trussel, sier advokat Hall til Dagbladet.</p>
      <h3>Taus advokat</h3>
      <p>Advokat Gro Hamre i Advokatfirmaet Tofte, som prosederer saken for Grimstad kommune, ønsker ikke å kommentere saken.</p>
      <figure>
        <img src="https://dbstatic.no/71846987.jpg?imageId=71846987&amp;width=1024&amp;height=615"/>
        <figcaption><b>SKOLEEIER:</b> Advokat Gro Hamre representerer Grimstad kommune, og snakker her med oppvekstsjef Arne Mowatt Haugland i kommunen. Foto: Henning Lillegård/Dagbladet Vis mer</figcaption>
      </figure>
      <p>- Nå har rettsforhandlingene startet, og vi har ingen kommentarer til det motparten har kommet med, var det eneste advokat Hamre ville si til Dagbladet.</p>
      <p>Hamre ble rådført av kommunen før bekymringsmeldingen. Hun starter sitt innledningsforedrag fredag morgen.</p>
      <h3>Post traumatisk stress</h3>
      <p>Flere spesialister har undersøkt ham, og konklusjonen er at den lille gutten lider av en såkalt posttraumatisk stresslidelse (PTSD).</p>
      <p>I sitt innledningsforedrag fortalte advokat Nadia Hall at den nå år gamle gutten hadde vært en blid og glad gutt, helt fram til han begynte på skolen.</p>
      <p>Hun slo fast at manglende kommunal oppfølging var årsaken til at alt har gått galt.</p>
      <figure>
        <img src="https://dbstatic.no/71846985.jpg?imageId=71846985&amp;x=0&amp;y=0&amp;cropw=100&amp;croph=89.97668997669&amp;width=643&amp;height=387"/>
        <figcaption><b>ANSVAR:</b> Advokat Nadia Hall i Advokatfiormaet Elden mener Grimstad kommune har ansvaret for at den lille gutten er traumatisert. Foto: Henning Lillegård/Dagbladet Vis mer</figcaption>
      </figure>
      <p>- Gutten er tydelig traumatisert, og er av spesialister blitt erklært 35 prosent medisinsk invalid. Foreldrene så til slutt ingen andre alternativer enn å ta ut en stevning mot Grimstad kommune.</p>
      <h3>- Uaktsomt</h3>
      <p>- Etter vår oppfatning har Grimstad kommune opptrådt uaktsomt. Kommunen er ansvarlig for de ansattes handlinger. Skolen og skoleeier har unnlatt å legge forholdene til rette. Det er skolen og skoleeieres ansvar å legge til rette for en god og trygg skolehverdag, konstaterte Nadia Hall i Aust-Agder tingrett.</p>
      <p>
        <b>Hun viste til at Fylkesmannen i Aust-Agder hadde pålagt kommunen en rekke tiltak.</b>
      </p>
      <p>- Allerede i desember 2016 ble det fattet vedtak av skolen og skoleeier. Det har blitt fattet mange vedtak, men i praksis har det ikke blitt gjort noe, sier advokat Hall.</p>
      <h3>«Ingen tillit»</h3>
      <p>Under innledningsforedraget kom det fram at foreldrene til den nå 11 år gamle gutten har mistet all tillit til skolen og Grimstad kommune.</p>
      <p>- Det virker som skolen og kommunen bare har bagatellisert problemene, og ikke tatt på alvor at en liten gutt har blitt grovt mobbet og sjikanert. Med det resultat at han har blitt påført post traumatisk stress (PSTD).</p>
      <p>Aust-Agder tingrett har satt av hele neste uke til rettsforhandlinger, og det vil bli ført en rekke vitner. Rettens administrator Alice Jervell besluttet at deler av forhandlingen skal gå for lukkede dører. Men pressen fikk være til stede.</p>
    </article>
  </body>
</html>