<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/entertainment/1562886/enantia-sti-lithi-twn-egklimatwn-twn-nazi-oi-active-member-me-to-edw-einai-distomo"/>
    <meta property="og:site_name" content="NOOZ."/>
    <meta property="article:published_time" content="2019-11-22T20:48:00+00:00"/>
    <meta property="og:title" content="Ενάντια στη λήθη των εγκλημάτων των ναζί οι Active Member με το «Εδώ είναι Δίστομο»"/>
    <meta property="og:description" content="Στον αγώνα για την δικαίωση των θυμάτων της Σφαγής του Διστόμου από τους Γερμανούς Ναζί, «στρατεύονται» με το μουσικό έργο τους οι ACTIVE MEMBER, σε μια προσπάθεια, όπως τόνισε η «ψυχή» του πρωτοποριακού συγκροτήματος Μιχάλης Μυτακίδης, να υπάρχει μια «γλυκιά εκδίκηση» για το αποτρόπαιο έγκλημα που έγινε στην πόλη."/>
  </head>
  <body>
    <article>
      <h1>Ενάντια στη λήθη των εγκλημάτων των ναζί οι Active Member με το «Εδώ είναι Δίστομο»</h1>
      <address>
        <time datetime="2019-11-22T20:48:00+00:00">22 Nov 2019, 20:48</time>
      </address>
      <p>
        <b>Στον αγώνα για την δικαίωση των θυμάτων της Σφαγής του Διστόμου από τους Γερμανούς Ναζί, «στρατεύονται» με το μουσικό έργο τους οι ACTIVE MEMBER, σε μια προσπάθεια, όπως τόνισε η «ψυχή» του πρωτοποριακού συγκροτήματος Μιχάλης Μυτακίδης, να υπάρχει μια «γλυκιά εκδίκηση» για το αποτρόπαιο έγκλημα που έγινε στην πόλη.</b>
      </p>
      <p>Παρουσία του δημάρχου Διστόμου Αράχωβας Αντίκυρας, <b>Γιάννη Σταθά</b> που από κοινού με τον επικεφαλής των ACTIVE MEMBER δρομολόγησαν το έργο αυτό, ο <b>Μιχάλης Μυτακίδης</b> τόνισε σε συνέντευξη Τύπου στο Μουσείο Θυμάτων Ναζισμού Διστόμου, ότι <b>η έννοια της εκδίκησης έχει παραποιηθεί, ενώ αυτή σχετίζεται με το δίκιο</b>. Πλέον έχει έρθει η ώρα να αρχίσουμε να παίρνουμε εκδίκηση με ένα τρόπο διαφορετικό από το δικό τους: «<b>εμείς με τα τραγούδια μας, οι νομικοί με τις δίκες - ένας αγώνας απ' όλες τις πλευρές»</b>, είπε.</p>
      <p>Από την πλευρά του, ο κ. Σταθάς ξεκίνησε την παρέμβαση του με το ιστορικό της συνεργασίας με τους ACTIVE MEMBER που άρχισε το καλοκαίρι, υπογραμμίζοντας ότι αυτό το έργο απευθύνεται ιδιαίτερα στην νεολαία, την γενιά που απομακρύνεται ηλικιακά από το γεγονός που βιώσαν οι προηγούμενες γενιές. Εκτός από τον αγώνα για να πληρώσει η Γερμανία για τα εγκλήματα, η διατήρηση της μνήμης είναι ο δεύτερος στόχος, και σε αυτό η τέχνη και η μουσική παίζει ρόλο ιδιαίτερα στην νεολαία. Η εκδίκηση για εμάς, είναι ο αγώνας για ειρήνη σε όλο τον κόσμο.</p>
      <p>Ο Μιχάλης Μυτακίδης παρουσίασε τα πέντε πρώτα τραγούδια του α' μέρους του έργου <b>«ΕΔΩ ΕΙΝΑΙ ΔΙΣΤΟΜΟ»,</b> ενώ για την συνέχεια του έργου είπε ότι το υπόλοιπο θα είναι πιο πλούσιο μουσικά και με πιο πολλούς καλλιτέχνες.</p>
      <p>Ο δήμαρχος Διστόμου Αράχωβας Αντίκυρας, ξεκαθάρισε ότι το έργο δεν θα έχει καμία σχέση, και δεν πρόκειται να χρηματοδοτηθεί σε καμία του φάση από θεσμούς και φορείς όπως το ελληνογερμανικό ταμείο, το υπουργείο Εξωτερικών της Γερμανίας κλπ., που ως στόχο έχουν, όπως τόνισε, <b>την παραποίηση της ιστορίας και την μη πληρωμή αποζημιώσεων</b> - θέση με την οποία συμφώνησε ο Μιχάλης Μυτακίδης. </p>
      <figure>
        <iframe src="https://www.youtube.com/embed/KXnAw9BHYtQ" width="640" height="360" data-service="Youtube" scrolling="no"/>
      </figure>
    </article>
  </body>
</html>