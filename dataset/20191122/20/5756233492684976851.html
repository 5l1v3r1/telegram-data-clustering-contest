<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622820/%D8%B3%D8%AE%D9%86%DA%AF%D9%88%DB%8C-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%DB%B1%DB%B0%DB%B0-%D9%86%D9%81%D8%B1-%D8%A7%D8%B2-%D9%84%DB%8C%D8%AF%D8%B1%D9%87%D8%A7-%D9%88-%D8%B9%D9%88%D8%A7%D9%85%D9%84-%D8%A7%D8%B5%D9%84%DB%8C-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D8%AA%D9%88%D8%B3%D8%B7-%D8%B3%D9%BE%D8%A7%D9%87-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T20:41:00+00:00"/>
    <meta property="og:title" content="سخنگوی قوه قضاییه: ۱۰۰ نفر از لیدرها و عوامل اصلی ناآرامی‌ها توسط سپاه دستگیر شدند"/>
    <meta property="og:description" content="سخنگوی قوه قضاییه گفت: حدود ۱۰۰ نفر از لیدرها، سردسته‌ها و عوامل اصلی اغتشاشات اخیر در نقاط مختلف کشور توسط سپاه پاسداران انقلاب اسلامی شناسایی و دستگیر شدند."/>
  </head>
  <body>
    <article>
      <h1>سخنگوی قوه قضاییه: ۱۰۰ نفر از لیدرها و عوامل اصلی ناآرامی‌ها توسط سپاه دستگیر شدند</h1>
      <h2>بازداشتی‌ها اعتراضات بنزینی غربال می‌شوند</h2>
      <address>
        <time datetime="2019-11-22T20:41:00+00:00">22 Nov 2019, 20:41</time>
      </address>
      <p>
        <i>سخنگوی قوه قضاییه گفت: حدود ۱۰۰ نفر از لیدرها، سردسته‌ها و عوامل اصلی اغتشاشات اخیر در نقاط مختلف کشور توسط سپاه پاسداران انقلاب اسلامی شناسایی و دستگیر شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>غلامحسین اسماعیلی، سخنگوی دستگاه قضا عصر جمعه به همراه علی القاصی، دادستان تهران از وضعیت متهمان بازداشت شده در حوادث اخیر در بازداشتگاه اوین بازدید کرد.</p>
      <p>به گزارش مرکز رسانه قوه قضاییه، سخنگوی قوه قضاییه در حاشیه این بازدید اظهار کرد: با هدایت‌های مقام معظم رهبری، هوشیاری مردم، جدا شدن صف مردم از اغتشاشگران و با تلاش و زحمت یکایک نیروهای امنیتی و انتظامی، آرامش به کشور برگشته و اغتشاشات اخیر به پایان رسیده است.</p>
      <figure>
        <img src="https://aftabnews.ir/files/fa/news/1398/9/1/362199_429.jpg"/>
      </figure>
      <p>وی ادامه داد: کار مجموعه دستگاه قضایی برای ریشه‌یابی این موضوع و برخورد با متخلفانی که اعمال و رفتار آن‌ها باعث ایجاد این ناامنی در جامعه شد، برای رسیدگی به پرونده یکایک دستگیرشدگان و اغتشاشگران به نوعی آغاز شده است.</p>
      <p>اسماعیلی تصریح کرد: در این ماموریت تدبیر ریاست قوه قضاییه بر این است که هیاتی را برای پیگیری این حوادث منصوب کرد تا بر فرایند رسیدگی به این پرونده‌ها اشراف کامل داشته باشد و تاکیدکرد که اعضای این هیات از یکایک مراکزی که بازداشتی‌های حوادث اخیر در آنجا نگهداری می‌شوند بازدید داشته باشند؛ به همین منظور امروز بنده به عنوان نماینده ریاست قوه قضاییه همراه با دادستان تهران که زحمت اصلی رسیدگی به این پرونده‌ها در پایتخت را به عهده دارد از وضعیت بازداشتی‌ها بازدید کردیم و به لحاظ حوادثی که در اینجا داشته‌ایم رسیدگی بر عهده دادسرای عمومی و انقلاب تهران است.</p>
      <p>سخنگوی دستگاه قضایی با اشاره به بازدید از محل بازداشتگاه‌های نگهداری متهمان حوادث اخیر، تصریح کرد: ماموریت داشتیم تا ببینیم با همه جنایت‌هایی که این‌ها انجام دادند، حقوقی که زندانیان از آن در ارتباط با موضوع سلامت، ارتباط با خانواده و اطلاع به خانواده برای رفع دغدغه‌ها برخوردار هستند چطور رعایت می‌شود. همچنین فرایند را از نزدیک دیدیم و برای نظارت بر نحوه انجام تحقیقات در مرحله بازجویی حضور پیدا کردیم و دیدار چهره به چهره‌ای با برخی از عناصر بازداشت شده داشتیم.</p>
      <p>
        <b>بازداشتی‌ها غربال می شوند</b>
      </p>
      <p>وی ادامه داد: با مامورانی که در این حوزه فعالیت داشتند صحبت کردیم و خوشبختانه علاوه بر کسانی که در صحنه درگیری‌ها بازداشت شدند که امر غربالگری سریعا انجام شده و تعداد زیادی از آن‌ها آزاد شدند، عناصر وابسته، خودفروخته، تشکیلاتی و اراذل و اوباشی که بعضا دارای سوابق متعدد بودند و با تمهید مقدمات و تهیه سلاح، قمه و وسایل مربوط به ایجاد حریق در این اغتشاش‌ها فراهم کرده بودند شناسایی و دستگیر شدند.</p>
      <p>اسماعیلی اضافه کرد: فقط در مجموعه سپاه پاسداران انقلاب اسلامی گزارشی به ما داده شد که حدود ۱۰۰ نفر از لیدرها، سردسته‌ها و عوامل اصلی این اغتشاش‌ها در نقاط مختلف کشور توسط ماموران سپاه شناسایی و دستگیر شدند. جمع قابل توجهی به مراتب بیش از این تعداد از ناحیه وزارت اطلاعات مورد شناسایی قرار گرفتند و تعدادی از آن‌ها بازداشت شدند یا در شرف بازداشت هستند.</p>
      <p>سخنگوی قوه قضاییه با اشاره به شناسایی و دستگیری افراد اصلی در حوادث اخیر توسط پلیس اطلاعات و امنیت کشور، تصریح کرد: تاکید شد تا با رعایت همه موازین قانونی و همه حقوقی که قانون برای متهمان در نظر گرفته است، امر رسیدگی و تحقیقات مقدماتی و همچنین فرایند دادگاه این‌ها در حداقل زمان برگزار شود و مردم از نتیجه دادرسی‌ها مطلع شوند.</p>
      <p>وی افزود: خوشحالیم از اینکه علاوه بر کمک در جهت تامین امنیت مردم و این موضوع که امنیت مردم و شهروندان در اولویت اول ما قرار دارد، رصد می‌کنیم تا خدایی ناکرده اجحافی در حق همین افرادی که ما از آن‌ها به عنوان اراذل و اوباش یاد می‌کنیم انجام نپذیرد.</p>
      <p>اسماعیلی در پاسخ به سوالی مبنی بر اینکه آیا وابستگی متهمان دستگیر شده که در حوادث شرکت داشته‌اند، مشخص شده است یا خیر، گفت: آنچه که به ما گزارش شد هم وابستگان به جریان نفاق، وابستگانی از جریان سلطنت طلب در بین دستگیرشدگان داریم و در استان‌ها مرزی ما، افرادی از گروه‌های تجزیه طلب در بین دستگیرشدگان هستند و گروه‌های مسلحی که ساماندهی شده بودند و آموزش برای اقدامات خرابکارانه دیده بودند به صورت گروهی در بین دستگیر شدگان هستند که این‌ها در فرایند تحقیقات مقدماتی اطلاعات بیشتر آن متعاقبا اعلام خواهد شد.</p>
      <p>القاصی مهر دادستان تهران، نیز در جمع خبرنگاران و در پاسخ به این سوال که کار رسیدگی به پرونده‌های دستگیرشدگان حوادث اخیر از چه زمانی آغاز خواهد شد، بیان کرد: اغتشاشاتی که در روزهای اخیر به وقوع پیوست و تمام جریانات، تحت اشراف کامل دستگاه‌های اطلاعاتی و امنیتی ما از همان اوایل قرار داشتند و تعدادی از لیدرهای اصلی و افرادی که محرک و عوامل اصلی موثر در اغتشاشات بودند، شناسایی و دستگیر شدند و تعدادی نیز در شرف دستگیری هستند.</p>
      <p>دادستان تهران اذعان کرد: از ابتدای دستگیری ها، همکاران ما در مجموعه دادسرای تهران و شهرستان‌های استان تهران به صورت شبانه روز امر تحقیقات را از این متهمان آغاز کردند؛ به طوری که هیچ متهمی بیشتر از ۱۲ ساعت در تحت نظرگاه‌ها نداشتیم و تمام متهمان را بلافاصله به صورت آنی توسط بازپرسان ویژه‌ای که برای این کار اختصاص دادیم مورد تحقیق قرار گرفتند و در حال حاضر تعدادی از متهمان که در کل شهرستان‌های استان تهران تحت بازداشت قرار دارند با صدور قرارهای تامین و در محل مناسب زندان در حال نگهداری هستند و خدماتی که لازم بوده نسبت به این زندانیان در همان اوایل انجام شده است.</p>
      <p>وی تاکید کرد: آنچه که برای ما در این مرحله مهم و حائز اهمیت است، این است که ما در سیستم قضایی صف اغتشاشگران، اوباش و کسانی که با آتش زدن اموال عمومی و تخریب اموال مردم این ناامنی را در بعضی از مناطق کشور رقم زدند قطعا با برخوردهای قاطع قانونی مواجه خواهند شد و برای این امر بازپرسان ویژه‌ای را به صورت تمام وقت برای امر تحقیقات همه جانبه از این متهمان خاص اختصاص پیدا کرده است.</p>
      <p>القاصی تصریح کرد: تحقیقات اولیه آغاز شده و تحقیقات ما در روزهای آتی کماکان ادامه خواهد داشت، هماهنگی‌های خوبی با دستگاه‌های اطلاعاتی و امنیتی در همین روزهای اخیر انجام دادیم و قطعا مستندات خوبی هم به دست آمده و هم در حال جمع آوری است.</p>
      <p>دادستان تهران در ادامه اظهار کرد: با توجه به تاکیدات ریاست قوه قضاییه مبنی بر قائل شدن تفکیک میان اغتشاشگران و آشوبگران و کسانی که به امنیت مردم خدشه وارد کردند با افراد عادی، بنای ما بر این است تحقیقات از این افراد خاص در سریع‌ترین زمان و با رعایت جوانب قانونی انجام شود و امیدواریم زمینه محاکمه این افراد در نزدیکترین زمان انجام دهیم و نتایج رسیدگی‌ها را به سمع و نظر مردم برسانیم.</p>
      <p>القاصی در ادامه گفت: در این کار، مصمم و قاطع هستیم و در مقابل این آشوبگران و تعدادی که تحت تاثیر تحریکات دشمن و در فضایی که ایجاد گرده بودند و به زعم خود قصد داشتند امنیت مردم را سلب کنند، بنا این است با برخوردهای قاطع آرامش واقعی استمرار داشته باشد و رضایت مردم کسب شود.</p>
      <p>دادستان تهران در پاسخ به این سوال که آیا بازجویی از افراد دستگیر شده انجام شده است یا خیر، گفت: تعدادی از این دستگیرشدگان جزء عناصر اصلی بوده و افرادی هستند که در حریق اماکن عمومی، دستبرد و غارت فروشگاه‌ها و اموال عمومی دست داشتند که تحقیقات از این افراد به طور جامع در دست اقدام است، بعضی از این دستگیرشدگان ممکن است نقش اساسی را در این اغتشاشات نداشته باشند، اما در صحنه حضور داشتند، رویکرد و نگاه ما نسبت به افرادی که صرفا در صحنه حضور داشتند و ممکن است نقش اصلی را نداشته باشند متفاوت است.</p>
      <p>سخنگوی قوه قضاییه عنوان کرد: مقامات قضایی از ساعات اولیه و به صورت شبانه روزی در بازداشتگاه‌ها حضور پیدا کردند و تحقیقات در حال انجام است و تاکنون تعداد قابل توجهی از بازداشت شدگان که صرفا در تجمعات حضور پیدا کردند اگر چه خود این اقدام، خلاف قانون و مقررات است، اما نقضی در تخریب و آتش زدن نداشتند، جمع زیادی از آن‌ها آزاد شده اند.</p>
      <p>
        <b>افراد بی تقصیر آزاد می‌شوند</b>
      </p>
      <p>وی افزود: تاکید شده تا غربالگری سریعتر انجام شود و به تعبیری که ریاست قوه قضاییه تاکید کرد، افرادی که احیانا بی‌تقصیرند یا کم‌تقصیرند باید سریعا تعیین تکلیف و آزاد شوند و به خانواده‌های خود بازگردند تا در مورد این‌ها در آینده تصمیم گیری شود و در خصوص کسانی که نقش مهم را داشتند باید شدیدا و در اسرع وقت امر دادرسی آن‌ها انجام شود.</p>
      <p>اسماعیلی گفت: مردم ما از اراذل و اوباشی که این جنایت‌ها را به بار آورده‌اند مستندات، مطالب، فیلم‌ها و عکس‌ها و شناختی در اختیار دارند. مردم به امنیت خود و آسایش همنوعان کمک کنند و کسانی که امنیت آن‌ها و دیگر شهروندان را به مخاطره می‌اندازند شناسایی و مجازات شوند.</p>
      <p>سخنگوی قوه قضاییه خاطرنشان کرد: افتخار ما در بین کشورهای منطقه امنیتی است که برای این مردم فراهم کردیم حاضر هستیم برای امنیت آن‌ها جانفشانی کنیم، مردم نیز کمک کنند تا با کمک مردم و اطلاعاتی که از آن‌ها خواهیم گرفت ان شاءالله عناصر اصلی به سزای اعمال خود خواهند رسید و دیگران نیز در صورت همکاری و احراز اینکه نقش مهمی در این حوادث نداشتند از ارفاقات قانونی بهره‌مند خواهند شد.</p>
    </article>
  </body>
</html>