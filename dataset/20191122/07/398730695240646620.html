<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/forsvunna-17-aringen-misstankt-begars-haktad/"/>
    <meta property="og:site_name" content="DN.SE"/>
    <meta property="article:published_time" content="2019-11-22T07:01:58+00:00"/>
    <meta property="og:title" content="Man begärs häktad misstänkt för mord på försvunnen 17-åring"/>
    <meta property="og:description" content="En 17-årig flicka är sedan mer än en vecka försvunnen från Uddevalla. I tisdags anhölls en ung man, misstänkt för mord."/>
  </head>
  <body>
    <article>
      <h1>Man begärs häktad misstänkt för mord på försvunnen 17-åring</h1>
      <address><time datetime="2019-11-22T07:01:58+00:00">22 Nov 2019, 07:01</time> by <a rel="author" href="https://www.dn.se/av/anders-bolling/" target="_blank">Anders Bolling</a></address>
      <p>
        <b>En 17-årig flicka är sedan mer än en vecka försvunnen från Uddevalla. I tisdags anhölls en ung man, misstänkt för mord. Sedan dess har misstankarna mot mannen stärkts och han har i dag begärts häktad.<br/>Samtidigt pågår en stor sökinsats i och runt Uddevalla.<br/>”Vi använder oss av drönarna, sjöpolis och en stor hundresurs”, skriver polisen på sin hemsida.</b>
      </p>
      <p>Mannen begärs häktad på sannolika skäl misstänkt för mord på den 17-åriga flicka som den 13 november försvann från Uddevalla.</p>
      <p>Åklagaren Caroline Fransson har fattat beslutet efter att ha förhört såväl den misstänkte som andra personer. Misstankegraden har höjts efter anhållandet i tisdags.</p>
      <p><b>I inledande förhör med mannen</b> nekade han till brott. Ett andra förhör hölls med honom på torsdagen. Då hade polis också genomfört en andra undersökning av mannens lägenhet i Uddevalla.</p>
      <p>Enligt den häktningsframställan som lämnats till Uddevalla tingsrätt ska det misstänkta mordet ha begåtts förra torsdagen, den 14 november.</p>
      <p>”Efter förhör med den misstänkta och med personer som allteftersom är intressanta i utredningen samt utifrån omständigheter som framkommit i tekniska undersökningar har jag beslutat att begära mannen häktad på sannolika skäl misstänkt för mord”, säger åklagaren Caroline Fransson, i ett pressmeddelande.</p>
      <figure>
        <img src="https://cached-images.bonnier.news/cms30/UploadedImages/2019/11/22/ab6f64a5-4214-4d00-b4e3-8dcb2b1ce7ef/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Polisens avspärrningar.<cite>Foto: Tomas Ohlsson</cite></figcaption>
      </figure>
      <p><b>Advokaten Beatrice Eddieson Rämsäll</b> har utsett till mannens försvarare. Hon anser inte att det finns skäl att häkta honom.</p>
      <p>– Jag är lite förvånad, jag tycker inte att jag har sett tillräckliga underlag för det, säger hon till <a href="https://sverigesradio.se/sida/artikel.aspx?programid=125&amp;artikel=7349238">P4 Väst</a>.</p>
      <p>Åklagaren Caroline Fransson har tidigare varit väldigt försiktig med att uttala sig om utredningen.</p>
      <p>– Varför det utreds som mord beror på omständigheter som också ligger till grund för mitt beslut att anhålla en person och det gör att jag inte kan gå in på det, utöver att vi har en målsägande som har varit försvunnen ett antal dagar, sade åklagaren till DN i onsdags.</p>
      <p>Rättsexperten Sven-Erik Alhem, tidigare överåklagare, är numer ordförande för brottsofferjouren. Att misstanken nu stärks tyder enligt honom på att utredningen går framåt.</p>
      <p>– Om man till exempel har fått bekräftat att föremål som man har hittat verkligen tillhörde henne så utgör det ett utomordentligt starkt stöd för att höja misstankegraden, säger han.</p>
      <p>Den misstänkte mannen är i 20-årsåldern<b> </b>och närstående till den försvunna flickan. När hon senast sågs befann hon sig inte långt från mannens lägenhet.</p>
      <figure>
        <img src="https://cached-images.bonnier.news/cms30/UploadedImages/2019/11/22/561f0c53-0796-42f1-bf05-8a9a301963ce/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>En brandplats som polisen har intresserat sig för i sökandet efter den 17-åriga flickan.<cite>Foto: Tomas Ohlsson</cite></figcaption>
      </figure>
      <p><b>17-åringen försvann för en dryg</b> vecka sedan<b> </b>och en stor sökinsats pågår i och runt Uddevalla sedan flera dagar. Polisen har använt hundar och drönare i sökande och flera hundra personer har anslutit sig till insatser från frivilligorganisationerna Fikk och Missing People.</p>
      <p>”Vi utökar vårt sökområde mer och mer, men rör oss fortsatt i Uddevalla både centralt och dess omnejd. Vi använder oss av drönarna, sjöpolis och en stor hundresurs”, skriver polisen på sin hemsida.</p>
      <p>DN:s reportrar har vid flera tillfällen besökt de olika sökinsatserna och uttalande från såväl poliser som frivilliga vittnar om en stor beslutsamhet.</p>
      <p>– Vi letar tills vi hittar henne, har Morten Gunneng, vakthavande befäl på polisen i region Väst, <a href="https://www.dn.se/nyheter/sverige/minst-200-personer-fortsatter-sokandet-efter-17-aringen/">tidigare sagt till DN</a>.</p>
      <p>Häktningsförhandlingen kommer att hållas i Uddevalla tingsrätt klockan 13 på fredagen.</p>
    </article>
  </body>
</html>