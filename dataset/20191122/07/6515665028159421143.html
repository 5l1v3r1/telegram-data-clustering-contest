<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3362273/kriminalac-koji-se-klao-u-sudu-nadjen-krvav-na-seoskom-putu-priveden-dok-je-jeo-pljeskavicu"/>
    <meta property="og:site_name" content="kurir.rs"/>
    <meta property="article:published_time" content="2019-11-22T07:15:00+00:00"/>
    <meta property="og:title" content="KRIMINALAC KOJI SE KLAO U SUDU NAĐEN KRVAV NA SEOSKOM PUTU: Priveden dok je jeo pljeskavicu"/>
    <meta property="og:description" content="Misterija: Zoran Jeličić (40), optuženi član valjevske grupe koji je hteo da se ubije u Specijalnom sudu, juče je nađen u selu Čučuge kod Valjeva, posle čega je prevezen u bolnicu, pa u policiju"/>
  </head>
  <body>
    <article>
      <h6 class="kicker">NOVA DRAMA</h6>
      <h1>KRIMINALAC KOJI SE KLAO U SUDU NAĐEN KRVAV NA SEOSKOM PUTU: Priveden dok je jeo pljeskavicu</h1>
      <address>
        <time datetime="2019-11-22T07:15:00+00:00">22 Nov 2019, 07:15</time>
      </address>
      <p>
        <b>Misterija: Zoran Jeličić (40), optuženi član valjevske grupe koji je hteo da se ubije u Specijalnom sudu, juče je nađen u selu Čučuge kod Valjeva, posle čega je prevezen u bolnicu, pa u policiju</b>
      </p>
      <p>Zoran Jeličić (40), pripadnik kriminalne valjevske grupe koji je prekjuče pokušao da se zakolje u sudnici Specijalnog suda, juče rano ujutru pronađen je bez svesti i sav krvav na seoskom putu u selu Čučuge kod Valjeva!</p>
      <p>Kako saznajemo, Jeličić, koji se od marta nalazi u kućnom pritvoru s nanogicom, u sredu je posle pregleda na VMA pušten i navodno se uputio kući u Pambukovicu kraj Valjeva, gde ima prijavljen boravak. Međutim, po svemu sudeći, on nije otišao kući.</p>
      <p>- Njega je juče u ranim jutarnjim satima pronašao taksista kako leži nasred kolovoza. Čovek ga je odvezao u urgentni centar Valjevske bolnice. Žalio se na samopovređivanje. Lekari su ga pregledali i konstatovali da nije životno ugrožen, takođe su mu stavili gips na ruku, pošto je bila slomljena, i dali mu terapiju, nakon čega je otpušten iz bolnice - objašnjava izvor.</p>
      <p>Prema njegovim rečima, Jeličić ni po izlasku iz bolnice nije otišao kući, već je nastavio da se šeta po Valjevu.</p>
      <p>- Bio je u jednom kiosku brze hrane i jeo pljeskavicu. Policajci su ga primetili i priveli u stanicu kako bi ga identifikovali. Utvrđeno je da je prekršio mere kućnog pritvora, to jest da je napustio kuću bez obaveštavanja nadležnih organa, što je u obavezi da učini - kaže izvor Kurira.</p>
      <p>Jeličićev advokat Dragoljub Đorđević potvrdio je juče za Kurir da je njegov klijent nađen na seoskom putu.</p>
      <p>- Posredno sam saznao da je Jeličić, pošto je posekao sebi vrat i ruku u Specijalnom sudu, prevezen na VMA. Nakon ukazane pomoći on se vratio u Specijalni sud da uzme telefon - objašnjava Đorđević i dodaje:</p>
      <p>- Uzeo je telefon i krenuo kući autobusom. Međutim, krvavog i bez svesti, našao taksista! On ga je ubacio u kola i prevezao u bolnicu. Pokušao sam da stupim u kontakt s njim, ali nisam uspeo - rekao je advokat.</p>
      <p>Zoran Jeličić, kome se sudi zbog ubistva Željka Đedovića 2009. godine, u sredu je na suđenju, naočigled sudije, advokata i drugih prisutnih u sudnici, iz džepa izvadio žilet, koji je krišom uneo u sud, i posekao vrat i ruku.</p>
      <p>- Pošto mi ne dozvoljavate da kažem šta imam i štitite Nebojšu Joksovića, ja ću sada da se ubijem pred svima - rekao je Jeličić i povukao sečivom dva puta po vratu i jednom po ruci.</p>
      <blockquote><b>Advokat i optuženi<br/></b><b>SUD JE KRIV<br/></b>Milan Milijanović, jedan od optuženih pripadnika valjevske grupe, kao i njegov branilac Miroslav Živković održali su juče konferenciju za medije, na kojoj su želeli da ukažu na sve nezakonitosti koje prate maratonsko suđenje pred Specijalnim sudom.<br/>Milijanović i Živković su naveli da ovaj slučaj predstavlja fenomen u srpskom pravosuđu jer za deset godina, nije izrečena nijedna prvostepena presuda.<br/>- Dosad je promenjeno čak pet sudskih veća, a postupak je svaki put kretao iznova - kazao je advokat. I. M.</blockquote>
      <blockquote><b>„Valjevci“ optužuju sudije<br/></b><b>ŠTITE JOKSOVIĆA ZBOG 100.000 EVRA<br/></b>Zoran Jeličić navodno je pokušao da se ubije jer mu sudija Svetlana Aleksić nije dozvolila da priča o Nebojši Joksoviću, svedoku-saradniku u postupku protiv Darka Šarića. Jeličić, ali i ostali članovi valjevske grupe tvrde da iza ubistva Željka Đedovića stoji Joksović, ali da ga sud štiti.<br/>- Svedoci Goran Nikolašević i Miloš Nikolić dali su i overili izjave kod notara da imaju lična saznanja da iza ubistva Đedovića stoji Nebojša Joksović. Sudije nisu analizirale i preispitale njegovu ulogu u tako teškom krivičnom delu - rekao je Milan Lazarević, zvani Laza Bombaš, označen kao organizator valjevske grupe, na suđenju u oktobru. On je rekao i da „zna da je sudija od Joksovića dobio 100.000 evra, kao i da je Joksovićeva žena nekada radila sa sudijom Svetlanom Aleksić“.</blockquote>
      <figure>
        <img src="https://www.kurir.rs/data/images/2019/11/21/22/2059921_collage_ff.jpg?ver=1574370138"/>
        <figcaption>
          <cite>foto: Dado Đilas, Privatna Arhiva</cite>
        </figcaption>
      </figure>
      <p>Kurir.rs / J. Rafailović - S. Stevanović</p>
      <p>Foto: Kurir</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3361635/evo-zasto-se-jelicic-klao-u-sudu-otkriven-motiv-krvave-drame-clana-valjevske-grupe-izvadio-secivo-i-poceo-da-se-reze"/>
        <a href="https://www.kurir.rs/crna-hronika/3361279/evo-ko-je-zoran-jelicic-koji-je-sebi-prerezao-vrat-nasred-sudnice-pripadnik-valjevskog-klana-2009-izresetao-biznismena"/>
        <a href="https://www.kurir.rs/crna-hronika/3362027/ovaj-slucaj-je-presedan-optuzeni-iz-valjevske-grupe-progovorio-o-sudjenju-na-kom-je-jelicic-sebi-prerezao-vrat"/>
        <a href="https://www.kurir.rs/crna-hronika/3361259/drama-u-specijalnom-sudu-jelicic-prerezao-sebi-vrat-za-govornicom-optuzeni-iz-valjevske-grupe-pokusao-da-se-ubije"/>
      </related>
    </article>
  </body>
</html>