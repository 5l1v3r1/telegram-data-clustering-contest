<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_golovna-zagroza-derzhavi-znovu-jde-vid-vladi/939275"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:20:00+00:00"/>
    <meta property="og:title" content="&quot;Головна загроза державі знову йде від влади&quot;"/>
    <meta property="og:description" content="&amp;mdash;&amp;ensp;Революція гідності показала українцям, на що вони здатні. Той період є одним із найвеличніших у сучасній історії нашої держави. Це символ суспільного єднання, &amp;mdash; каже філософ Олексій ПАНИЧ, 59 років. 21 листопада Україна відзначила День свободи й гідності, а також шосту річницю ..."/>
  </head>
  <body>
    <article>
      <h1>"Головна загроза державі знову йде від влади"</h1>
      <address><time datetime="2019-11-22T07:20:00+00:00">22 Nov 2019, 07:20</time> by <a rel="author">Ангеліна КОВАНДА</a></address>
      <p>— Революція гідності показала українцям, на що вони здатні. Той період є одним із найвеличніших у сучасній історії нашої держави. Це символ суспільного єднання, — каже філософ Олексій ПАНИЧ, 59 років. 21 листопада Україна відзначила День свободи й гідності, а також шосту річницю Майдану.</p>
      <p>— Народ чітко поставив ціль і досягнув її. Скинув ненависного президента та розвернув країну в бік європейської цивілізації. Нарешті на державному рівні зрозуміли, що росіяни не є нашими друзями. На жаль, це забувається і відходить на другий план. Важливо не втратити ці здобутки. Але ми в будь-якому разі ще довго надихатимемося Революцією гідності в скрутні часи.</p>
      <p>
        <b>Які результати Майдану визначають наше життя сьогодні?</b>
      </p>
      <p>— Отримали безвіз та Угоду про асоціацію з Євросоюзом. Це були вимоги людей, які виходили на протести у 2013–2014 роках. На зовнішній арені ми досягли цілей. Але маємо багато внутрішніх проблем. Іде боротьба, щоб зберегти гідність, яку відстояли на Майдані.</p>
      <p>Політики говорять про поступки агресору, які робити негідно. Намагаються їх протиснути, шкодячи українським національним інтересам. Головна загроза державі знову — від влади. Президент Зеленський і його оточення хочуть закінчити війну будь-якою ціною. У наших реаліях це означатиме поразку та повернення під вплив Кремля. Отже — втрату здобутків революції.</p>
      <p>Спостерігається відкат і загалом у політичній площині. Кримінальна справа проти колишньої виконувачки обов'язків міністра охорони здоров'я Уляни Супрун нагадує повернення в домайданне минуле з політичними переслідуваннями опонентів.</p>
      <p>
        <b>Воно можливе?</b>
      </p>
      <p>— Загроза велика. Точкою спотикання буде кількість українців, готових опиратися. Активна меншість у суспільстві збільшилася за ці шість років і мобілізувалася після зміни влади.</p>
      <p>Маємо бути пильні й стежити не тільки за діями нашої влади, а й за загальноєвропейською кон'юнктурою. На Заході, в РФ та Україні є багато тих, хто хотів би бачити нашу державу такою, як 2012 року.</p>
      <p>Бажання України до членства у ЄС Росія сприймає як загрозу власним національним інтересам. Не кажучи про Північноатлантичний альянс. Наш вступ у НАТО означатиме, що під Харковом можуть стояти ракети, які за 2 хвилини долетять до Москви. Це буде катастрофа оборонної політики Кремля. Росіяни ляжуть кістками, щоб не допустити нашого зближення з ЄС і Альянсом. Європейці неготові до масштабного розширення та включення України до свого складу. Не хочуть конфліктувати з росіянами, відстоюючи євроатлантичні прагнення українців. Їм простіше віддати Київ під протекторат Путіна.</p>
      <p>
        <b>Що ми не помітили, упустили після Революції гідності?</b>
      </p>
      <p>— Варто було провести сумліннішу люстрацію антимайданних політичних сил. Але не факт, що в умовах активного наступу росіян на Донбасі й анексії Криму це було реально.</p>
      <p>
        <b>До чого українці були неготові?</b>
      </p>
      <p>— Одержали можливість контролю над владою, проте не змогли його втримати й зробити усталеною практикою. Не дали раду свободам, які впали на голову. Наприклад, місцева влада отримала додаткові кошти в регіонах завдяки децентралізації. Проте не всі їх реалізують, бо не знають, як це зробити.</p>
    </article>
  </body>
</html>