<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/scandals-newspaper/_u-shovischi-nema-kisnyu-vizhiti-ne-bulo-shansiv/939236"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:35:00+00:00"/>
    <meta property="og:title" content="&quot;У сховищі нема кисню. Вижити не було шансів&quot;"/>
    <meta property="og:description" content="17 листопада в селі Серетець Зборівського району на Тернопільщині поховали 28-річного Ігоря Кметя та його дядька Івана Кошина, 46 років. Були на заробітках у Польщі, працювали на агропідприємстві. 10 листопада мали повертатися на батьківщину. Того ж дня чоловіків знайшли мертвими в холодильній ..."/>
  </head>
  <body>
    <article>
      <h1>"У сховищі нема кисню. Вижити не було шансів"</h1>
      <address><time datetime="2019-11-22T07:35:00+00:00">22 Nov 2019, 07:35</time> by <a rel="author">Анна БОВА</a></address>
      <p>17 листопада в селі Серетець Зборівського району на Тернопільщині поховали <b>28-річного Ігоря Кметя</b> та його дядька<b> Івана Кошина, 46 років.</b> Були на заробітках у Польщі, працювали на агропідприємстві. 10 листопада мали повертатися на батьківщину. Того ж дня чоловіків знайшли мертвими в холодильній камері для фруктів у селі Садковіце Лодзького воєводства.</p>
      <p>— В Івана Кошина помер батько. Розбив інсульт. Із племінником збиралися на похорон, — розповідає староста села <b>48-річний Ігор Балтарович</b>. — Уранці по них приїхав український перевізник. Чоловіків ніде не було. Почали шукати. Знайшли обох мертвими в холодильнику для фруктів. Як там опинилися — ніхто не знає.</p>
      <p>Побачив тіла працівників їхній роботодавець, за даними польської поліції. Це власник підприємства, на території якого розташоване фруктосховище. Одразу викликав поліцію і "швидку".</p>
      <p>У сховищі немає кисню. Його викачали. Натомість напустили азот, аби фрукти не псувалися. В чоловіків не було шансів вижити.</p>
      <p>— Усі працівники підприємства знали, що заходити у сховище не можна. Людині там нічим дихати, загине, — говорить Аркадіуш Чмілевський із Равського контрольно-пропускного пункту. — Як двоє заробітчан там опинилися — з'ясувати поки що не вдалося.</p>
      <p>Припускають, до складу Іван з Ігорем потрапили через вікно. Але вибратися не змогли, бо ззовні його хтось зачинив. Хто це міг зробити і чому туди полізли — невідомо. У поліції цю версію не коментують.</p>
      <p>Іван Кошин із дружиною та 13-річним сином жив на хуторі Ліщина біля села Загір'я Зборівського району. Ігор — у Серетці з батьками та молодшою сестрою Світланою. Мав дівчину, з якою планував одружитися.</p>
      <p>На заробітки чоловіки поїхали 14 серпня.</p>
      <p>— Ігор був добрий і щирий. Нікому не відмовляв у допомозі, — каже Наталія Гула, була класним керівником Ігоря. — Іван із Любою одружилися років 14 тому. Вона працювала у школі завучем. Потім виїхали до Тернополя. Чоловік мав там кімнату в гуртожитку, водієм був. Ніхто толком не знає, що сталося з хлопцями на заробітках. Думаю, це страшний збіг обставин. Усі місцеві люди та з навколишніх сіл збирали гроші, аби привезти їхні тіла додому. Шоковані трагедією.</p>
      <p>Нещасний випадок могли підлаштувати, аби не платити чоловікам за роботу, припускають їхні знайомі.</p>
      <p>Ігор та Іван мали трудові візи, на агропідприємство поїхали працювати вдруге на запрошення роботодавця. Податок за них не платив. Офіційно оформив лише 8 листопада, сказали рідним у консульстві.</p>
      <p>— У селі балакають, що нещасний випадок могли підлаштувати. Чого б їм лізти в ту камеру, якщо знали про ризик? — говорить односелець померлих 56-річний Григорій, прізвища просить не вказувати. — Вже 9 листопада рідні не могли до них додзвонитися. Раніше такого не траплялося. Думають, відтоді були мертві. Звідкись дізналися, що коли по хлопців приїхав перевізник, то роботодавець порадив водієві їх не ­чекати. А по-тихому їхати геть.</p>
      <p>Розслідує справу районна прокуратура польського міста Рава Мазовецька.</p>
      <p>— Для базових гарантій безпеки кожен заробітчанин повинен мати робочу візу й офіційний договір на працевлаштування, — каже адвокат Сергій Старенький, 46 років. — Якщо з оформленням роботодавець затягує, треба скаржитися до місцевої поліції чи податкової. Але це якщо є трудова віза і договір про співпрацю. Коли на заробітки їдуть за туристичною візою, це порушення з боку заробітчанина. Жодні соціальні гарантії для нього не передбачені.</p>
      <p><b>900</b> тисяч українських заробітчан офіційно працюють у Польщі, за даними тамтешнього Нац­банку.</p>
    </article>
  </body>
</html>