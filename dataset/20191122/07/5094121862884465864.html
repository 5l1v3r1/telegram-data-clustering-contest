<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/pamatky-nebo-nova-vystavba-v-brne-chteji-vice-chranit-historicke-budovy-20191122.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T07:37:00+00:00"/>
    <meta property="og:title" content="Památky, nebo nová výstavba? V Brně chtějí více chránit historické budovy"/>
    <meta property="og:description" content="Prznění historické budovy, komentovali před časem lidé moderní přístavbu domu v Křenové ulici, o které už Brněnský deník Rovnost informoval. Podobným zásahům do zástavby, která není chráněná, má zabránit vyhlášení takzvané městské památkové zóny okolo centra Brna. Zástupci města ji však odmítají.  "/>
  </head>
  <body>
    <article>
      <h1>Památky, nebo nová výstavba? V Brně chtějí více chránit historické budovy</h1>
      <address><time datetime="2019-11-22T07:37:00+00:00">22 Nov 2019, 07:37</time> by <a rel="author">Pavla Hloušková</a></address>
      <p>O vyhlášení zóny usilují památkáři kvůli vyšší ochraně staré zástavby například z devatenáctého či dvacátého století. „Město je mimořádně cenné i v okolí centra, třeba kolem ulice Veveří a náměstí 28. října. Proto by městská památková zóna měla v Brně doplnit památkovou rezervaci, která už existuje,“ vysvětlil Aleš Homola z brněnské pobočky Národního památkového ústavu.</p>
      <figure>
        <img src="https://g.denik.cz/50/65/defenestrace-brno-02_denik-150-3x2.jpg"/>
      </figure>
      <aside>
        <a href="https://www.denik.cz/regiony/prvni-brnenska-defenestrace-z-univerzitniho-okna-leteli-tri-konsele-20191121.html">První brněnská defenestrace. Z univerzitního okna letěli tři konšelé Přečíst článek ›</a>
      </aside>
      <p><b>Památková zóna</b><br/>- co: nižší stupeň ochrany historických budov, než je památková rezervace<br/>- kde: v Brně zhruba okruh od Pisárek po Černá Pole a Husovice<br/>- proč: kvůli lepší regulaci nové výstavby v místech a ochraně bloků budov z devatenáctého století</p>
      <p>Zóna má zahrnout území zhruba od brněnského výstaviště a Pisárek přes Žabovřesky a Stránice, oblast kolem Veveří ulice, Ponavu až k Černým Polím a Husovicím.</p>
      <p>S široce vymezeným územím nesouhlasí představitelé radnice. „Ochrana takto velké oblasti velmi zkomplikuje další kroky důležité pro rozvoj města,“ řekla primátorka Markéta Vaňková. Riziko by podle ní zóna představovala například pro plánovanou výstavbu sportovních staveb v Pisárkách.</p>
      <p>Podle Homoly ale návrh znamená hlavně vyšší dohled nad stavbami. „Nová výstavba v tomto území by podléhala regulaci. To ale není zákaz. Museli by se k ní vyjádřit zástupci státní památkové péče, jestli je pro území vhodná a nepoškodí jej,“ uvedl.</p>
      <h3>Jednání konkrétní výsledky zatím nepřineslo </h3>
      <p>Na aktuálním jednání mezi památkáři a zástupci města se podílí i městský architekt Michal Sedláček. „Konkrétní výsledky jednání ale budou až začátkem příštího roku,“ řekla za kancelář architekta Jana Běhalová.</p>
      <figure>
        <img src="https://g.denik.cz/35/4b/novapaka-15centrumestanamesti03_denik-150-3x2.jpg"/>
      </figure>
      <aside>
        <a href="https://www.denik.cz/regiony/nova-paka-mesto-pro-byznys-podnikani221119-jc.html">Nejlepší město pro byznys desetiletí? Krajské kolo ovládla Nová Paka Přečíst článek ›</a>
      </aside>
      <p>Podle ministra kultury Lubomíra Zaorálka je dohoda mezi památkáři, městem a ministerstvem možná. „Jsem přesvědčen, že jsme velice blízko řešení, které stavební aktivity v Brně neomezí. Nic nám nebrání dohodnout se tak, aby byly ochráněny zájmy památek a staveb,“ uvedl.</p>
    </article>
  </body>
</html>