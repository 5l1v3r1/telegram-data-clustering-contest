<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/korona-kielce/pko-ekstraklsa-korona-kielce-z-otwartym-oknem/dknwqsy"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Korona z otwartym oknem"/>
    <meta property="og:description" content="Lettieri ze swoim charakterem nie miał szans zjednoczyć drużyny. Smyła takich problemów nie ma."/>
  </head>
  <body>
    <article>
      <h1>Korona z otwartym oknem</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author" href="https://www.przegladsportowy.pl/autorzy/lukasz-grabowski" target="_blank">Łukasz Grabowski</a></address>
      <p>
        <b>
          <b>Lettieri ze swoim charakterem nie miał szans zjednoczyć drużyny. Smyła takich problemów nie ma.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Akt pierwszy, scena pierwsza. Stadion Korony, sala konferencyjna po wygranym półfinałowym spotkaniu Pucharu Polski z Arką (2:1). Szmer rozmów. Atmosfera wśród lokalnych dziennikarzy dobra, w końcu kielecki klub jest blisko awansu do finału. Do środka wchodzi Gino Lettieri. Odsuwa krzesło, siada. Widać, że jest zdenerwowany. Poprawia mikrofon i podniesionym głosem zaczyna krytykować swoich piłkarzy.</p>
      <p>Lettieri: – Po dzisiejszym meczu mam do powiedzenia jedno zdanie: jesteśmy rozczarowani grą zespołu.</p>
      <p>Dziennikarze: – Dlaczego?</p>
      <p>Lettieri: – Przecież takich błędów, jak ten przy straconym golu, nie popełnia się nawet w niemieckiej okręgówce.</p>
      <p>Akt pierwszy, scena druga. Boisko na stadionie przy ulicy Ściegiennego, po przegranym 0:1 spotkaniu Pucharu Polski z Zagłębiem Lubin. Piłkarze Korony ze zwieszonymi głowami stoją na środku, niektórzy siadają, kilku z nich kładzie się na ziemi. Wbiega trener Mirosław Smyła.</p>
      <p>Smyła: – Głowy do góry. Nie chcę widzieć leżenia i spuszczonego wzroku. Gracie coraz lepiej. Korona się podniesie. Jak ktoś nie wierzy, niech wyp…a z klubu.</p>
      <p>
        <b>Smyła – przeciwieństwo Włocha</b>
      </p>
      <p>W tych dwóch obrazkach zawiera się właściwie cała różnica między Lettierim i Smyłą. Ten pierwszy po korytarzach kieleckiego klubu często chodził nadąsany. Narzekał na wszystko i wszystkich. Choć w Koronie spędził ponad dwa lata, gdyby postawić przed nim pracowników klubu, musiałby się chwilę zastanowić, jak mają na imię i co robią. Z kilkoma nie zamienił przez ten czas nawet słowa. Nikt nie odbiera mu wiedzy i umiejętności trenerskich, bo te Włoch ma wysokie, ale problemy z utrzymaniem kontaktów międzyludzkich sprawiły, że trudno było mu stworzyć w Kielcach zespół z prawdziwego zdarzenia.</p>
      <related>
        <a href="http://onet.tv/s/przegladsportowy/85-plebiscyt-ps-tomasz-kaczor/v3ksmk"/>
      </related>
      <p>Smyła jest jego całkowitym przeciwieństwem. Rozgadany, otwarty, starający się wytworzyć pozytywną atmosferę. Nie ma osoby, z którą jeszcze nie zamienił kilku zdań. Piłkarze co chwilę są zapraszani na indywidualne pogawędki, które nie zawsze dotyczą tylko futbolu. 50-latek szybko się zorientował, że w Kielcach drużyna nie była jednością, a bez tego o utrzymaniu można zapomnieć. Dlatego szybko zaczął działać, a w klubie powoli tworzy się grupa, która wreszcie podąża w tym samym kierunku.</p>
      <p>Patrząc, czego obecnie potrzebuje Korona, decyzja o wymianie szkoleniowca była słuszna. Lettieri coraz bardziej tracił grunt pod nogami i podejmował decyzje, które zawodnikom trudno było pojąć. Jak chociażby ta z Łukaszem Kosakiewiczem i posadzeniem go na ławce rezerwowych tuż przed rozpoczęciem spotkania z Zagłębiem Sosnowiec w poprzednim sezonie. Obrońca był awizowany do gry od początku, a że jednak nie zagra, dowiedział się tuż przed rozgrzewką. I może gdyby to był jednorazowy wybryk, jakoś udałoby się sprawę wyjaśnić. Problem w tym, że sytuacja powtórzyła się też na początku obecnych rozgrywek. Głównie dlatego Kosakiewicza nie ma już w Kielcach. Nie chciał dłużej być w taki sposób traktowany przez trenera. Mniejszych lub większych konfliktów z drużyną było coraz więcej, więc mur rósł i coraz trudniej było go zburzyć. Drużyna rozchodziła się szkoleniowcowi w rękach, a ze swoim charakterem nie miał szans, by znów ją zjednoczyć.</p>
      <p>
        <b>Zachłysnęli się powietrzem</b>
      </p>
      <p>
        <a href="https://literia.pl/krzysztof-piatek-w-drodze-na-szczyt?utm_source=content&amp;utm_campaign=%5Bcontent%5D%5Bps%5Dpiatek">„Krzysztof Piątek. W drodze na szczyt”. Opowieść o młodym chłopaku, który miał marzenia. I nie bał się ich spełnić. Zamów już dziś! &gt;&gt;</a>
      </p>
      <p>Smyła takich problemów nie ma. Jego przyjście było jak otworzenie okna w zamkniętym od dawna pomieszczeniu. Świeże powietrze przydało się wszystkim.</p>
      <p>Przy Ściegiennego nikt nie ukrywa, że każdy mecz jest jak finał. Nie ma wybiegania w daleką przyszłość. Liczy się tu i teraz. Nikt nie może być pewny miejsca w składzie, nikt nie może nawet na chwilę stracić czujności.</p>
      <p>– Dziś zaczynamy nowy tydzień i przygotowania do meczu z Rakowem. Zapraszam każdego do rywalizacji. Kto chce grać w sobotę, musi harować – powiedział na początku wtorkowego treningu do zebranych w kółeczku na środku boiska piłkarzy Korony trener. Podobnych zagrywek, mających nakręcić zawodników do pracy, ma w zanadrzu wiele. – Ale wiem, że nie można z tym przesadzić. To dodatek. Najważniejsze jest to, co robimy w trakcie zajęć i w meczu – uważa 50-latek.</p>
      <p>A treningi też wyglądają diametralnie inaczej niż za po</p>
    </article>
  </body>
</html>