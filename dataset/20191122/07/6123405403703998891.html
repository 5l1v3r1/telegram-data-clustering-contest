<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/geopolitica/usa-2020-bloomberg-deposita-la-candidatura-sfida-a-trump-piu-vicina-638740.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-22T07:39:00+00:00"/>
    <meta property="og:title" content="Usa 2020, Bloomberg deposita la candidatura. Sfida a Trump più vicina"/>
    <meta property="og:description" content="Michael Bloomberg presenta la sua formale candidatura per la presidenza degli Stati Uniti alla Fec (Federal Election Commission), l'autorità Usa per le elezioni"/>
  </head>
  <body>
    <article>
      <h1>Usa 2020, Bloomberg deposita la candidatura. Sfida a Trump più vicina</h1>
      <h2>Michael Bloomberg presenta la sua formale candidatura per la presidenza degli Stati Uniti alla Fec (Federal Election Commission), l'autorità Usa per le elezioni</h2>
      <address>
        <time datetime="2019-11-22T07:39:00+00:00">22 Nov 2019, 07:39</time>
      </address>
      <h3>Usa 2020: Bloomberg deposita candidatura, corsa più vicina</h3>
      <p>Michael Bloomberg presenta la sua formale candidatura per la presidenza degli Stati Uniti alla Fec (Federal Election Commission), l'autorità Usa per le elezioni, ma non è ancora detta l'ultima parola sulla sua discesa in campo. Nella documentazione depositata alla Fec, Bloomberg dichiara di candidarsi alla nomination del partito democratico. Dal suo staff tengono a far sapere che si "tratta di un ulteriore passo verso la corsa" alla Casa Bianca ma che "la decisione finale non è ancora stata presa".</p>
      <p>Depositare la documentazione alla Fec era infatti un atto dovuto dopo che Bloomberg si è candidato alle primarie dem in Alabama e Arkansas. Aveva 15 giorni di tempo per farlo. Mercoledì l'ex sindaco di New York si è candidato anche alle primarie dem del Texas. Sono tutti Stati del Sud dove si voterà al Super Tuesday del prossimo 3 marzo. Il miliardario punta a correre poi in Tennessee mentre esclude di candidarsi nel New Hampshire, nella Carolina del Sud o ai caucus di Iowa e Nevada.</p>
      <p>Sebbene non abbia ancora sciolto la riserva, la campagna di Bloomberg per il 2020 è già partita, e con stanziamenti ingenti. Sta lanciando una campagna di spot digitali da 100 milioni di dollari per 'aggredire' il presidente Donald Trump negli Stati cruciali e si stima intenda spendere tra 15 e 20 milioni di dollari a sostegno della registrazione dei votanti. "Se correremo, riteniamo di poter vincere negli Stati dove si vota il Super Tuesday e oltre", ha dichiarato all'inizio del mese l'advisor di Trump Howard Wolfson.</p>
    </article>
  </body>
</html>