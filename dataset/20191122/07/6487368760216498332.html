<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/citromos-fahejas-birsalmalekvar/"/>
    <meta property="og:site_name" content="FEMINA"/>
    <meta property="article:published_time" content="2019-11-22T07:52:20+00:00"/>
    <meta property="og:title" content="Citromos, fahéjas birsalmalekvár régi családi recept szerint: tartósítószer nélkül készül"/>
    <meta property="og:description" content="Birsalmából nagyon egyszerű lekvárt főzni, mert a benne található pektinnek köszönhetően gyorsan és könnyen besűrűsödik."/>
  </head>
  <body>
    <article>
      <h1>Citromos, fahéjas birsalmalekvár régi családi recept szerint: tartósítószer nélkül készül</h1>
      <h2>Birsalmából nagyon egyszerű lekvárt főzni, mert a benne található pektinnek köszönhetően gyorsan és könnyen besűrűsödik.</h2>
      <address><time datetime="2019-11-22T07:52:20+00:00">22 Nov 2019, 07:52</time> by <a rel="author">Papp Cecília</a></address>
      <p> A birsalma az egyik legértékesebb gyümölcsünk. Mivel kemény és fanyar, nyersen nem nagyon fogyasztjuk, ám lekvárnak annál jobb. Sokszor hibás, egy részét el kell dobni, ezért inkább többet vegyél, a lekvárkészítéshez viszont nem kell meghámozni. Mivel a lekvár nem tartalmaz tartósítószert, felbontás után mindenképpen tartsd a hűtőben. </p>
      <h3>Citromos, fahéjas birsalmalekvár</h3>
      <h3>Hozzávalók:</h3>
      <ul>
        <li>2 kg birsalma</li>
        <li>70 dkg cukor</li>
        <li>3 dl víz</li>
        <li>1 db citrom</li>
        <li>1.5 teáskanál fahéj</li>
      </ul>
      <hr/>
      <ul>
        <li>Előkészítési idő:<b> 15 perc</b></li>
        <li>Elkészítési idő: <b>1 óra</b></li>
      </ul>
      <hr/>
      <h3>Elkészítés:</h3>
      <p>A birsalmát alaposan mosd meg, vágd ketté, magozd ki. A hibás részeket feltétlenül távolítsd el, majd szeleteld fel. Rakd egy nagyobb, vastag falú lábosba, facsard rá a citrom levét, szórd rá a cukrot, és kis lángon kezdd főzni. Amikor levet ereszt, ízesítsd fahéjjal, és öntsd fel a vízzel. Folyamatosan kavargasd, hogy ne égjen le. Ahogy sűrűsödik, egyre szorgalmasabban kell kevergetni. A megfelelő sűrűséget körülbelül 45 perc alatt éri el. Ha szeretnéd, botmixerrel még pépesítheted. </p>
      <p>Szedd a lekvárt kimosott, csírátlanított üvegekbe, és gondosan zárd le. Állítsd fejre öt percre, rakd párnák, plédek közé egy-két napra. Ha kihűlnek az üvegek, pakold a polcra. <br/><b><a href="https://sobors.hu/receptek/birsalmakompot-recept/">A birsalmakompót is tele van vitaminnal</a></b>, zamatos, fűszeres, és még az emésztésnek is jót tesz. </p>
    </article>
  </body>
</html>