<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/piast-gliwice/piast-gliwice-bogdan-wilk-telefony-ciagle-dzwonia/m1sknlj"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T07:40:00+00:00"/>
    <meta property="og:title" content="Telefony ciągle dzwonią"/>
    <meta property="og:description" content="-Zapytałem Badię, jaki jest Jorge poza boiskiem. Odpowiedział: „Ja jestem fajny, a on jeszcze fajniejszy”. I miał rację, Feliksa nie da się nie lubić. - mówił w wywiadzie dla Przeglądu Sportowego Bogdan Wilk."/>
  </head>
  <body>
    <article>
      <h1>Telefony ciągle dzwonią</h1>
      <address><time datetime="2019-11-22T07:40:00+00:00">22 Nov 2019, 07:40</time> by <a rel="author" href="https://www.przegladsportowy.pl/autorzy/leszek-blazynski" target="_blank">Leszek Błażyński</a></address>
      <p>
        <b>-Zapytałem Badię, jaki jest Jorge poza boiskiem. Odpowiedział: „Ja jestem fajny, a on jeszcze fajniejszy”. I miał rację, Feliksa nie da się nie lubić. - mówił w wywiadzie dla Przeglądu Sportowego Bogdan Wilk.</b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>
        <b>Leszek Błażyński: Od lat jest pan związany z Piastem Gliwice, od czerwca 2018 roku jako dyrektor sportowy. Niedawno przyznał pan, że sprowadzenie do klubu Jorge Feliksa to jeden z najlepszych pańskich transferów.</b>
      </p>
      <p><b>Bogdan Wilk:</b> Było kilka takich, na pewno bardzo ważnym było pozyskanie Gerarda Badii. Nieznany wcześniej Hiszpan zadomowił się w Gliwicach, poznał nasz język, stał się symbolem klubu i całej ekstraklasy. Doprowadziłem również do tego, że umowy podpisali Marcin Robak i Kamil Wilczek, chociaż w przypadku Kamila nie miałem za dużo do roboty, bo on sam bardzo chciał do nas przyjść. Hebert, Piotr Parzyszek i Patryk Sokołowski to kolejne transfery, z których jestem dumny. A Jorge jest zawodnikiem, którego obserwowaliśmy dłuższy czas. Często jeżdżę do Hiszpanii i podczas jednego z takich wyjazdów byłem na meczu ligowym jego drużyny Majadahondy z Albacete, Felix wyróżnił się, zapisałem jego nazwisko w notesie, a później na początku 2018 roku obserwowałem go na stadionie Atletico Madryt w Pucharze Hiszpanii. Jego Lleida przegrała 0:3, ale Jorge wypadł bardzo dobrze, między innymi uderzył z dystansu w słupek. Widać było to, co potwierdziło się w naszej lidze, że mimo skromnego wzrostu ma dobry wyskok, potrafi uderzyć z obu nóg oraz grać w obronie. Badia też go zachwalał. Zapytałem Gerarda, jaki jest Felix poza boiskiem. Odpowiedział: „Ja jestem fajny, a on jeszcze fajniejszy”. I miał rację, bo to bardzo sympatyczny człowiek, którego nie da się nie lubić.</p>
      <p>
        <b>Kontrakt Feliksa wygasa w czerwcu. Mówi, że ma propozycje z Rosji, Turcji, Hiszpanii i Włoch. Słyszałem, że kwestia jego pozostania w Gliwicach może się rozstrzygnąć w ciągu najbliższych dni.</b>
      </p>
      <p>Odwiedzili nas menedżerowie Jorge, zaproponowaliśmy nową umowę, nadal prowadzimy z nimi rozmowy. Wątpię, aby decyzja zapadła tak szybko, mamy przecież czas do końca roku.</p>
      <p>
        <b>Uda się zimą zatrzymać Piotra Parzyszka, którego nadal chce włoskie Frosinone?</b>
      </p>
      <p>Piotrek ma klauzulę wykupu i jeśli Włosi ją zapłacą, a on się z nimi dogada, to wtedy będzie ich zawodnikiem. Dzwonią również przedstawiciele klubów w sprawie innych piłkarzy, ale oficjalnych ofert nie ma. Od dwóch, trzech tygodni mam mnóstwo telefonów, bo jest coraz bliżej do końca rundy jesiennej. My nie musimy niczego robić na siłę. Priorytetem jest dobro zespołu. Jeśli dany zawodnik odejdzie, musimy mieć jego następcę. Kiedy sprzedaliśmy Joela Valencię, słychać było narzekania, ale to był przecież najwyższy transfer w historii Piasta, a Valencię świetnie zastąpił Felix.</p>
      <p>
        <b>Co z Tomem Hateleyem, którego umowa wygasa w czerwcu?</b>
      </p>
      <p>Rozmawialiśmy już na temat przedłużenia kontraktu. Zaproponowaliśmy mu nasze warunki, czekamy na odpowiedź.</p>
      <p>
        <b>Dyrektor Artur Płatek stwierdził, że Górnika Zabrze nie było stać na Patryka Tuszyńskiego i Tiago Alvesa, których pozyskaliście w letnim oknie transferowym. Czy obaj otrzymali w Gliwicach bardzo wysokie kontrakty?</b>
      </p>
      <p>Za Alvesa zapłaciliśmy niewiele, w przypadku Tuszyńskiego Zagłębie nie robiło problemów z jego transferem. Obaj piłkarze mają normalne umowy, czyli płacimy im na miarę naszych możliwości i nie tworzymy kominów płacowych. Na początku lata mieliśmy praktycznie dogadanych dwóch zagranicznych piłkarzy, nie trafili do nas, bo nie doszliśmy z nimi do porozumienia w sprawie indywidualnych kontraktów. Nie mogliśmy przystać na ich warunki, bo zarabialiby zdecydowanie więcej od innych.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>
        <b>W poprzednim sezonie przekonywał pan, że macie dwie wyrównane jedenastki, ale obecnie według mnie kadra jest jeszcze silniejsza. Zgodzi się pan?</b>
      </p>
      <p>Jest podobnie mocna, udało się zastąpić duet Sedlar – Czerwiński, parę najlepszych stoperów w ekstraklasie. Korun i Malarczyk grają dobrze, ale na treningach napiera na nich Tomaš Huk. Słyszałem opinię, że to nieudany transfer. Bzdura. Miał pecha, bo w debiucie otrzymał czerwoną kartkę, a później strzelił samobója, ale kiedy wychodzi na boisko, gra dobrze. Trener Fornalik może w Pucharze Polski wystawić całkiem inną jedenastkę i ona także jest bardzo jakościowa. Gdy tworzyliśmy kadrę, to było naszym celem. Chcemy również przełamać ten trend, czyli spadek formy drużyny po dobrym sezonie. W przeszłości po zajęciu czwartego miejsca, następne rozgrywki były dla Piasta kiepskie, identycznie było po wicemistrzostwie Polski. Obecnie wszystko idzie w dobrym kierunku, bo mamy nawet trzy punkty więcej niż w sezonie mistrzowskim.</p>
      <p>
        <b>Dlaczego nie udało się wzmocnić drużyny wcześniej, przed eliminacjami Ligi Mistrzów?</b>
      </p>
      <p>Z BATE Borysów rozegraliśmy dwa dobre mecze, ale mieliśmy pecha. W rewanżu z Rygą zabrakło Valencii, który zdecydował się wtedy na odejście. Mocno plany pokrzyżowała nam kontuzja Daniego Aquino, miał być wtedy ważnym graczem ofensywnym. Wspomniałem już wcześniej o niedoszłych transferach.</p>
      <p>
        <b>Sprowadzając Tomasza Jodłowca, przystaliście na dziwaczny zapis, według którego piłkarz może zagrać przeciwko Legii tylko pod warunkiem wpłacenia warszawskiemu klubowi odpowiedniej kwoty. Nie dało się tego inaczej rozwiązać?</b>
      </p>
      <p>Kiedy Legia odpadła z europejskich pucharów z Rangers FC, klub z Warszawy dał zielone światło na transfer. Nam zależało na Tomku, więc musieliśmy przystać na takie rozwiązanie, ale przecież zrobiliśmy dobry interes. Tomek nie zagra w Pucharze Polski w meczu z rezerwami Legii, ale za to pomoże nam w meczach ligowych, które są rozgrywane w tym okresie.</p>
      <p>
        <b>Zimowe okno transferowe może być podobne do tego sprzed roku?</b>
      </p>
      <p>Pamiętam, jak wtedy nawiązaliście do słynnej sceny z „Rejsu” i napisaliście w „Przeglądzie”, że w Gliwicach było nudno, jak w polskim filmie. Wtedy faktycznie niewiele się działo, sprowadziliśmy tylko Pawła Tomczyka i dobrze postąpiliśmy, bo wiedzieliśmy, że kadra jest silna, a ubytków było mało. Wszystko zależy od tego, co się wydarzy zimą, czy któryś z zawodników nas opuści. Jeżdżę dużo po Europie, obserwujemy różnych zawodników. Na pewno wzmocnieniem będzie powrót Jakuba Czerwińskiego, w styczniu ma rozpocząć treningi.</p>
    </article>
  </body>
</html>