<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3362111/sampionski-zvezda-druga-u-evropi-ispred-liverpula-ajaksa-barse-juvea"/>
    <meta property="og:site_name" content="kurir.rs"/>
    <meta property="article:published_time" content="2019-11-22T07:14:00+00:00"/>
    <meta property="og:title" content="ŠAMPIONSKI: ZVEZDA DRUGA U EVROPI ispred Liverpula, Ajaksa, Barse, Juvea..."/>
    <meta property="og:description" content="Za poštovanje Tim Vladana Milojevića u Superligi nije izgubio kod kuće skoro dve i po godine, uz skor od 44 pobede i samo tri remija."/>
  </head>
  <body>
    <article>
      <h6 class="kicker">Možda niste znali Srpski šampion u svetskom vrhu</h6>
      <h1>ŠAMPIONSKI: ZVEZDA DRUGA U EVROPI ispred Liverpula, Ajaksa, Barse, Juvea...</h1>
      <address>
        <time datetime="2019-11-22T07:14:00+00:00">22 Nov 2019, 07:14</time>
      </address>
      <p>
        <b><b>Za poštovanje</b> Tim Vladana Milojevića u Superligi nije izgubio kod kuće skoro dve i po godine, uz skor od 44 pobede i samo tri remija.</b>
      </p>
      <p>Fudbaleri Crvene zvezde jedan su od najuspešnijih klubova Evrope. Crveno-beli drže drugo mesto na listi neporaženih klubova na domaćem terenu u nacionalnim prvenstvima. Ispred izabranika trenera Vladana Milojevića samo je austrijski Red bul Salcburg, a iza takvi velikani poput Liverpula, Ajaksa, Juventusa...</p>
      <p>Kada se pogledaju nacionalna prvenstva, fudbaleri Crvene zvezde odigrali su čak 47 utakmica u kojima nisu osetili gorčinu poraza na stadionu „Rajko Mitić“. Od tih 47 mečeva, ostvarili su 44 pobede i odigrali samo tri nerešene utakmice.</p>
      <p>Ekipa dvostrukog uzastopnog prvaka Srbije nije poražena na domaćem terenu više od dve godine, tačnije od 18. aprila 2017, kada su u uzbudljivoj i sudijski kontroverznoj utakmici izgubili od Partizana rezultatom 1:3. Bio je to 154. večiti derbi, golove za Partizan dali su Leonardo dva puta i Tavamba, kao i Boaći za Crvenu zvezdu.</p>
      <p>Sa Marakane su se tada žalili na sudiju Danila Grujića da kod 1:1 nije isključio Leonarda zbog udaranja laktom Frimponga, te da nije svirao faul nad golmanom Manojlovićem kada je Tavamba dao drugi gol glavom.</p>
      <p>Zanimljivo, Red bul Salcburg odigrao je više utakmica od Crvene zvezde - 51, a upisao isti broj pobeda 44. Slavni Liverpul ima skor od 45 utakmica i 35 pobeda, a onda slede Galatasaraj 40/33, Ajaks 34/31, Dinamo Zagreb 25/23, Juventus 25/21, Seltik 23/21, PAOK 22/21, Šahtjor 20/16...</p>
      <blockquote><b>Vladan Milojević NEPORAŽEN U LIGI<br/></b>Trener Crvene zvezde Vladan Milojević nikada nije izgubio na Marakani u utakmicama Superlige, što je podatak vredan poštovanja. To je od juna 2017. skoro dve i po godine. Imao je neuspeha u Kupu Srbije, kada je izgubio u finalu od Partizana i evropskim mečevima Lige šampiona i Lige Evrope, ali nikada nije poražen u nacionalnom prvenstvu.</blockquote>
      <p>Kurir / Aleksandar Radonić</p>
      <p>Foto: @starsport</p>
      <related>
        <h4>NE PROPUSTITE</h4>
        <a href="https://www.kurir.rs/sport/fudbal/3362115/linglong-superliga-u-humskoj-danas-1800-pocinje-17-kolo-otac-savo-ceka-sina-nikolu"/>
        <a href="https://www.kurir.rs/sport/fudbal/3362301/mario-je-kriv-za-sve-verona-bez-kazne-dok-se-detaljno-ne-ispita-incident-sa-balotelijem"/>
        <a href="https://www.kurir.rs/sport/fudbal/3362287/da-se-ne-zaboravi-pre-42-godine-u-saobracajnoj-nesreci-zivot-je-izgubio-veliki-bosko-kajganic"/>
        <a href="https://www.kurir.rs/sport/fudbal/3362267/humanost-crveno-belih-delije-prikupile-929000-dinara-za-deciju-kliniku-u-nisu"/>
      </related>
    </article>
  </body>
</html>