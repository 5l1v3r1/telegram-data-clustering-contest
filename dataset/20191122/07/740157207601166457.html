<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/emilewicz-panstwowe-podmioty-tam-gdzie-nie-chca-budowac-mieszkan-prywatni-deweloperzy,135395.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T07:37:00+00:00"/>
    <meta property="og:title" content="Emilewicz: państwowe podmioty tam, gdzie nie chcą budować mieszkań prywatni deweloperzy"/>
    <meta property="og:description" content="Deweloper reprezentujący Skarb Państwa powinien pojawiać się w miejscach, gdzie nie chcą inwestować deweloperzy prywatni lub tam, gdzie spółdzielnie są słabsze - powiedziała  minister rozwoju Jadwiga Emilewicz. Tu widziałabym większą rolę dla państwowych podmiotów - dodała."/>
  </head>
  <body>
    <article>
      <h1>Emilewicz: państwowe podmioty tam, gdzie nie chcą budować mieszkań prywatni deweloperzy</h1>
      <address><time datetime="2019-11-22T07:37:00+00:00">22 Nov 2019, 07:37</time> by <a rel="author">PAP/AKC  </a></address>
      <h4>Deweloper reprezentujący Skarb Państwa powinien pojawiać się w miejscach, gdzie nie chcą inwestować deweloperzy prywatni lub tam, gdzie spółdzielnie są słabsze - powiedziała  minister rozwoju Jadwiga Emilewicz. Tu widziałabym większą rolę dla państwowych podmiotów - dodała.</h4>
      <hr/>
      <ul>
        <li>
          <b>Jak zaznaczyła szefowa Ministerstwa Rozwoju, w kwestii programu Mieszkanie Plus przez ostatnie 4 lata udało się "zrobić wiele w zakresie legislacji, uporządkować pewne kwestie".</b>
        </li>
        <li>
          <b>Kiedy szukaliśmy terenów inwestycyjnych, nie wiedzieliśmy też dokładnie, jakim zasobem nieruchomości dysponuje Skarb Państwa - udało się to uporządkować. Inwentaryzacja gruntów, która jest podstawą do rozpoczęcia inwestycji, już jest za nami - zaznaczyła.</b>
        </li>
        <li>
          <b>Dodała, że prace legislacyjne, które upraszczają proces budowlany, zostały zakończone - nowelizacja prawa budowlanego trafi wkrótce pod obrady nowego Sejmu. - Zawiera ona szereg istotnych ułatwień w zakresie procesu budowlanego - podkreśliła.</b>
        </li>
      </ul>
      <p>Emilewicz przypomniała, że Mieszkanie Plus jest adresowane do osób nieposiadających zdolności kredytowej, "ale nie może to oznaczać, że projekty mieszkaniowe będą realizowane w obniżonym standardzie".</p>
      <p>- Wyzwaniem wciąż pozostaje to, jak sprawić, by lokalizacja tych projektów była odpowiednia, czyli żeby inwestycje takie realizowane były tam, gdzie zapotrzebowanie na nie jest największe - oceniła.</p>
      <p>Dlatego, jak zaznaczyła, "deweloper reprezentujący Skarb Państwa powinien pojawiać się w miejscach gdzie nie chcą inwestować deweloperzy prywatni lub tam, gdzie spółdzielnie są słabsze". - Tu widziałabym większą rolę dla państwowych podmiotów - podkreśliła.</p>
      <p>Oprócz osiągalności cenowej mieszkań, drugim celem jest - jak zapowiedziała - adekwatna do populacji liczba mieszkań oddawanych do użytkowania.</p>
      <p>
        <a href="https://www.portalsamorzadowy.pl/gospodarka-komunalna/inwestycje-w-ramach-mieszkania-plus-liczby-mieszkan-terminy-ukonczenia-budowy,134928.html">Czytaj też: Inwestycje w ramach Mieszkania Plus: liczby mieszkań, terminy ukończenia budowy</a>
      </p>
      <p> </p>
      <p>- Premier w expose mówił o 200 tys. mieszkań rocznie, w całym kraju, nie tylko w ramach Mieszkania Plus. Wynik ten po raz pierwszy powinniśmy osiągnąć już w najbliższym czasie, ale wyzwaniem będzie jego utrzymanie w następnych latach - podkreśliła.</p>
      <p>Wskazała, że duża w tym rola właśnie Programu Mieszkanie Plus. - Po pierwszych konsultacjach widzimy, że zainteresowanie nim samorządów skupia się głównie na jego komercyjnym filarze. Jeśli chcemy realizować plan w dobrym tempie, to należy w większym stopniu usprawnić funkcjonowanie programu w obszarze społecznego budownictwa czynszowego i socjalnego - zaznaczyła.</p>
      <p>W tych filarach, jak mówiła, pomocne mogą okazać się samorządy oraz spółdzielnie mieszkaniowe i towarzystwa budownictwa społecznego. Dodała, że resort analizuje rozwiązania prawne ułatwiające działania tych podmiotów na rynku budowlanym.</p>
      <p>- Trzecim istotnym filarem, który chciałabym włączyć do Mieszkania Plus, są deweloperzy komercyjni - zapowiedziała. Chodzi o model, jak wyjaśniła, realizowany już w niektórych krajach, w którym deweloper komercyjny, budując komercyjne nieruchomości, jest zobligowany do tego, by część mieszkań, które wypuszcza na rynek, była w systemie affordable (dostępności). - Myślę, że taki dialog uda się z naszymi deweloperami uruchomić - oceniła.</p>
      <p>
        <a href="https://www.portalsamorzadowy.pl/gospodarka-komunalna/kto-zarzadza-mieszkaniami-w-polsce-i-z-jakim-skutkiem-zobacz-raport-gus,135100.html">Czytaj też: Kto zarządza mieszkaniami w Polsce i z jakim skutkiem? Zobacz raport GUS</a>
      </p>
      <p>Emilewicz przyznała, że ustawa o REIT-ach była bardzo oczekiwana przez branżę. - Chciałabym wrócić do tej ustawy. W całym procesie inwestycyjnym najbardziej czasochłonna i kosztochłonna jest selekcja nieruchomości pod Mieszkanie Plus. Chcielibyśmy w większym stopniu wykorzystać zasób danych państwowych związanych np. z geolokalizacją - podkreśliła.</p>
      <p>Dodała, że resort może dostarczyć instrumentów, które w bardzo szybki sposób pozwolą definiować tereny spełniające określone parametry (dostęp do infrastruktury), na których takie nieruchomości mogłyby stanąć. - Dzięki dobrym instrumentom geolokalizacji możemy obniżyć koszty i uprościć proces wyboru nieruchomości - podsumowała.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>