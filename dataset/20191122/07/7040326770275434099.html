<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/abd-disisleri-yetkilisi-turkiye-s-400lerden-bir-sekilde-kurtulmali-1391138"/>
    <meta property="og:site_name" content="Karar.com"/>
    <meta property="article:published_time" content="2019-11-22T07:52:00+00:00"/>
    <meta property="og:title" content="ABD Dışişleri yetkilisi: Türkiye S-400'lerden 'bir şekilde kurtulmalı'"/>
    <meta property="og:description" content="Reuters'a konuşan ve ismi açıklanmayan bir ABD Dışişleri yetkilisi,"/>
  </head>
  <body>
    <article>
      <h1>ABD Dışişleri yetkilisi: Türkiye S-400'lerden 'bir şekilde kurtulmalı'</h1>
      <address>
        <time datetime="2019-11-22T07:52:00+00:00">22 Nov 2019, 07:52</time>
      </address>
      <p>
        <b>Reuters'a konuşan ve ismi açıklanmayan bir ABD Dışişleri yetkilisi, "Türkiye S-400'lerden 'bir şekilde kurtulmalı', yaptırımlar hâlâ masada" tehdidinde bulundu.</b>
      </p>
      <p>Reuters ajansı, ABD Dışişleri Bakanlığı'ndan üst düzey bir yetkilinin iki ülke arasındaki ilişkilerin düzelmesi için Türkiye'nin S-400'lerden "bir şekilde kurtulması gerektiğini" söylediğini aktardı.</p>
      <p>Bir grup muhabire bilgi veren yetkili, bu sistemin NATO'nun savunma kapasitesine zarar verdiğini savunurken Türkiye'ye açık kapı bıraktı:</p>
      <p>"Türkiye'nin masaya geri dönmesi mümkün. Bunun için S-400'leri imha etmeleri, iade etmeleri veya bir şekilde S-400'lerden kurtulmaları gerektiğini biliyorlar."</p>
      <p>Adının yazılmasını istemeyen yetkili, ABD'nin Türkiye'ye yaptırım uygulamasının hâlâ masadaki seçeneklerden biri olduğunu söyledi.</p>
      <p>"ABD'nin Hasımlarıyla Yaptırımlar Yoluyla Mücadele Etme Yasası (CAATSA) kapsamındaki yaptırımların zamanlaması nihai değil" diyen yetkili, Washington'ın Rusya'dan savaş uçağı aldığı gerekçesiyle Çin'e uygulayacağı CAATSA yaptırımlarına karar vermesinin dokuz ay sürdüğünü hatırlattı.</p>
      <related>
        <a href="https://www.karar.com/guncel-haberler/trump-kazanirsa-isler-duzelecek-1388935"/>
      </related>
      <related>
        <a href="https://www.karar.com/guncel-haberler/rusya-yine-atese-benzin-doktu-turkiyeye-su-35-ve-su-57-sevkiyatina-haziriz-1387318"/>
      </related>
    </article>
  </body>
</html>