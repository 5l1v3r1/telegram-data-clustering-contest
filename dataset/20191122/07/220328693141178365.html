<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/shpionski-skandal-s-rusnatsi-v-srbiya-407300.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T07:26:25+00:00"/>
    <meta property="og:title" content="Шпионски скандал с руснаци в Сърбия"/>
    <meta property="og:description" content="Има аудио- и видеозаписи на незаконна руска активност на сръбска територия"/>
  </head>
  <body>
    <article>
      <h1>Шпионски скандал с руснаци в Сърбия</h1>
      <address><time datetime="2019-11-22T07:26:25+00:00">22 Nov 2019, 07:26</time> by <a rel="author">Редактори</a></address>
      <p>Службите по разузнаване в Сърбия разследват широкомащабна операция на руски шпиони и офицери от сръбските въоръжени сили, заяви сръбският президент Александър Вучич.</p>
      <p>Вучич говори след заседание на Съвета за национална сигурност. Заседанието беше свикано след появата на видеоклип в интернет, показващ бившия заместник на военното аташе на руското посолство в Белград да предава пари на сръбски военен.</p>
      <p>Вучич уточни, че срещата се е състояла миналия декември в Земун, а получателят е пенсиониран подполковник от сръбската армия: „Службите на Република Сърбия неколкократно документираха с аудио- и видеозаписи контактите на заместник-аташето Георгий Клебан с членове на въоръжените сили на Сърбия. Документирали сме и други членове на руските служби за сигурност“.</p>
      <p>Президентът на Сърбия изрази недоумение от руските действия, но беше категоричен, че Белград няма да се откаже от досегашната си политика на военен неутралитет.</p>
      <p>„Уверен съм - поне така си мисля - че президентът Владимир Путин, не е бил уведомен за тези работи. Ние не забравяме какво направи той за нас през 2015-та в Съвета за сигурност. Не забравяме и никога няма да забравим подкрепата на Русия за целостта на Република Сърбия. Имам само едно питане към нашите руски приятели - за нещо, което не разбирам. Сърбия, както знаете, е единствената страна, която не въведе европейските санкции срещу Русия. Сърбия е единствената страна, която на нито един форум не е гласувала против интересите на Русия. Затова попитах днес руския посланик у нас Александър Боцан-Харченко само това: Защо?“.</p>
      <p>Руското външно министерство окачестви шпионската афера като „провокация“, организирана преди визитата на Вучич в Москва на 4 декември.</p>
    </article>
  </body>
</html>