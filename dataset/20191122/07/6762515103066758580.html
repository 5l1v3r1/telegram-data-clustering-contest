<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/pogon-szczecin/pko-ekstraklasa-jak-pogon-szczecin-nabierala-tempa/wbq7ghz"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Jak Pogoń nabierała tempa"/>
    <meta property="og:description" content="Biała tablica z herbem i trzy markery – w ten sposób Kosta Runjaic, trener Pogoni Szczecin, rozpoczął budowę nowych Portowców."/>
  </head>
  <body>
    <article>
      <h1>Jak Pogoń nabierała tempa</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author" href="https://www.przegladsportowy.pl/autorzy/mateusz-janiak" target="_blank">Mateusz Janiak</a></address>
      <p>
        <b>
          <b>Biała tablica z herbem i trzy markery – w ten sposób Kosta Runjaic, trener Pogoni Szczecin, rozpoczął budowę nowych Portowców.</b>
        </b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Ordnung muss sein. Porządek musi być. Przynajmniej u Niemców, co ogłosił światu w latach 30. z okładki magazynu „Time” prezydent Paul von Hindenburg. A że stylu życia nie można zatrzymać na przejściu granicznym, wychowany w Hesji Kosta Runjaic przywiózł go ze sobą do Szczecina, o czym piłkarze Pogoni przekonali się już na pierwszych poprowadzonych przez niego zajęciach.</p>
      <p>Trwała rozgrzewka, u jednego z zawodników odezwały się potrzeby fizjologiczne – nie pozbył się nadmiaru płynów z organizmu w szatni. Ot, ludzka rzecz. Zdarza się. Nie chciał tracić czasu, więc odbiegł na bok boiska treningowego numer 2, zrobił swoje i wrócił do kolegów. W ten sposób jako pierwszy zasłużył na burę od nowego szkoleniowca. Usłyszał, że to nieprofesjonalne zachowanie, brak szacunku dla barw klubu, w Niemczech dostałby za to karę finansową.</p>
      <p>– Masz białą kartkę i pierwsze, czym się wyróżniasz, to sikanie na treningu?! – mniej więcej takie słowa usłyszał gracz. Zespół zrozumiał – nastały nowe porządki. Granice zostały wyznaczone. To była środa, 8 listopada 2017. Zasady się zmieniły.</p>
      <p>
        <b>Na wyjeździe też w domu</b>
      </p>
      <p>Małe detale robią wielką różnicę – w ciągu ponad dwóch lat Runjaic powtarzał te słowa wielokrotnie. A rzeczywistość potwierdzała to, co mówi. Choćby biała tablica z herbem Pogoni na środku i nazwami kolejnych ligowych rywali wokół. Przy każdym przeciwniku – szara kropka. Niemiec zawiesił ją na drzwiach szatni od wewnątrz i przyniósł trzy markery – zielony, niebieski i czerwony. Pierwszy kolor symbolizował wygraną, drugi – remis, trzeci – porażkę. Po zakończeniu meczu wybrana osoba wypisywała wynik i w zależności od niego zamalowywała kropkę. Mógł to zrobić strzelec gola, zawodnik wracający po kontuzji albo trener odpowiadający za przygotowanie motoryczne, bo akurat zespół biegał szybciej i więcej od przeciwników. Decydujące było to, co wydarzyło się w trakcie spotkania.</p>
      <related>
        <a href="http://onet.tv/s/przegladsportowy/lewandowski-murawa-utrudniala-nam-gre/zrk2yj"/>
      </related>
      <p>Po co wymyślił to Runjaic? Przede wszystkim, by odbudować pewność siebie piłkarzy. Kiedy obejmował Portowców, byli ostatni w tabeli z sześcioma punktami straty do pozycji gwarantującej utrzymanie. A im dłużej trwał sezon, tym więcej zielonego pojawiało się na tablicy. Zawodnicy wchodzili do szatni i widzieli, że jednak nie są tak fatalni, jak wskazywałaby pierwsza część rozgrywek. Że pasują do ekstraklasy. Zieleń nie kłamała. I utrzymali się w lidze, po czym tablica zniknęła. Spełniła swoje zadanie. Po niej pojawiła się biała kartka z celami, do których mieli dążyć piłkarze. Koncentracja, pojedynki – proste hasła, łatwe do zapamiętania. Powieszono ją na ścianie, miała działać jak fiszki językowe, które utrwalają w głowie obce słowa. Taką samą funkcję pełniły odpowiednio dobrane cytaty motywacyjne.</p>
      <p>Od listopada 2017 zmieniła się szatnia, a w zasadzie należałoby napisać – szatnie. Ta w Szczecinie od dawna prosiła się o remont, drewniane szafki pamiętały wiele. Wiedziano o tym w klubie, ale brakowało kogoś, kto pchnie temat do przodu. Zrobił to Runjaic. Drużyna musi czuć się w niej dobrze. Z tego samego powodu inaczej wyglądają szatnie zajmowane przez ekipę z Pomorza Zachodniego przy okazji meczów wyjazdowych. Dla przykładu – ostatnia kolejka i wyjazdowa potyczka z Lechią (1:0). Nad czarnymi drzwiami – szalik w barwach Portowców. Na nich – plakat zespołu. Obok na ścianie zielona tabliczka z herbem i nazwą. W środku kolejne plakaty i duża flaga z napisem „To nasz czas” w języku angielskim. Oczywiście w granatowo-bordowych kolorach z herbem. Gdyby ktoś nie wiedział, że mecz był rozgrywany w Gdańsku, pomyślałby, że ekipa Runjaica podejmowała rywali w Szczecinie.</p>
      <p>Sztab odpowiedzialny za przygotowanie szatni melduje się na obcych stadionach mniej więcej pięć godzin przed początkiem spotkań. Poza standardowymi przygotowaniami – jak rozwieszenie strojów, rozłożenie sprzętu, przygotowanie odżywek – zajmują się właśnie dostrojeniem pomieszczenia. By zawodnicy nie tylko nie musieli się przejmować niczym poza przebraniem i wybiegnięciem na murawę, lecz także, by czuli się jak w domu. Po prostu.</p>
      <p>Akurat to niekoniecznie inwencja jedynie Runjaica, ale z pewnością zaaprobował ten pomysł. Bez jego wsparcia nie byłoby mowy o działaniu. A tak znalazły się środki finansowe choćby na flagę.</p>
      <p>
        <b>Wzrasta popularność</b>
      </p>
      <p>Takimi zmianami Runjaic doprowadził do wzmocnienia tożsamości. Jedna drużyna, jedna rodzina – w przypadku Pogoni to jak najbardziej akuratne stwierdzenie. Tutaj znają się prawie wszyscy, od pani piorącej ubrania po prezesa. To czują piłkarze, dlatego godzinę przed zbiórką na trening wielu z nich już jest w szatni. Ba! Zdarza się, że przyjeżdżają do klubu w dni wolne. Lubią spędzać ze sobą czas, pewnie dlatego łatwiej im znieść intensywne zajęcia Niemca. A pracownikom klubu pracować jeszcze więcej, widząc zaangażowanie zawodników. Bo oczywiście po zatrudnieniu byłego szkoleniowca 1. FC Kaiserslautern także tempo ich pracy wzrosło. Nie ma zmiłuj.</p>
      <p>5 listopada 2017 Runjaic pierwszy raz oglądał na żywo mecz Pogoni, trzy dni przed swoimi inauguracyjnymi. zajęciami w roli trenera Portowców. Wówczas jako widz zobaczył porażkę szczecinian z Legią 1:3. 74 spotkania później naprzeciwko 13-krotnego mistrza kraju wybiegnie zupełnie inny zespół nie tylko pod względem mentalnym, lecz po prostu personalnie. Jedynie trzech piłkarzy z wyjściowej jedenastki, która rozpoczęła tamto starcie, wciąż jest w klubie – Kamil Drygas, Adam Frączczak i Ricardo Nunes. W sumie ponad 20 zmieniło barwy.</p>
      <p>Ale nowa Pogoń to nie tylko zasługa szkoleniowca. On jest na końcu procesu. Najpierw zawodników wyszukują skauci, oglądają i oceniają pod kątem przydatności sportowej. Następnie gromadzą informacje na temat osobowości – jak się zachowuje w szatni, poza klubem albo jak może zareagować na posadzenie w rezerwie czy nawet na trybunach. Jeżeli przejdzie pozytywnie także tę weryfikację, pierwszy telefon wykonuje jeden ze skautów. Jeśli gracz wyrazi zainteresowanie, za słuchawkę chwyta szef pionu sportowego Dariusz Adamczuk. I na finiszu do akcji wkracza Runjaic. Po pierwsze, wiadomo, że lepiej usłyszeć od trenera, że jest się potrzebnym niż od dyrektora. Po drugie, Niemiec chce poznać przyszłego podopiecznego osobiście. Wielu z obecnych piłkarzy twierdzi, że właśnie rozmowa ze szkoleniowcem ostatecznie ich przekonała do przenosin do stolicy Pomorza Zachodniego. Przy czym wcześniej sztab we własnym gronie omawia potencjalny nabytek i rozpatruje pod kątem różnych rozwiązań.</p>
      <p>Trzeba przyznać, że skauci wykonują dobrą robotę, co przekłada się na poziom drużyny i rozpoznawalność Pogoni za granicą. Do Davida Steca, Benedikta Zecha i Srdjana Spiridonovicia przyjechali dziennikarze z Austrii. O powołaniu tego ostatniego do reprezentacji Serbii zaczęto pisać w bałkańskich mediach. Ponoć wezwania do kadry narodowych odpowiednio Chorwacji oraz Bośni i Hercegowiny mogą dostać Dante Stipica oraz Zvonimir Kožulj, a przecież obaj zjawiali się w Polsce jako rezerwowi w poprzednich zespołach. Do szerokiego składu Grecji pierwszy raz w karierze załapał się Konstantinos Triantafyllopoulos, podobnie jak do ekipy Finlandii Santeri Hostikka, choć akurat tego oficjalnie nie ogłoszono.</p>
      <p>
        <b>Gdzie limit?</b>
      </p>
      <p>Runjaic powtarza, że nie ma pojęcia, gdzie jest granica potencjału jego ekipy. Jedno jest pewne – w ciągu nieco ponad dwóch lat zbliżył się do najlepszych drużyn w historii Pogoni. Ledwie dwukrotnie Portowcy w 15 kolejkach zdobyli więcej punktów niż w obecnym sezonie. Raz skończyli poza podium, raz ze srebrnym medalem. Co teraz ich czeka na mecie?</p>
    </article>
  </body>
</html>