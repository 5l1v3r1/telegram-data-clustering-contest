<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/mnogi-preduzetnici-bi-povoljne-kredite-za-opremu-i-sredstva/"/>
    <meta property="og:site_name" content="Krstarica"/>
    <meta property="article:published_time" content="2019-11-22T07:04:00+00:00"/>
    <meta property="og:title" content="Mnogi preduzetnici bi povoljne kredite za opremu i sredstva"/>
    <meta property="og:description" content="BEOGRAD - Za novi program promocije preduzetništva i samozapošljavanja tokom 20 dana interesovanje je pokazalo 130 osoba, 60 je popunilo aplikaciju, a"/>
  </head>
  <body>
    <article>
      <h1>Mnogi preduzetnici bi povoljne kredite za opremu i sredstva</h1>
      <address><time datetime="2019-11-22T07:04:00+00:00">22 Nov 2019, 07:04</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Za novi program promocije preduzetništva i samozapošljavanja tokom 20 dana interesovanje je pokazalo 130 osoba, 60 je popunilo aplikaciju, a među njima je 33 privredna subjekta, izjavio je državni sekretar u Ministarstvu privrede Dragan Stevanović.</p>
      <p>„Još smo na početku i mislimo da će program pun svoj kapacitet pokazati posle Nove godine kada će se krenuti u obradu, pisanje programa i projekata za koje će se aplicirati i tražiti novac, a zatim krenuti u realizaciju sa poslovnim bankama“, rekao je Stevanović za Tanjug.</p>
      <p>Program je u dve faze, a prva „pilot faza“ će biti realizovana sa 300 miliona dinara budžetskih sredstava.</p>
      <p>„Kada to zaživi, kad se uoče prednosti i slabosti, onda će se uz podršku KFW-a i nemačke vlade obezbediti još 12,9 miliona evra i sredstva će se koristiti do njihove realizacije, dok se ne potroše“, rekao je on.</p>
      <p>Za kreditnu podršku se mogu prijaviti početnici u biznisu, pravna lica, fizička lica, poljoprivredna gazdinstva, mala preduzeća, a isključena su srednja preduzeća.</p>
      <p>„Program je predviđen za male, koji su na početku ili tek hoće da uđu u biznis jer preduzeća ne mogu biti starija od dve godine“, precizirao je on.</p>
      <p>Prvi korak za zainteresovane su obuke u trajanju od pet dana što je, ističe on, novost u ovakvoj vrsti programa.</p>
      <p>„Korisnici moraju da prođu obuku, steknu licencu i budu sertifikovani od strane Privredne komore Srbije da su sposobni, imaju znanje da naprave biznis plan na osnovu koga će poslovi za koje traže novac da funkcionišu i žive, i da se šire“, kaže Stevanović.</p>
      <p>Program realizuje Kancelarija za upravljanje javnim ulaganjima u saradnji sa Ministarstvom privrede i republičkim Fondom za razvoj uz stručnu podršku KFW i Privredne komore Srbije.</p>
      <p>Biće sprovođen preko tri partnerske banke i zainteresovani će moći da će moći da se jave na više mesta po Srbiji.</p>
      <p>„Ljudi će tako lakše dolaziti do informacija, ali i do sredstava predviđenih ovih programom“, kaže on.</p>
      <p>Program predviđa kredite za obrtna sredstva sa rokom otplate do tri godine, gde je grejs period od 3 meseca, odnosno do pet godina su krediti za investicije sa grejsom od pola godine, a efektivne kamatne stope biće do šest odsto.</p>
      <p>„To su povoljne kamatne stope, a kada izmiri kredit, korisnik ostvaruje pravo do 20 posto bespovratnih sredstava što je dodatni benefit“, kaže Stevanović i dodaje da će program dodatno da osnaži pojedince i mala preduzeća da se javljaju za sredstva i započinju biznis.</p>
      <p>„Starosnih ograničenja nema dok se neophodna trijaža prolazi tokom obuke od pet dana, a mogu se prijaviti za obuku i fizička lica koja nemaju osnovane firme ali da bi postali korisnik kredita kod poslovne banke moraće da imaju osnovano pravno lice, budu preduzetnici ili registrovani poljoprivrednici“, kaže Stevanović.</p>
      <p>(Tanjug)</p>
    </article>
  </body>
</html>