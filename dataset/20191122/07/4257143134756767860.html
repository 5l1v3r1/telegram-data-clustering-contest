<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/uj-sebesseghatar-az-m7-esen"/>
    <meta property="og:site_name" content="infostart"/>
    <meta property="article:published_time" content="2019-11-22T07:35:36+00:00"/>
    <meta property="og:title" content="Új sebességhatár az M7-esen"/>
    <meta property="og:description" content="Új forgalmi rend lépett életbe az autópálya Siófok felé vezető oldalán a Székesfehérvár, Centrum csomópontnál."/>
  </head>
  <body>
    <article>
      <h1>Új sebességhatár az M7-esen</h1>
      <address><time datetime="2019-11-22T07:35:36+00:00">22 Nov 2019, 07:35</time> by <a rel="author">Infostart</a></address>
      <h3>Új forgalmi rend lépett életbe az autópálya Siófok felé vezető oldalán a Székesfehérvár, Centrum csomópontnál.</h3>
      <p>A korábbi forgalombiztonságot növelő intézkedéseket folytatva, a szakemberek most torlódásra és veszélyre figyelmeztető jelzőtáblákat helyeztek ki, illetve 100 km/órás sebességkorlátozást vezettek be november 19-től - <a href="https://internet.kozut.hu/2019/11/21/uj-tablakat-helyeznek-ki-az-m7-es-autopalyan-a-forgalombiztonsag-novelese-erdekeben/">írja honlapján a Magyar Közút</a>.</p>
      <p>A táblákat az M7-es autópálya és a 63-as főút csomópontjában, az autópálya kihajtón rendszeresen jelentkező torlódások csökkentése és a balesetek megelőzése érdekében helyezték ki a Magyar Közút Nonprofit Zrt. szakemberei.</p>
      <p>A csomópontban azért alakul ki torlódás, mert a 8-as és 63-as főutak körforgalmi csomópontja és a hozzá kapcsolódó, nem állami tulajdonban lévő körforgalmi csomópontok, illetve úthálózat már nem tudja az utóbbi évek rendkívül dinamikusan növekvő forgalmát elvezetni, így az M7-es autópályáról lehajtó járművek bizonyos forgalomnagyság felett nem tudják elhagyni az autópálya lassítósávját.</p>
      <p>A torlódásokkal kapcsolatban 2017-ben az M7-es autópályán sárga hátterű, torlódásra figyelmeztető és veszélyt jelző táblákat helyeztek ki a szakemberek, 2018-ban pedig meghosszabbították a lassítósávot és ideiglenes forgalmi rendet vezettek be. Idén szeptemberben az érintett bevásárlóközpontnál található körfogalomnál Veszprém felől olyan táblákat is kihelyeztek, melyek a cipzár elv használatára hívják fel az autósok figyelmet. November 19-től újabb torlódásra és veszélyre figyelmeztető jelzőtáblákat helyeztek ki, illetve 100 km/órás sebességkorlátozást vezettek be az M7-es autópálya érintett csomópontjánál.</p>
      <p>
        <i>Nyitókép: MTI/Varga György</i>
      </p>
    </article>
  </body>
</html>