<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/inegol-belediyesinden-ogretmenlere-ozel-kutlama-215871h.htm"/>
    <meta property="og:site_name" content="OLAY"/>
    <meta property="article:published_time" content="2019-11-22T07:42:18+00:00"/>
    <meta property="og:title" content="İnegöl Belediyesi’nden öğretmenlere özel kutlama"/>
    <meta property="og:description" content="İnegöl Belediyesi, 24 Kasım Öğretmenler Günü nedeniyle öğretmenlere özel kutlama programı düzenledi. Kokteyl ve tiyatro gösterisi ile süslenen programda, farklı yarışmaların ödül töreni de yapıldı."/>
  </head>
  <body>
    <article>
      <h1>İnegöl Belediyesi’nden öğretmenlere özel kutlama</h1>
      <h2>İnegöl Belediyesi, 24 Kasım Öğretmenler Günü nedeniyle öğretmenlere özel kutlama programı düzenledi. Kokteyl ve tiyatro gösterisi ile süslenen programda, farklı yarışmaların ödül töreni de yapıldı.</h2>
      <address>
        <time datetime="2019-11-22T07:42:18+00:00">22 Nov 2019, 07:42</time>
      </address>
      <p>İnegöl Belediyesi, 24 Kasım Öğretmenler Gününü bugün düzenlenen özel bir programla kutladı. Millet Mekteplerinin açılışı ve Mustafa Kemal Atatürk’ün Başöğretmenliği kabul tarihi olan bu özel gün anısına düzenlenen program, İnegöl’de kültür sanatın merkezi haline gelen Beşinci Mevsim Kültür Sanat Merkezinde gerçekleştirildi.</p>
      <p>11.00’da başlayan öğretmenler günü kutlama programı, kokteyl ile başladı. Ardından İnegöl Belediye Tiyatrosu, Turgut Özakman’ın yazıp Volkan Derman’ın yönettiği “Töre” isimli tiyatro gösterisiyle öğretmenlerin karşısına çıktı. Öğretmenler gününe özel yapılan gösterimde, oyuncuların çoğunluğu da öğretmen ve öğrencilerden oluştu. Belediye Başkanvekili Ahmet Kara, Başkan Yardımcıları Oğuzhan Uslu ve Eşref Yiğit, AK Parti İlçe Başkanı Mustafa Ersan, MHP İlçe Başkanı Aytekin Torun, Milli Eğitim Müdürü Fatih Bilican, İnegöl İlçe Sağlık Müdürü Dr. Enver Ünal ile bazı meclis üyeleri ve öğretmenler katıldı. Töre isimli oyun, davetli öğretmenler tarafından beğeniyle izlendi.</p>
      <p>Gösteri sonunda sahneye davet edilen Belediye Başkan Vekili Ahmet Kara, oyunculara hediye takdiminde bulundu. Burada bir konuşma da yapan Kara, şöyle konuştu: “24 Kasım Öğretmenler Günü münasebetiyle Milli Eğitim Müdürlüğümüz hafta boyunca çeşitli sportif, sosyal pek çok etkinlikler düzenledi. Biz de İnegöl Belediyesi olarak elimizden geldiğince bunlara destek vermeye çalıştık. Ancak özellikle biz bir etkinlik tertip edelim diye de bu günü planladık.”</p>
      <p>“Şehir Tiyatroları Topluluğumuz, Turgut Özakman’ın kaleme aldığı ‘Töre’ adlı oyunu sizlere sergiledi. Bizim Şehir Tiyatroları Topluluğumuz tamamen amatör tiyatro severler tarafından oluşuyor. 50 civarında doktor, öğretmen, kasap, terzi, öğrenci gibi her meslekten kişiler burada yer alıyor. Ama bugünün önemine binaen Töre oyununu bugün tamamına yakını öğretmen ve öğrenci kardeşlerimizden oluşan bir ekip sahnelediler. Oyuncu arkadaşlarımıza ve yönetmenimiz Volkan Derman’a teşekkür ediyorum. Bu vesileyle başta Mustafa Kemal Atatürk olmak üzere vefat eden tüm öğretmenlerimizi rahmetle anıyorum. Hasta öğretmenlerimize acil şifalar diliyorum. Emekli öğretmenlerimize de sağlıklı, huzurlu, mutlu ömürler diliyorum.”</p>
      <p>Konuşma sonrası öğretmenler arasında yapılan kompozisyon yarışmasında dereceye giren öğretmenlere de ödülleri Belediye Başkan Vekili Ahmet Kara tarafından takdim edildi. Ardından öğrenciler arasında yapılan resim, şiir ve kompozisyon yarışmalarında dereceye giren öğrencilere ödülleri protokol üyeleri tarafından takdim edildi.</p>
    </article>
  </body>
</html>