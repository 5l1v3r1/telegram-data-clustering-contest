<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184813/%E0%A6%85%E0%A6%B8%E0%A7%81%E0%A6%B8%E0%A7%8D%E0%A6%A5-%E0%A6%B9%E0%A7%9F%E0%A7%87-%E0%A6%B9%E0%A6%BE%E0%A6%B8%E0%A6%AA%E0%A6%BE%E0%A6%A4%E0%A6%BE%E0%A6%B2%E0%A7%87-%E0%A6%86%E0%A6%AE%E0%A7%8D%E0%A6%AA%E0%A6%BE%E0%A7%9F%E0%A6%BE%E0%A6%B0-%E0%A6%A8%E0%A6%BE%E0%A6%A6%E0%A6%BF%E0%A6%B0-%E0%A6%B6%E0%A6%BE%E0%A6%B9"/>
    <meta property="og:site_name" content="somoynews.tv"/>
    <meta property="article:published_time" content="2019-11-22T07:41:00+00:00"/>
    <meta property="og:title" content="অসুস্থ হয়ে হাসপাতালে আম্পায়ার নাদির শাহ"/>
    <meta property="og:description" content="সাবেক ক্রিকেটার ও আম্পায়ার নাদির শাহ অসুস্থ হয়ে হাসপাতালে ভর্তি হয়েছেন। বর..."/>
  </head>
  <body>
    <article>
      <h1>অসুস্থ হয়ে হাসপাতালে আম্পায়ার নাদির শাহ</h1>
      <address><time datetime="2019-11-22T07:41:00+00:00">22 Nov 2019, 07:41</time> by <a rel="author">সময় সংবাদ</a></address>
      <p><b>সাবেক ক্রিকেটার ও আম্পায়ার নাদির শাহ অসুস্থ হয়ে হাসপাতালে ভর্তি হয়েছেন। বর্তমানে তিনি বক্ষব্যাধি হাসপাতালে চিকিৎসাধীন। গত বুধবার রাতে প্রচণ্ড শ্বাসকষ্ট অনুভব করলে তার বাসার কাছে ধানমন্ডির আনোয়ার খান মেডিকেল হাসপাতালে ভর্তি করা হয়।<br/>পরে অবস্থার অবনতি ঘটলে গতকাল বৃহস্পতিবার (২১ নভেম্বর) দুপুরে তাকে বক্ষব্যাধি হাসপাতালে স্থানান্তর করা হয়।</b><br/><br/>নাদির শাহ সপ্তাহ দুয়েক আগে মিরপুরে চট্টগ্রাম ও ঢাকার মধ্যকার জাতীয় লিগের ম্যাচ পরিচালনার সময় হঠাৎ অসুস্থ হয়ে পড়েন। চারদিনের ম্যাচে শেষ দুইদিন খেলা পরিচালনা করতে পারেননি তিনি। ওই দুইদিন তার জায়গায় দায়িত্ব পালন করেন রিজার্ভ আম্পায়ার।<br/><br/>অসুস্থ নাদির শাহ পরে ব্যাংককে চিকিৎসার জন্য যান এবং সেখানে চিকিৎসকরা পরীক্ষা-নিরীক্ষার পর জানান, তার ফুসফুসে পানি জমেছে। কিন্তু নাদির শাহ ব্যাংককের হাসপাতালে চিকিৎসা না করেই সপ্তাহখানেকের মধ্যে দেশে ফিরে আসেন।<br/><br/>এদিকে নাদিরের ফুসফুসে বড় ধরনের কোনো সমস্যা আছে কি না, তা পরীক্ষা-নিরীক্ষা করা হচ্ছে। হয়-তো দুই একদিনের মধ্যেই জানা যাবে, অসুস্থতা কি পর্যায়ে আছে।</p>
    </article>
  </body>
</html>