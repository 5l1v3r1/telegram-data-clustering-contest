<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/dazi_usa_cina_xi-6597406/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T07:52:00+00:00"/>
    <meta property="og:title" content="Xi lancia un monito agli Usa: &quot;La Cina non ha paura di una guerra commerciale&quot;"/>
    <meta property="og:description" content="Il presidente cinese ha dichiarato di voler raggiungere un accordo commerciale sui dazi ma se serve il Paese non si tirerà indietro"/>
  </head>
  <body>
    <article>
      <h1>Xi lancia un monito agli Usa: "La Cina non ha paura di una guerra commerciale"</h1>
      <h2>Il presidente cinese ha dichiarato di voler raggiungere un accordo commerciale sui dazi ma se serve il Paese non si tirerà indietro</h2>
      <address><time datetime="2019-11-22T07:52:00+00:00">22 Nov 2019, 07:52</time> by <a rel="author" href="https://www.agi.it/authors/andrea-nobili-tartaglia/" target="_blank">Andrea Nobili Tartaglia</a></address>
      <p>Il presidente <b>Xi Jinping </b>ha detto che la Cina vuole raggiungere un <b>accordo commerciale</b> iniziale con gli <b>Stati Uniti</b>, ma non ha "paura" di combattere nella <b>guerra commerciale</b>. "Non ci tireremo indietro da una lotta del genere", ha detto Xi agli ex funzionari statunitensi e ad altri dignitari stranieri a Pechino, aggiungendo: "Vogliamo lavorare per un accordo di fase uno sulla base del rispetto reciproco e dell'uguaglianza". </p>
      <p>Xi ha parlato due giorni dopo che il presidente degli Stati Uniti <b>Donald Trump</b> ha lamentato che Pechino non aveva fatto s<b>ufficienti concessioni</b> finora, rendendolo riluttante a concludere un affare. Le due maggiori economie del mondo sono bloccate in un <b>conflitto commerciale</b> da più di un anno, scambiandosi raffiche di tariffe su centinaia di miliardi di dollari di merci.</p>
      <p>"Come abbiamo sempre detto, non vogliamo iniziare la guerra commerciale ma non abbiamo paura", ha detto Xi agli ex funzionari americani e ad altri dignitari stranieri in una riunione nella Grande Sala del Popolo di Pechino. "Quando necessario ci opporremo, ma abbiamo lavorato attivamente per cercare di non avere una guerra commerciale", ha detto alla platea che comprendeva l'ex segretario di stato americano <b>Henry Kissinger</b>, l'ex segretario del Tesoro americano Henry Paulson e l'ex primo ministro australiano Kevin Rudd.</p>
      <p>I principali negoziatori hanno parlato al telefono sabato scorso in quelle che il ministero del Commercio cinese ha descritto come discussioni "costruttive" su un accordo preliminare. La Cina ha insistito su uno <b>smantellamento delle tariffe esistent</b>i, che Trump ha detto di non aver accettato.</p>
      <p>L'approvazione da parte del Congresso degli Stati Uniti questa settimana di una <a href="https://www.agi.it/estero/hong_kong_studenti_proteste_usa-6591707/news/2019-11-21/">legge a sostegno dei manifestanti</a> a favore della democrazia a <b>Hong Kong</b> ha anche gettato un'ombra sui negoziati. "Vogliamo lavorare per un accordo di fase uno sulla base del rispetto reciproco e dell'uguaglianza", ha detto Xi ai visitatori stranieri, che erano in città per il Bloomberg New Economy Forum.</p>
    </article>
  </body>
</html>