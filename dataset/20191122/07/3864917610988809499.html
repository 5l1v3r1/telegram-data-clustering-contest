<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823224-mikolaivskomu-bronetankovomu-sogodni-mozut-vidrizati-vodu-za-borgi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T07:03:00+00:00"/>
    <meta property="og:title" content="Миколаївському бронетанковому сьогодні можуть “відрізати” воду за борги"/>
    <meta property="og:description" content="Міське комунальне підприємство &quot;Миколаївводоканал&quot; попередило, що сьогодні відключить водопостачання державному підприємству «Миколаївський бронетанковий завод» за борги."/>
  </head>
  <body>
    <article>
      <h1>Миколаївському бронетанковому сьогодні можуть “відрізати” воду за борги</h1>
      <h2>Міське комунальне підприємство "Миколаївводоканал" попередило, що сьогодні відключить водопостачання державному підприємству «Миколаївський бронетанковий завод» за борги.</h2>
      <address>
        <time datetime="2019-11-22T07:03:00+00:00">22 Nov 2019, 07:03</time>
      </address>
      <p>Про це повідомляється на сторінці водоканалу у <a href="https://www.facebook.com/nikolaevvodokanal/">Facebook</a>.</p>
      <p>«22 листопада заплановано відключення державного підприємства «Миколаївський бронетанковий завод» від водопостачання. Сума його боргу складає 234 тисячі 377 гривень», - йдеться у повідомленні.</p>
      <p>Там також зазначається, що між МКП «Миколаївводоканал» та заводом було укладено договір реструктуризації, який не виконаний в повному обсязі, неодноразово підприємству вручали попередження про припинення послуг.</p>
      <p>14 квітня заводом надано гарантійний лист на оплату послуг водопостачання та водовідведення, але низький рівень оплати призвів до накопичення боргу.</p>
      <p>Як повідомлялося, Кабмін включив Миколаївський бронетанковий <a href="https://www.ukrinform.ua/tag-zavod">завод</a> до переліку об’єктів державної власності, які не підлягають приватизації, як такий, що має стратегічне значення для економіки і безпеки України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2811980-v-ukroboronpromi-vze-zaminili-top10-posadovciv-abromavicus.html">В Укроборонпромі вже замінили ТОП-10 посадовців — Абромавичус</a>
      </blockquote>
      <p>У липні цього року директора державного підприємства "Миколаївський бронетанковий завод" Миколу Кістріна звільнено з посади через затримку у виплаті зарплат працівникам підприємства. Завод накопичив борг із зарплати за два місяці через прострочену кредиторську заборгованість за договорами з Міністерством оборони України.</p>
      <p>ДП "Миколаївський бронетанковий завод" на постійній основі проводить планові ремонти та модернізацію БРДМ-2, БТР-70 з оснащенням дизельними двигунами та БТР-80. Окрім того, підприємство розробило ряд модифікацій бронемашин, наприклад, командну-штабну машину БТР-70Ді-02 "Світязь", яка була створена у рамках побудови Єдиної автоматизованої системи управління Збройними Силами України та знаходиться на озброєнні української армії. Також завод веде власну розробку нової броньованої розвідувально-дозорної машини.</p>
    </article>
  </body>
</html>