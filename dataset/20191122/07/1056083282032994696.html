<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100094/%D8%B1%D8%B6%D8%A7%DB%8C%DB%8C-%DA%A9%D9%88%DA%86%DB%8C-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D8%AA%D8%A7%DA%A9%D8%B3%DB%8C-%D9%87%D8%A7-%DA%A9%D9%85-%D8%A7%D8%B3%D8%AA-%D9%85%D8%AC%D9%84%D8%B3-%D8%A8%D8%A7-%D9%87%D8%B1%DA%AF%D9%88%D9%86%D9%87-%DA%AF%D8%B1%D8%A7%D9%86%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-22T07:21:16+00:00"/>
    <meta property="og:title" content="رضایی کوچی: سهمیه بنزین تاکسی‌ها کم است/ مجلس با هرگونه گرانی کالا برخورد می‌کند"/>
    <meta property="og:description" content="رئیس کمیسیون عمران مجلس با بیان این که میزان سهمیه بنزین اختصاص یافته به تاکسی‌ها کم است درباره نحوه کنترل قیمت‌ها با افزایش قیمت بنزین گفت که دولت با نظارت و کنترل می‌تواند جلوی افزایش قیمت کالاها را بگیرد که اگر این اتفاق رخ ندهد مجلس برخورد خواهد کرد."/>
  </head>
  <body>
    <article>
      <h1>رضایی کوچی: سهمیه بنزین تاکسی‌ها کم است/ مجلس با هرگونه گرانی کالا برخورد می‌کند</h1>
      <address><time datetime="2019-11-22T07:21:16+00:00">22 Nov 2019, 07:21</time> by <a rel="author">منیرسادات سیدرضا</a></address>
      <p>رئیس کمیسیون عمران مجلس با بیان این که میزان سهمیه بنزین اختصاص یافته به تاکسی‌ها کم است درباره نحوه کنترل قیمت‌ها با افزایش قیمت بنزین گفت که دولت با نظارت و کنترل می‌تواند جلوی افزایش قیمت کالاها را بگیرد که اگر این اتفاق رخ ندهد مجلس برخورد خواهد کرد.</p>
      <p>محمد رضا رضایی کوچی در گفت و گو با ایسنا، با اشاره به نحوه ورود مجلس برای مقابله با گرانی کالاها در پی سهمیه بندی و اصلاح قیمت بنزین گفت: طبق تعهد دولت نباید افزایش قیمت بنزین باعث افزایش قیمت کالاهای اساسی شود. اگر دولت نظارت‌های کافی داشته باشد می‌تواند این تعهد را اجرایی کند.</p>
      <p>وی افزود: اگر دولت نتوانتد نظارت داشته باشد و به دنبال آن قیمت‌ها افزایش پیدا  کند مجلس این اطمینان را به مردم می‌دهد که با دستگاه‌های خاطی برخورد خواهد کرد.</p>
      <p>رضایی کوچی توضیح داد: در حال حاضر کمیسیون‌های تخصصی مجلس فعال شده‌اند مثلا کمیسیون عمران در حوزه مسکن، حمل ونقل درون شهری و برون شهری از مسوولان مربوطه دعوت کرده تا گزارشاتی در مورد نحوه نظارت بر کالاها و به دنبال افزایش نیافتن قیمت‌ها ارائه دهند طبق تعهد دولت نباید افزایش قیمت بنزین باعث  افزایش قیمت کالاهای اساسی شود لذا اگر قیمت هر کالای اساسی افزایش پیدا کند ما با وزیر مربوطه برخورد خواهیم کرد و برای این کار ابزارهای همچون استیضاح و تحقیق وتفحص داریم این اطیمنان را به مردم می دهیم  که مجلس در اینباره پای کار است.</p>
      <p>رئیس کمیسیون عمران مجلس در واکنش به افزایش قیمت کرایه‌ها با افزایش قیمت بنزین گفت: طبق تعهد دولت نباید این اتفاق رخ دهد البته لازم است وزارت کشور و شهرداری‌ها درباره میزان سهمیه به تاکسی‌ها ارزیابی لازم را انجام دهند به نظرم در حال حاضر سهمیه تاکسی‌ها کم است.  نمی‌توان تنها دستوری اعلام کرد که نباید قیمت کرایه گران شود بلکه باید وضعیت تاکسی ها را سنجید و به آنها به اندازه پیمایش و کیلومتر طی شده برای جابجایی مسافر سهمیه داد. یا این که مابه تفاوت بنزین سهمیه‌ای با آزاد به آنها داده شود.</p>
      <p>رضایی با تاکید مجدد بر این که باید سهمیه متناسب با نیاز تاکسی‌ها به آنها داده شود گفت: به طور کلی دولت باید برای کسانی که کارهای خدماتی انجام می‌دهد مثلا رانندگان وانت و تاکسی متناسب با کارشان سهمیه بنزین دهند تا شاهد افزایش قیمت نباشیم چون در غیر این صورت طبیعی است که بخواهند مابه تفاوت قیمت بنزین آزاد و سهمیه‌ای را به شکلی در قیمت خدماتشان افزایش دهند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090100176/%D8%A8%D8%B1%DA%AF%D8%B2%D8%A7%D8%B1%DB%8C-%D8%B1%D8%B2%D9%85%D8%A7%DB%8C%D8%B4-%D9%85%D8%AF%D8%A7%D9%81%D8%B9%D8%A7%D9%86-%D8%A2%D8%B3%D9%85%D8%A7%D9%86-%D9%88%D9%84%D8%A7%DB%8C%D8%AA-%DB%B9%DB%B8-%D8%A7%DB%8C%D8%B1%D8%A7%D9%86-%D9%85%D9%86%D8%AA%D8%B8%D8%B1-%D9%BE%D8%A7%D8%B3%D8%AE-%D8%A2%DA%98%D8%A7%D9%86%D8%B3"/>
      </related>
    </article>
  </body>
</html>