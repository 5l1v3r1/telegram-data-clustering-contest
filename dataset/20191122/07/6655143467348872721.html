<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/pisa/cronaca/rapinatore-coltello-treno-1.4899731"/>
    <meta property="og:site_name" content="La Nazione"/>
    <meta property="article:published_time" content="2019-11-22T07:35:00+00:00"/>
    <meta property="og:title" content="Paura sul treno Firenze-Pisa.&quot;Dammi il cellulare&quot; e gli punta il coltello alla gola"/>
    <meta property="og:description" content="Disavventura per due studenti universitari. Il rapinatore porta via un cellulare e fugge via. Poi un altro colpo all'alba. E' stato identificato e denunciato"/>
  </head>
  <body>
    <article>
      <h1>Paura sul treno Firenze-Pisa."Dammi il cellulare" e gli punta il coltello alla gola</h1>
      <h2>Disavventura per due studenti universitari. Il rapinatore porta via un cellulare e fugge via. Poi un altro colpo all'alba. E' stato identificato e denunciato</h2>
      <address><time datetime="2019-11-22T07:35:00+00:00">22 Nov 2019, 07:35</time> by <a rel="author">ANTONIA CASINI</a></address>
      <p>Pisa, 22 novembre 2019 - Ha studiato prima la situazione, poi ha colpito,<b> puntando il coltello alla gola </b>di uno studente. <b>Paura</b> mercoledì sera <b>sul treno Firenze-Pisa.</b> I due giovani amici erano saliti nella stazione del capoluogo toscano dove frequentano l'università. Fanno i pendolari più volte alla settimana e di casi particolari, sulle rotaie, ne hanno visti tanti. Ma stavolta, all'altezza di Cascina, hanno vissuto una bruttissima esperienza che si è conclusa con i militari che hanno rintracciato e denunciato quello che si ritiene il responsabile. </p>
      <p>Sono le 19.30 i convogli non sono pieni come in altre fasce orarie. E i due pisani, un 19enne e una coetanea collega di facoltà, sono seduti. Lei sonnecchia in attesa della loro fermata, Navacchio, lui ha il cellulare in mano. "Mi sono svegliata prima della discesa - racconta la ragazza - un uomo (sui 25) mi si è avvicinato guardandomi in modo strano. Sembrava che volesse incutermi timore. Ho lasciato perdere, ho pensato che era meglio evitare guai. Lui si è alzato (probabilmente per capire come agire) e ha fatto un giro per poi tornare a sedere dietro al mio compagno di studi. A quel punto, mi sono messa a guardare il telefonino per non incrociare i suoi occhi". Succede tutto in fretta. Il treno rallenta e si ferma a Cascina, il controllore scende. "E lui aveva un giubbotto rosso, la pelle olivastra, sembrava un po' alterato) ha puntato un coltello da cucina al collo del mio amico". </p>
      <p>"Dammi il telefono", gli intima. Lui reagisce, riesce a spostare la lama ma poi, vista la situazione, gli consegna comunque l'apparecchio. Nel frattempo, il controllore donna risale e lo studente la avverte. "Stia attenta, è armato". C'è anche un altro passeggero in quel momento ma manca il tempo per fare qualunque cosa. Il rapinatore riesce a fuggire mentre le porte del convoglio, che riparte, si richiudono. I tempi sono stati calcolati con precisione. Un fatto del quale viene avvisata la <b>polizia ferroviaria.</b> Ci sono le immagini delle telecamere della videosorveglianza che si trova in stazione. Occhi elettronici che in più di una occasione sono serviti per rintracciare e arrestare chi ha causato aggressioni o altre rapine. Quindi, viene fatto un identikit del giovane che è apparso a tutti "alterato". Altre persone lo hanno visto e sono state in grado di descriverlo. "Era di media statura - ricordano i presenti - Aveva la barba". Anche perché ieri all'alba lo stesso uomo avrebbe colpito di nuovo sulla medesima tratta, ma a Pontedera. Vittima, una donna alla quale ha sottratto soldi. Da qui la denuncia e le indagini. Per i carabinieri di Pontedera, che <b>lo hanno trovato e denunciato</b> (era passata la flagranza per l'arresto) il responsabile dei due episodi è un 22enne marocchino che abita a Cascina, riconosciuto dai vari testimoni. </p>
      <p> </p>
      <p>© Riproduzione riservata</p>
    </article>
  </body>
</html>