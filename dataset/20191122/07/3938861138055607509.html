<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics-newspaper/_zelenskij-na-distanciyi-odin-maye-pokazati-scho-vin-garant-zmin/939251"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:25:00+00:00"/>
    <meta property="og:title" content="&quot;Зеленський на дистанції один. Має показати, що він гарант змін&quot;"/>
    <meta property="og:description" content="20 листопада минуло півроку з дня вступу Володимира Зеленського на посаду президента України. За нього на виборах у другому турі проголосували 73,22% людей. На почату листопада главі держави довіряли 68% українців, за даними соціологів. На початку жовтня &amp;mdash; 66%. У вересні його роботою ..."/>
  </head>
  <body>
    <article>
      <h1>"Зеленський на дистанції один. Має показати, що він гарант змін"</h1>
      <address><time datetime="2019-11-22T07:25:00+00:00">22 Nov 2019, 07:25</time> by <a rel="author">Назар ВАЛЬЧУК</a></address>
      <figure>
        <img src="https://static2.gazeta.ua/img2/cache/gallery/939/939251_1_w_1200.jpg?v=0"/>
        <figcaption>Президент Володимир Зеленський спілкується зі школярами на Всеукраїнському форумі Національної ради дітей і молоді ”Україна зростає разом зі мною” 20 листопада. Прийшов туди з дружиною Оленою. ”Країна повинна бути свіжою. Підтягуйте таких, як ви, до Верховної Ради. Вже пора міняти й цих”, — каже молоді<cite>Автор: WWW.PRESIDENT.GOV.UA</cite></figcaption>
      </figure>
      <p>20 листопада минуло півроку з дня вступу Володимира Зеленського на посаду президента України. За нього на виборах у другому турі проголосували 73,22% людей.</p>
      <p>На почату листопада главі держави довіряли 68% українців, за даними соціологів. На початку жовтня — 66%. У вересні його роботою були задоволені 71% осіб.</p>
      <p>— Найбільше досягнення Зеленського за цей час — результати парламентських виборів (у липні партія "Слуга народу" отримала 254 парламентські мандати зі 424. — ГПУ). Це його особистий результат, — говорить політичний оглядач Леонід Швець, 55 років.</p>
      <p>
        <b>А як управлінця?</b>
      </p>
      <p>— Президент ще має вибудувати систему управління. Півроку пішли на вростання у владу. Стара система залишається. Дуже пручається. І хто кого, поки що не зрозуміло. Є велика спокуса почати керувати нею, це простіше. Та є сподівання, що Зеленський усе-таки спробує її перебудувати. Він досі має високий рівень довіри.</p>
      <p>
        <b>Скільки зберігатиметься цей кредит довіри?</b>
      </p>
      <p>— Зеленський на дистанції один. Так, його рейтинг потрохи спадає, а в кого росте? Нікого поруч не з'явилося. Якщо ти біжиш один, то тебе ніхто й не доганяє, і не обганяє. Це проблема. Чуємо тотальну критику. При цьому немає опозиції, яка користується хоча б мінімальною довірою суспільства.</p>
      <p>
        <b>Які головні провали президента?</b>
      </p>
      <p>— Комунікаційний. Чому президент не згадав вчасно про загибель командира 128-ї окремої гірсько-штурмової бригади, полковника Євгена Коростельова?</p>
      <p>
        <b>Як можете оцінити його команду?</b>
      </p>
      <p>— Багато запитань до Кабміну. Але я не поділяю панічних заяв "у них усе валиться, нічого не виходить". Виходить. Проголосували ж за земельну реформу. Вони лише прийшли. З усіма недоліками, потенційними помилками. Але і з шансами, які поки що лишаються.</p>
      <p>
        <b>Що дозволить Зеленському втримати рейтинг?</b>
      </p>
      <p>— Йому не вистачає президентськості. Наскільки людина поводить себе, говорить як президент? Зеленський намагається бути "своїм". Бо як тільки політик в Україні стає "чужим", його починають ненавидіти. З іншого боку, треба, щоб дії, слова, поведінка не викликали сумнівів — у цієї людини влада і якщо він так сказав, то так і буде. Рішення має ухвалювати не керівник Офісу президента.</p>
      <p>
        <b>Що очікує владу і країну наступного року?</b>
      </p>
      <p>— Важкий рік. Доведеться відповідати на питання: що таке нова Україна в міжнародному плані. Бо у США звучить: корумпована держава. Із цим треба щось робити. Усередині країни Зеленський має показати, що він гарант змін.</p>
      <p>
        <b>Виконав 24 обіцянки</b>
      </p>
      <p>За шість місяців глава держави виконав 24 обіцянки, провалив — 18, порахував портал "Слово і Діло".</p>
      <p>Президент вніс 33 законопроекти. Зокрема, ухвалені закони про імпічмент; про матеріальне заохочення і захист викривачів корупції; про скасування депутатської недоторканності з 1 січня 2020 року; реформу прокуратури і судів, її критикував Європейський Союз. Повернули покарання за незаконне збагачення і конфіскацію сумнівних доходів. Національному антикорупційному бюро та Державному бюро розслідувань дозволили прослуховування. І проводити обшуки в народних депутатів без згоди ВР.</p>
      <p>Рада розглядає президентські законопроекти про зменшення кількості народних депутатів із 450 до 300 та їх обрання за списками партій; дострокове припинення повноважень нардепа через кнопкодавство; посилення кримінальної відповідальності за незаконний видобуток бурштину.</p>
      <p>Зеленський не виконав обіцянку про оновлення керівників правоохоронних органів, призначати на посади "нових людей".</p>
      <p>7 вересня в аеропорті "Бориспіль" зустрів визволених із російського полону 35 українців, серед яких 24 моряки. Цьому передували домовленості з РФ — віддати їм 35 осіб, зокрема росіян, які воювали на Донбасі, шпигунів.</p>
      <p>1 жовтня Зеленський заявив, що Україна погодила "формулу Штайнмаєра". Вона передбачає вибори в окупованих Росією районах Донецької і Луганської областей, закон про "особливий статус" цих територій. Це викликало суспільні протести під гаслом "Ні капітуляції" у столиці й регіонах.</p>
      <p>Із 29 жовтня на Луганщині почалося розведення військ. У листопаді — на Донеччині.</p>
      <p>У недавньому відеозверненні Зеленський заявив: "Ми пообіцяли повне перезавантаження. Хто не зможе працювати, з тим будемо прощатися".</p>
    </article>
  </body>
</html>