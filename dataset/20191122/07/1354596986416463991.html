<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/miljoenen-nederlanders-luisteren-podcasts"/>
    <meta property="og:site_name" content="Emerce"/>
    <meta property="article:published_time" content="2019-11-22T07:33:00+00:00"/>
    <meta property="og:title" content="‘5 miljoen Nederlanders luisteren naar podcasts’"/>
    <meta property="og:description" content="Zeker 5 miljoen Nederlanders luisteren naar podcasts. Dit blijkt uit de Markteffect Podcast Monitor, een representatief onderzoek onder 1039 Nederlanders dat in november 2019 voor de tweede keer werd uitgevoerd."/>
  </head>
  <body>
    <article>
      <h1>‘5 miljoen Nederlanders luisteren naar podcasts’</h1>
      <address><time datetime="2019-11-22T07:33:00+00:00">22 Nov 2019, 07:33</time> by <a rel="author">Redactie Emerce</a></address>
      <p>
        <b>Zeker 5 miljoen Nederlanders luisteren naar podcasts. Dit blijkt uit de Markteffect Podcast Monitor, een representatief onderzoek onder 1039 Nederlanders dat in november 2019 voor de tweede keer werd uitgevoerd.</b>
      </p>
      <p>Het aandeel Nederlanders dat wel eens naar een podcast luistert is significant gestegen ten opzichte van de vorige meting (mei 2019). Waar toen nog ruim een kwart van de Nederlanders (28 procent) wel eens naar een podcast luistert, geldt dat nu voor vier op de tien Nederlanders, wat neerkomt op ongeveer 5,3 miljoen Nederlanders.</p>
      <p>Eén op de vijf Nederlanders luistert momenteel zelfs minimaal één keer per week naar een podcast. Met name mannen (45 procent), hoog opgeleiden (56 procent) en jongeren tot 34 jaar (71 procent) luisteren naar podcasts.</p>
      <p>Bijna alle Nederlanders die wel eens naar een podcast luisteren, doen dit vanwege privé doeleinden. Niet verrassend zijn ontspanning en amusement dan ook de meest genoemde redenen om naar een podcast te luisteren. Een kwart van de podcastluisteraars luistert echter (ook) vanwege zakelijke doeleinden naar podcasts.</p>
      <p>Gemiddeld luisteren podcastluisteraars ruim een uur per week naar podcasts, vooral thuis en via Spotify op de mobiele telefoon.</p>
      <p>De verwachting is dat het podcastgebruik in de toekomst alleen maar verder zal toenemen. Ruim twee derde van de Nederlanders die momenteel niet naar podcasts luistert, verwacht dit in de toekomst (misschien) wel te gaan doen.</p>
      <p>Foto: <a href="https://unsplash.com/@melanie_sophie?utm_source=unsplash&amp;utm_medium=referral&amp;utm_content=creditCopyText">Melanie Pongratz</a> via <a href="https://unsplash.com/s/photos/podcast?utm_source=unsplash&amp;utm_medium=referral&amp;utm_content=creditCopyText">Unsplash</a></p>
      <related>
        <h4>Gerelateerde items</h4>
        <a href="https://www.emerce.nl/nieuws/spotify-maakt-persoonlijke-speellijsten-podcasts"/>
        <a href="https://www.emerce.nl/nieuws/podcast-geen-bedreiging-radio"/>
        <a href="https://www.emerce.nl/nieuws/toekomst-radio"/>
      </related>
    </article>
  </body>
</html>