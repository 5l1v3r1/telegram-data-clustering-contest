<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/klaus-iohannis-si-viorica-dancila-ultimele-actiuni-de-campanie-inaintea-votului-de-duminica-iohannis-se-intalneste-cu-alegatorii-la-bacau-iar-dancila-prezinta-un-discurs-final-pentru-romani-1922400022002019110719177108"/>
    <meta property="og:site_name" content="News.ro"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Klaus Iohannis şi Viorica Dăncilă, ultimele acţiuni de campanie înaintea votului de duminică/ Iohannis se întâlneşte cu alegătorii la Bacău, iar Dăncilă prezintă ”un discurs final pentru români”"/>
    <meta property="og:description" content="Candidaţii înscrişi în al doilea tur de scrutin al alegerilor prezidenţiale au, vineri, ultimele acţiuni înainte de încheierea campaniei electorale. Klaus Iohannis se întâlneşte cu alegătorii din Bacău, într-un eveniment organizat de PNL, iar Viorica Dăncilă anunţă că va prezenta ”un discurs final pentru români”."/>
  </head>
  <body>
    <article>
      <h1>Klaus Iohannis şi Viorica Dăncilă, ultimele acţiuni de campanie înaintea votului de duminică/ Iohannis se întâlneşte cu alegătorii la Bacău, iar Dăncilă prezintă ”un discurs final pentru români”</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author">News.ro</a></address>
      <p>
        <b>Candidaţii înscrişi în al doilea tur de scrutin al alegerilor prezidenţiale au, vineri, ultimele acţiuni înainte de încheierea campaniei electorale. Klaus Iohannis se întâlneşte cu alegătorii din Bacău, într-un eveniment organizat de PNL, iar Viorica Dăncilă anunţă că va prezenta ”un discurs final pentru români”.</b>
      </p>
      <p>Klaus Iohannis participă, vineri, de la ora 17.00, la o întâlnire cu alegătorii din Bacău, după ce joi a fost la Galaţi. La evenimentul organizat de către PNL vor participa peste 2.000 de cetăţeni, simpatizanţi ai PNL, parlamentari şi aleşi locali din regiune.</p>
      <p>Întâlnirea are loc la Teatrul de Vară din Bacău. Printre cei care vor lua cuvântul se numără şeful statului, prim-vicepreşedintele PNL Rareş Bogdan, senatorul PNL Alina Gorghiu şi preşedintele PNL Bacău, Ionel Palăr.</p>
      <p>Preşedintele PNL, Ludovic Orban, nu va fi prezent la ultima acţiune de campanile a candidatului partidului, întrucât, de la ora 18.00, are programată o întâlnire cu membrii organizaţiei PNL Argeş.</p>
      <p>La rândul său, Viorica Dăncilă anunţă că va încheia campania pentru cel de-aldoilea tur de scrutin cu un mesaj adresat românilor.</p>
      <p>”Vineri voi avea un discurs final pentru români, mă voi adresa tuturor cetăţenilor români şi astfel voi închide campania electorală”, a anunţat, miercuri seară, la Antena 3, Dăncilă.</p>
      <p>Deocamdată, echipa de campanile a candidatului PSD nu a anunţat detaliile ultimului eveniment electoral.</p>
      <p>Duminică, între orele 7.00 şi 21.00, va avea loc procesul de vot în ţară, iar campania electorală se încheie sâmbătă dimineaţă.</p>
      <p>În primul tur al alegerilor prezidenţiale, Klaus Iohannis a obţinut 37,82% din voturi, iar Viorica Dăncilă - 22,26%.</p>
      <p>Conform datelor finale centralizate de Biroul Electoral Central, candidatul susţinut pe PNL, Klaus Iohannis, a avut 3.485.292 de voturi, iar Viorica Dăncilă 2.051.725 de voturi.</p>
      <p>9.359.673 de alegători au mers la urne, reprezentând 51,19% din numărul total al celor înscrişi pe listele electorale.</p>
      <p>Numărul voturilor valabil exprimate a fost de 9.216.517, ceea ce înseamnă 98,47% din numărul voturilor exprimate, în timp ce 142.961 de voturi (1,53% din numărul voturilor exprimate) au fost nule.</p>
      <p>De asemenea, 25.319 alegători au votat prin corespondenţă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>