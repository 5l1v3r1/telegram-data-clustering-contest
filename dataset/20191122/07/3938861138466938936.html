<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/scandals-newspaper/_dvoye-brativ-uchadili-v-hati/939235"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:40:00+00:00"/>
    <meta property="og:title" content="Двоє братів учаділи в хаті"/>
    <meta property="og:description" content="У Медведівці Чигиринського району на Черкащині поховали 3-річного Богдана і 2-річного Кирила Довганів 20 листопада. Вони вчаділи в хаті під час пожежі 18 листопада. Їхній 8-місячний брат перебуває в реанімації. &amp;mdash;&amp;ensp;Стан дитини вкрай важкий. Має опіковий шок, ушкоджені дихальні ..."/>
  </head>
  <body>
    <article>
      <h1>Двоє братів учаділи в хаті</h1>
      <address><time datetime="2019-11-22T07:40:00+00:00">22 Nov 2019, 07:40</time> by <a rel="author">Gazeta.ua</a></address>
      <p>У Медведівці Чигиринського району на Черкащині поховали <b>3-річного Богдана</b> і <b>2-річного Кирила Довганів</b> 20 листопада. Вони вчаділи в хаті під час пожежі 18 листопада. Їхній 8-місячний брат перебуває в реанімації.</p>
      <p>— Стан дитини вкрай важкий. Має опіковий шок, ушкоджені дихальні шляхи, — каже Сергій Носенко з обласної дитячої лікарні. — Уражені ділянки шкіри закриваємо штучною.</p>
      <p>Мати <b>21-річна Наталія Довгань</b> виховувала дітей сама. Близько 11:00 вклала синів спати. Сама поралася по господарству. Побачила з вікна чорні клуби диму й кинулася до хати. На крик прибіг сусід <b>31-річний Роман Холод</b>. Він до приїзду медиків намагався реанімувати дітей.</p>
      <p>— Хату затягло димом, нічого не видно. Вогню не було, все тліло. Відкрив вікно, щоб побачити дітей. Були непритомні. Вхопив меншого. Вдихнув йому повітря в рот і він задихав, а потім закашляв. Його віддав своїй дружині. Сам рятував старших, — згадує Роман, ветеран АТО. — По 7 хвилин робив їм штучне дихання і масаж серця. На жаль, спасти не вдалося.</p>
      <p>Наталія з дітьми жила бідно. Але доглядала їх гарно, каже сільський голова <b>60-річний Олексій Лавріненко</b>.</p>
      <p>— У кімнаті був умікнутий дуйчик. Зайнялося від перегріву чи закорочення електромережі, — говорить Олексій Лазоренко із Чигиринської служби надзвичайних ситуацій. — Хата не провітрювалась. Утворився чадний газ, діти потруїлися.</p>
      <p>Справу розслідує поліція за статтями про порушення вимог пожежної безпеки та невиконання обов'язків по догляду за дітьми.</p>
    </article>
  </body>
</html>