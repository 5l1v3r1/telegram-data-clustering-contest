<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149334/preco-nemaju-trenera-ernesta-valverdeho-v-barcelone-radi"/>
    <meta property="og:site_name" content="Sport7"/>
    <meta property="article:published_time" content="2019-11-22T07:30:00+00:00"/>
    <meta property="og:title" content="Prečo nemajú trénera Ernesta Valverdeho v Barcelone radi?"/>
    <meta property="og:description" content="Ernesto Valverde dlhodobo nemá v Barcelone podporu. Teda, nemá podporu verejnosti a svojich hráčov, vedenie mu dôveruje. Katalánski priaznivci už dlho chcú, aby tento kouč odišiel, ale doposiaľ k tomu nedošlo. Pozreli sme sa na dôvody, prečo je okolo tohto kormidelníka taká vlná nevôle. "/>
  </head>
  <body>
    <article>
      <h1>Prečo nemajú trénera Ernesta Valverdeho v Barcelone radi?</h1>
      <address><time datetime="2019-11-22T07:30:00+00:00">22 Nov 2019, 07:30</time> by <a rel="author" href="https://www.sport7.sk/uzivatel/jakub-vaverka" target="_blank">Jakub Vaverka</a></address>
      <p>
        <b>Ernesto Valverde dlhodobo nemá v Barcelone podporu. Teda, nemá podporu verejnosti a svojich hráčov, vedenie mu dôveruje. Katalánski priaznivci už dlho chcú, aby tento kouč odišiel, ale doposiaľ k tomu nedošlo. Pozreli sme sa na dôvody, prečo je okolo tohto kormidelníka taká vlná nevôle. </b>
      </p>
      <h3>Vyjadrenia</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/imported/197109.jpg?itok=IvGqRSJ8"/>
        <figcaption>Ernesto Valverde<cite>zdroj: © TASR</cite></figcaption>
      </figure>
      <p>Pep Guardiola sa stal v Barcelone legendou. Tito Vilanova bude navždy v srdciach Blaugrans. Luis Enrique vyhral s Barcou, čo len mohol. Ani jednému z nich nechýbala potrebná pokora a budovali vzťah s priaznivcami. Ernesto Valverde v momentoch pôsobí, že mu sú mu diváci na Camp Nou a podporovatelia po celom svete ukradnutí. Jeho rétorika je nastavená nesprávne, i keď si možno uvedomuje, že verejnosť v Katalánsku si už späť nezíska. Momentálne ho podporujú kluboví šéfovia, ale tam to končí. </p>
      <h3>Herný štýl</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2017-11/bb_106.jpg?itok=NbiH8HCh"/>
        <figcaption>Ernesto Valverde<cite>zdroj: YouTube</cite></figcaption>
      </figure>
      <p>Súčasná Barcelona nie je fun-to-watch tím, a teda mužstvo, ktoré, keď pozeráte, bavíte sa futbalom. Barca zvláda väčšinu duelov vyhrávať, ale aj jej vlastní fanúšikovia uznajú, že to je v drvivej väčšine aktuálnych prípadov trápenie. Okrem toho sa ukazuje veľká závislosť na Lionelovi Messim, taká možno ešte nebola. Niekdajšie ofenzívne stroje Guardiolu či Enriqueho sú momentálne na Camp Nou nostalgickou spomienkou. Vidieť aj na úbytku priaznivcov na tribúnach. </p>
      <h3>Vzťah s hráčmi</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-09/bb_111.jpg?itok=t8xFHbeY"/>
        <figcaption>Valverde, nedôvera hráčom<cite>zdroj: TASR</cite></figcaption>
      </figure>
      <p>V kabíne Barcelony momentálne nepôsobí pohoda. Ernesto Valverde odsunul spoľahlivého Ivana Rakitiča na vedľajšiu koľaj, drahú letnú posilu Antoinea Griezmanna používa na poste, ktorý mu nie je vlastný, k tomu neistá budúcnosť Samuela Umtitiho či Ousmanea Dembélého. To, že nováčik Junior Firpo sa často neobjavuje ani v zápasovej nominácii je na osobitnú debatu. Odísť plánuje aj Arturo Vidal. Otvorene sa hovorí o nedostatku komunikácie na linke tréner - hráči. </p>
      <h3>Opakované zlyhania</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-08/spain_soccer_la_liga279696640202.jpg?itok=_TYd9fgn"/>
        <figcaption>Ernesto Valverde<cite>zdroj: TASR</cite></figcaption>
      </figure>
      <p>Valverde pomaly pred každou sezónou hovorí o tom, že najväčším cieľom FC Barcelona je vyhrať Ligu majstrov. Ako to ale dopadlo v posledných dvoch ročníkov? Minuloročné semifinále, v ktorom Katalánci vyhrali doma s Liverpoolom 3:0 a následne na Anfielde vypadli po výsledku 0:4 bude nočnou morou v Katalánsku ešte dlho. Rok predtým? Štvrťfinále s AS Rím, domáci triumf 4:1 a vonkajšia prehra 0:3. Ako cez kopirák. Na toto priaznivci Barcelony nie sú a ani nebudú zvyknutí. Potom aj tituly a domáce poháre idú do úzadia. Liga majstrov je Ligou majstrov.</p>
      <h3>Podpora vedenia</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-09/bb_103.jpg?itok=lavgqQHN"/>
        <figcaption>Ernesto Valverde<cite>zdroj: TASR</cite></figcaption>
      </figure>
      <p>Nikde vo svete sa nestanete populárnym, keď vás podporujú na najvyšších postoch, pritom nemáte požadované výsledky. V Barcelone sa to momentálne deje. Zatiaľ čo z tribún či kabíny sa ozýva volanie po zmene, keď sa novinári pýtajú či už prezidenta klubu Josého Mariu Bartomeua alebo ostatných členov vedenia, nikto na Valverdeho nedá dopustiť. Okrem toho, vedenie Barcy kouča pravidelne chváli, i keď to väčšinou nie je na mieste. </p>
    </article>
  </body>
</html>