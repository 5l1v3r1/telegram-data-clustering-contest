<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/22/bezdomnite-kucheta-v-sofiia-se-stopiha-s-blizo-70.430433"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T07:30:00+00:00"/>
    <meta property="og:title" content="Бездомните кучета в София се стопиха с близо 70%"/>
    <meta property="og:description" content="Уличните палета &quot;емигрират&quot; в Германия, там намират стопани | Dnes.bg"/>
  </head>
  <body>
    <article>
      <h1>Бездомните кучета в София се стопиха с близо 70%</h1>
      <h2>Уличните палета "емигрират" в Германия, там намират стопани</h2>
      <address><time datetime="2019-11-22T07:30:00+00:00">22 Nov 2019, 07:30</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Бездомните кучета, скитащи из софийските улици, са намалели с над 7400 за 11 г. Ако през 2007 г. скитащите четириноги са били 11 124, през 2018 г. те са се стопили до 3589, сочат данни на общинското предприятие "Екоравновесие", предоставени на "Монитор".</p>
      <p> "Направените преброявания на безстопанствените кучета на територията на Столична община показват явна тенденция за намаляване – 67% за 11 г.”, изтъкват от "Екоравновесие". От там посочват, че по-голяма концентрация на кучета има в промишлените и вилните зони, както и в крайградските райони. Основна мярка за ограничаването на популацията на бездомните кучета е кастрацията. През 2018 г. са кастрирани 2941 кучета, от началото на 2019 г. до настоящия момент кастрираните кучета са 2353.</p>
      <p>909 дворни кучета са кастрирани и регистрирани безплатно. В рамките на кампанията стопаните могат също да ги обезпаразитят, ваксинират и да им поставят микрочип.</p>
      <p>Всички кастрирани кучета са освободени от годишна такса, която за територията на столицата е в размер на 24 лв.<br/>793 кучета са осиновени от приютите в София от началото на годината, сочат данни на "Екоравновесие". В момента в общинските приюти 1731 кучета чакат своя нов стопанин. През юли между Столичната община и германската неправителствена организация "Щройнерхилфе Булгариен" бе сключено споразумение да се търсят домове на кучетата, настанени в приютите на "Екоравновесие". По програмата вече 43 бездомничета са осиновени в Германия. Всеки, който желае да осинови куче, може да отиде и да се запознае с кучетата от общинските приюти в с. Горни Богров, където са настанени кучета над 1 година, и в кв. "Слатина", където са палетата.</p>
      <p>Улични кучета и от Шумен масово "емигрират” в Германия. Кучешкият приют "Тонка Петрова”, който носи името на покойната журналистка и природозащитничка, работи в партньорство с германската фондация "Бернд-Штефан-Тиршуц”. Там в момента има 220 кучета. 34 кучета са осиновени в България, а 163 са намерили свои "човеци” в Германия. За четири години германската фондация е финансирала кастрацията на 2981 кучета и котки, а "германци” са станали 759 четириноги. Само през 2018 фондация "Бернд-Штефан-Тиршуц” и организацията "Причина за надежда” са финансирали съвместно работата на приюта за улични животни в Шумен с над 100 хиляди евро.</p>
      <p>124 кучета от зооветеринарния комплекс в Пловдив са били осиновени от началото на тази година. Бройката е с 20% повече от миналата, когато свои стопани са си намерили 103 бездомни четириноги. Общо за миналата 2018 г. ловците от зооветеринарния комплекс в Пловдив са заловили 435 улични кучета. След като са били откарани в зооприюта, лекарите там са ги прегледали, ваксинирали, обезпаразитили и кастрирали.</p>
      <p>"При последното преброяване в Пловдив бяха установени около 600 бездомни кучета и около 10 000 улични котки. В Пловдив проблемът не е с кучетата, а с котките, които раждат два пъти през календарната година", обясни шефът на комплекса Георги Божев.</p>
    </article>
  </body>
</html>