<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/straffes-etter-tinder-sex/71848276"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T07:36:48+00:00"/>
    <meta property="og:title" content="Straffes etter Tinder-sex"/>
    <meta property="og:description" content="Tre spillere på det australske U23-landslaget får ikke være med til OL etter å ha hatt sex med en Tinder-date på hotell under en landslagssamling."/>
  </head>
  <body>
    <article>
      <h1>Straffes etter Tinder-sex</h1>
      <h2>Tre spillere på det australske U23-landslaget får ikke være med til OL etter å ha hatt sex med en Tinder-date på hotell under en landslagssamling.</h2>
      <address><time datetime="2019-11-22T07:36:48+00:00">22 Nov 2019, 07:36</time> by <a rel="author">Håkon Østmoe Brandsnes</a></address>
      <p>De to Melbourne-spillerne Nathaniel Atkinson og Lachlan Wales, sammen med Perth Glorys Brandon Wilson, får ikke spille i OL om Australia kvalifiserer seg til mesterskapet, skriver <a href="https://www.smh.com.au/sport/soccer/olyroo-trio-banned-from-olympics-but-skipper-remains-eligible-20191119-p53c3y.html">Sydney Morning Herald</a>.</p>
      <p>
        <b>De er suspendert fram til august 2020 etter at en kvinne klaget på oppførselen deres mens de var på landslagsoppdrag i Kambodsja tidligere i år.</b>
      </p>
      <p>En av spillerne skal ha gitt kvinnen VIP-billetter til en kvalikkamp i mars. Seinere skal de ha hatt sex med kvinnen på et hotell.</p>
      <p>- Vi fikk kjennskap til hendelsen i april 2019 etter en klage fra en kvinne. FFA (det australske fotballforbundet) igangsatte en uavhengig etterforskning kort tid etter at vi mottok klagen, og på grunn av den komplekse saken, tok etterforskningen flere måneder å fullføre, sier FFA i en uttalelse.</p>
      <h3>Kapteinen også suspendert</h3>
      <p>En fjerde spiller - U23-landslagskaptein Riley McGree - suspenderes også, men bare til april 2020, noe som gjør at han kan rekke mesterskapet.</p>
      <p>
        <b>Det er ukjent hvorfor straffen til Adelaide United-spilleren er mildere.</b>
      </p>
      <p>Det skal ikke være noen påstand eller beviser for at spillerne har forgrepet seg på kvinnen, men hun skal ha vært misfornøyd med hvordan hun behandlet og at hun ble forlatt på hotellet.</p>
      <p>Hun skal ha kontaktet den australske ambassaden i frykt for at det ble tatt bilder eller videoer av hendelsen, men denne klagen trakk hun seinere. Da hadde derimot klagen allerede blitt sendt til den australske sportskommisjonen og FFA.</p>
      <p>- FFA har hørt spillernes forklaringer og har vurdert saken sammen med foreningen for profesjonelle spillere, og avgjørelsen er nå meldt ut til spillerne, sier forbundet videre.</p>
      <p>
        <i>Saken fortsetter under videoen.</i>
      </p>
      <h3>Tordner mot utestengelsen</h3>
      <p>Ikke alle er enige i beslutningen om å utestenge spilleren. Den tidligere Premier League-proffen Robbie Slater, som fikk 44 landskamper for Australia, tordner mot beslutningen.</p>
      <p>- Det er en fullstendig skandale. Jeg vil vite, og hele fotballfamilien bør få vite, hvem som tok denne skammelige beslutningen om å utelukke spillerne selv om de kvalifiserer seg, sa Slater i Big Sport Breakfast, ifølge danske <a href="https://ekstrabladet.dk/sport/fodbold/udenlandsk_fodbold/hotel-sex-med-tinder-date-nu-misser-de-ol/7883854">Ekstra Bladet</a>.</p>
      <p>
        <b>- Dette må settes i perspektiv. Det skjedde for lenge siden i Kambodsja, og de har brutt portforbudet og er skyldige, men hvis det er alt så vil enhver australsk fotballspiller i historien være utelukket, fortsetter han.</b>
      </p>
      <p>To medlemmer av fotballforbundet skal ha trukket seg fra forbundet.</p>
      <h3>Støttes av treneren</h3>
      <p>Melbourne-trener Erick Mombaerts sier at han og klubben ønsker å hjelpe Lachlan Wales og Nathaniel Atkison med å bygge opp karrieren igjen etter stigmaet rundt suspensjonen.</p>
      <p>- Min jobb og klubbens er å støtte spillerne, hjelpe dem med å være sterke og konsentrerte i klubbsammenheng. Det er best for disse to gutta. De må konsentrere på klubben og forsøke å være bedre, og kanskje kommer de tilbake i framtida, sier Mombaerts, sitert av <a href="https://www.smh.com.au/sport/soccer/melbourne-city-to-support-suspended-olyroos-duo-20191121-p53cr2.html">Sydney Morning Herald</a>.</p>
      <p>
        <b>Han sier at han ikke har noe problemer med spillerne.</b>
      </p>
      <p>- Jeg vet ikke hvilke ansvar spillerne har. Når du ikke kjenner til situasjonen, lar du FFA ta ansvaret. Men de er unge, og nå må de betale. De må kanskje respektere dette, men for vår del må vi bare støtte spillerne og hjelpe dem med å bli bedre, sier Mombaerts.</p>
      <h3>- Jeg er glad</h3>
      <p>Adelaide United-trener Gertjan Verbeek fortalte fredag at han er glad for at Riley McGree utestenges.</p>
      <p>
        <b>- Jeg er glad. De suspenderer ham fra landslaget, så da kan han være her i januar. For klubben er det perfekt. Jeg tror heller ikke han bryr seg. Han liker å spille her for Adelaide, han er tilfreds og scorer mål, sier Verbeek, sitert av <a href="https://theworldgame.sbs.com.au/reds-boss-verbeek-happy-olyroo-mcgree-was-banned">The World Game</a>.</b>
      </p>
      <p>Ifølge treneren har ikke spilleren virket påvirket av hendelsen.</p>
      <p>- Han har sin mening om det som skjedde. Han føler ikke noe skyld og har ingen unnskyldning for det han har gjort. Og det er opp til FFA å straffe ham. De følte at de måtte gjøre noe, og ga ham en suspensjon. Det er opp til dem, sier Verbeek,</p>
    </article>
  </body>
</html>