<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/o-kritikos-laos-tha-dei-oti-i-kubernisi-ebale-to-machairi-sto-kokkalo-gia-chronizonta-problimata.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-22T07:08:00+00:00"/>
    <meta property="og:title" content="«Ο κρητικός λαός θα δει ότι η κυβέρνηση έβαλε το μαχαίρι στο κόκκαλο για χρονίζοντα προβλήματα»"/>
    <meta property="og:description" content="Για το μεταναστευτικό, τον ΒΟΑΚ, τα μεγάλα έργα της Κρήτης, αλλά και την πορεία του κυβερνητικού έργου μέχρι σήμερα μίλησε στον Team FM και την εκπομπή «Πρώτη Γραμμή» με τον Γιάννη …"/>
  </head>
  <body>
    <article>
      <h1>«Ο κρητικός λαός θα δει ότι η κυβέρνηση έβαλε το μαχαίρι στο κόκκαλο για χρονίζοντα προβλήματα»</h1>
      <address>
        <time datetime="2019-11-22T07:08:00+00:00">22 Nov 2019, 07:08</time>
      </address>
      <p>
        <b>Για το μεταναστευτικό, τον ΒΟΑΚ, τα μεγάλα έργα της Κρήτης, αλλά και την πορεία του κυβερνητικού έργου μέχρι σήμερα μίλησε στον Team FM και την εκπομπή «Πρώτη Γραμμή» με τον Γιάννη Καλαϊτζάκη η βουλευτής Χανίων, Ντόρα Μπακογιάννη.</b>
      </p>
      <p>Η έμπειρη πολιτικός, καλή γνώστης των εθνικών και εξωτερικών θεμάτων, αναφέρθηκε στο μεταναστευτικό – προσφυγικό ζήτημα, σχολίασε την λύση της κυβέρνησης που ανακοινώθηκε προχθές, ενώ έβαλε στο κάδρο των ευθυνών και την Ευρώπη, λέγοντας ότι δεν θα μπορεί για πολύ ακόμα να μην το αντιμετωπίζουν οι ευρωπαϊκές χώρες.</p>
      <p>Μάλιστα, η κα Μπακογιάννη επεσήμανε πως το προσφυγικό – μεταναστευτικό ολοένα και διογκώνεται, αν και δεν ήταν κάτι που μπορούσε κανείς να το προβλέψει.  Κρίνοντας το σχέδιο της κυβέρνησης τόνισε πως «είναι ένα σχέδιο που απαντάει σε ένα εκρηκτικό πρόβλημα. Δεν είναι ένα πρόβλημα που περίμενε κανείς ότι θα εξελιχθεί με αυτή την ένταση, ότι δηλαδή θα ξαναρχίσουν οι ροές να είναι ροές 500 ανθρώπων τη μέρα, άρα είμαστε υποχρεωμένοι να αντιδράσουμε και με ένα μακροπρόθεσμο σχεδιασμό, αλλά και πυροσβεστικά».</p>
      <p>Ειδικά για τον σχεδιασμό που αποφασίστηκε, στηρίζεται, όπως είπε, σε τρεις άξονες: <i>«Ο σχεδιασμός αυτός έχει τρεις φάσεις. Η πρώτη είναι η καλύτερη δυνατή φύλαξη των συνόρων, αλλά – να πούμε και τα πράγματα με το όνομα τους – σε έξι ακριβώς λεπτά από τα παράλια της Τουρκίας κάποιος βρίσκεται στα ελληνικά χωρικά ύδατα, άρα είναι δύσκολο πολύ να μπορέσεις να σταματήσεις αυτές τις βάρκες από την ώρα που δεν έχεις συνεργασία με την Τουρκία, την οποία ειδοποιείς την ώρα που βλέπεις τη βάρκα να φεύγει και απλούστατα οι Τούρκοι δεν κάνουν τίποτα σε αυτή τη φάση και όταν ακούς και τις δηλώσεις του Ερντογάν καταλαβαίνεις ότι αυτό είναι μία σκόπιμη ενέργεια. Δεν υπάρχει καμία αμφιβολία.</i></p>
      <p>
        <i>Το δεύτερο είναι όταν έρχονται αυτοί οι άνθρωποι, να μπαίνουν – εκείνοι που δεν υπάρχει περίπτωση να πάρουν άσυλο ή τους έχει αρνηθεί η Ελλάδα το δικαίωμα του ασύλου – σε προαναχωρησιακά κέντρα, τα οποία όμως είναι κέντρα στα οποία να μπορούν να μείνουν 4-5 μήνες. Και αυτό είναι μία ολόκληρη επιχείρηση, γιατί κι εκεί χρειαζόμαστε την βοήθεια της Ευρώπης, γιατί από πολλές χώρες δεν δέχονται από την Ελλάδα τις επιστροφές, άρα πρέπει να έχουμε τη συνεργασία άλλων χωρών.</i>
      </p>
      <p><i>Και η τρίτη κατηγορία είναι εκείνη που θα μπει στην ενδοχώρα, που είναι άνθρωποι που έχουν κατά πιθανότητα προφίλ πρόσφυγα, που έχει δικαίωμα σε προστασία. Είναι συνήθως οικογένειες με παιδιά που θα μοιραστούν σε όλη την Ελλάδα. Κι εκεί ήταν η πρόταση η δική μου να χρησιμοποιήσουμε τον τρόπο που υπάρχει ήδη νομοθετικά, των εργατών γης, δηλαδή να καλέσουμε ανθρώπους να γίνουν εργάτες γης και σε διάφορες περιοχές της Ελλάδας να μπορέσουν να μοιραστούν, να εργάζονται, που είναι πολύ σημαντικό, γιατί το να μην εργάζονται είναι συνταγή προβλημάτων, και τα παιδιά να μπορούν να πηγαίνουν στο σχολείο και να υπάρχει μία μορφής ένταξη στην κοινωνία, αλλά και προετοιμασία των ανθρώπων αυτών για την επιστροφή στην χώρα τους. Αυτό είναι το συνολικό σχέδιο, που έχει πολλές δυσκολίες γιατί προσκρούει στο θέμα της ταχύτητας απονομής ασύλου κι εκεί η δήλωση του Γερμανού υπουργού εσωτερικών δείχνει ότι υπάρχει πλέον αντίληψη του μεγέθους του προβλήματος και στους υπόλοιπους ευρωπαίους. Είναι ένα πρόβλημα που θα αντιμετωπίσουμε για μεγάλο χρονικό διάστημα»,</i> ενώ τόνισε πως ο πρωθυπουργός <b>Κυριάκος Μητσοτάκης </b>«δίνει μάχη» στην Ευρώπη που «για λόγους μικροκομματικούς και πολιτικούς καθυστερούν την αντιμετώπιση του προβλήματος. Αυτή είναι η δεύτερη κουβέντα που κάνει αυτή τη στιγμή ο Κυριάκος στο εξωτερικό και την κάνει με όλη του τη δύναμη. Έχει η Ελλάδα πάρα πολλά επιχειρήματα αλλά και δυνατότητες να απαιτήσει ορισμένα πράγματα και από εκεί και πέρα θα δούμε πως θα πάει. Εν τω μεταξύ όμως επειδή το πρόβλημα δεν περιμένει χρειάζονται λύσεις που θα είναι και λύσεις πυροσβεστικές».</p>
      <p>
        <b>«Η ΚΥΒΕΡΝΗΣΗ ΥΛΟΠΟΙΕΙ ΤΟ 2019 ΑΥΤΑ ΠΟΥ ΕΞΗΓΓΕΙΛΕ ΓΙΑ ΤΟ 2020».</b>
      </p>
      <p>Σε ό,τι αφορά το κυβερνητικό έργο στους πρώτους τέσσερις μήνες της διακυβέρνησης της Νέας Δημοκρατίας, η κα Μπακογιάννη εκτίμησε πως έχει φέρει έναν «αέρα ελπίδας για την ανάκαμψη της οικονομίας», ενώ σχολίασε το γεγονός ότι η κυβέρνηση, όπως είπε, υλοποιεί εξαγγελίες που είχε κάνει για το 2020 ήδη από το 2019.</p>
      <p>
        <i>«Το θέμα δεν είναι αν είμαι εγώ ευχαριστημένη γιατί οπωσδήποτε είμαι ένα μαχόμενο στέλεχος της παράταξης και άρα από μένα καλά λόγια θα ακούσετε. Αυτό που έχει σημασία είναι τι λέει ο κόσμος και ο κόσμος όπως καταγράφεται από τις δημοσκοπήσεις, αλλά κυρίως από την καταγραφή του οικονομικού κλίματος, για πρώτη φορά μετά από πολλά χρόνια - σχεδόν δέκα - έχει αισιοδοξία. Αρχίζει δειλά-δειλά και κινείται η αγορά, αρχίζει και υπάρχει μία ελπίδα προοπτικής και καλύτερης ζωής και αυτό καταγράφεται σε όλη την Ελλάδα. Νομίζω ότι ο κόσμος δεν περίμενε ότι η κυβέρνηση θα έρθει με τέτοια ταχύτητα να υλοποιήσει νωρίτερα από ό,τι είχε υποσχεθεί και αυτό πρώτη φορά συμβαίνει στη Χώρα.</i>
      </p>
      <p>
        <i>Αυτή η κυβέρνηση εφαρμόζει αυτά που είχε υποσχεθεί για το 2020 και τα δίνει ήδη το 2019».</i>
      </p>
      <p>Κατηγόρησε την προηγούμενη κυβέρνηση για επιφανειακή διαχείριση των προβλημάτων, λέγοντας: <i>«Βεβαίως μας περιμένει πολλή δουλειά γιατί το μέγεθος των προβλημάτων είναι απίστευτο. Όταν δεν πιάνεις την ουσία του προβλήματος, αλλά προσπαθείς όλα να τα λύσεις επικοινωνιακά και επιφανειακά, αφήνεις και σαπίζει το οικοδόμημα σε βάθος».</i></p>
      <p>
        <b>ΑΝΑΓΚΗ Ο ΒΟΑΚ</b>
      </p>
      <p>Δεν θα μπορούσε να λείψει από την συζήτηση το νούμερο ένα πρόβλημα της Κρήτης, που δεν είναι άλλο από τον ΒΟΑΚ. Και η Ντόρα Μπακογιάννη υποστήριξε πως <i>«η Κρήτη όντως είναι αδικημένη και αυτό το έλεγα και την εποχή που δεν ήμουν βουλευτής στην Κρήτη. Η μεγαλύτερη και πασιφανής αδικία είναι ότι όλη η Ελλάδα έχει τους καλύτερους δρόμους εκτός από την Κρήτη. Άρα είναι βέβαιον ότι αυτό το πράγμα πρέπει να διορθωθεί».</i></p>
      <p>Πρόσθεσε, δε, πως <i>«είναι πολλά τα θέματα στην Κρήτη που έχουν μείνει πίσω που έχουν λιμνάσει και 15 και 20 χρόνια. Μου κάνει φοβερή εντύπωση πόσο πίσω έχουμε μείνει.</i></p>
      <p>
        <i>Θέλω να καταφέρουμε κάποια στιγμή κάνοντας και τον απολογισμό να δει ο κρητικός λαός ότι τελικά αυτή η κυβέρνηση και αυτή η παράταξη έβαλε το μαχαίρι στο κόκκαλο και διόρθωσε πράγματα που χρόνιζαν για πάρα πολύ καιρό».</i>
      </p>
      <p>Σε ό,τι αφορά το ΒΟΑΚ, κατηγόρησε την προηγούμενη κυβέρνηση ότι δεν είχε σχέδιο και μάλιστα είπε πως <i>«και εγώ η ίδια την είχα πατήσει και πίστευα ότι τουλάχιστον το 50% εκείνων που λέγονταν ήταν αλήθεια και όταν άρχισα να γυρίζω και να κάνω συσκέψεις διαπίστωσα ότι είχαμε ζωγραφιές αντί για χαράξεις και μελέτες».</i></p>
      <p>Προανήγγειλε και η χανιώτισσα πολιτικός την κάθοδο του Υπουργού Υποδομών, κ. <b>Καραμανλή</b> για το θέμα του ΒΟΑΚ στην Κρήτη, ενώ σήμερα θα πραγματοποιηθεί συνάντηση στο γραφείο του πρωθυπουργού για το μεγάλο θέμα του νησιού.</p>
    </article>
  </body>
</html>