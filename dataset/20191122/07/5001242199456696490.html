<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/epidoma-enoikioy-eos-e630-efapax-voithima-eos-e1-490-prosfyges-meso-programmatos/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-22T07:25:25+00:00"/>
    <meta property="og:title" content="Επίδομα ενοικίου έως και €630 και εφάπαξ βοήθημα έως €1.490 για πρόσφυγες μέσω προγράμματος"/>
    <meta property="og:description" content="Σε πλήρη εξέλιξη βρίσκεται το πρόγραμμα HELIOS του Διεθνούς Οργανισμού Μετανάστευσης για την ένταξη των προσφύγων στην ελληνική κοινωνία μέσω της"/>
  </head>
  <body>
    <article>
      <h1>Επίδομα ενοικίου έως και €630 και εφάπαξ βοήθημα έως €1.490 για πρόσφυγες μέσω προγράμματος</h1>
      <address><time datetime="2019-11-22T07:25:25+00:00">22 Nov 2019, 07:25</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Το πρόγραμμα HELIOS του ΔΟΜ για την ένταξη των προσφύγων στην ελληνική κοινωνία χρηματοδοτείται από την Κομισιόν και έχει την υποστήριξη της ελληνικής κυβέρνησης</b>
        </i>
      </p>
      <p>Σε πλήρη εξέλιξη βρίσκεται το πρόγραμμα <b>HELIOS</b> του <b>Διεθνούς Οργανισμού Μετανάστευσης</b> για την ένταξη των προσφύγων στην ελληνική κοινωνία μέσω της προώθησης της αυτόνομης διαβίωσης. Με την καταβολή <b>επιδόματος</b> ενοικίου έως 12 μήνες και έως 630 ευρώ και εφάπαξ βοηθήματος έως 1.490 ευρώ το πρόγραμμα, που υλοποιείται με την υποστήριξη της ελληνικής κυβέρνησης και την χρηματοδότηση της Ευρωπαϊκής Επιτροπής, στοχεύει στη δημιουργία των προϋποθέσεων εκείνων, που θα διευκολύνουν τους πρόσφυγες να ενταχθούν στην χώρα μας.</p>
      <p>Πλέον, επωφελούμενοι του προγράμματος είναι οι πρόσφυγες, στους οποίους γνωστοποιήθηκε μετά την 1η Οκτωβρίου 2019 ότι τους χορηγήθηκε διεθνής προστασία και είναι επίσημα εγγεγραμμένοι και διαμένουν σε κάποια ανοιχτή δομή φιλοξενίας, κέντρο υποδοχής και ταυτοποίησης, τοπικό συντονιστικό κέντρο διαχείρισης προσφυγικής κρίσης ή σε ξενοδοχείο του προγράμματος <b>FILOXENIA</b>.</p>
      <p>Το <b>HELIOS</b> προωθεί την αυτόνομη διαβίωση των <b>προσφύγων</b> στην Ελλάδα μέσω: α) υποστήριξης για εύρεση αυτόνομης κατοικίας β) μαθημάτων ένταξης γ) δραστηριοτήτων σχετικά με την εργασιακή απασχόληση με σκοπό την ενίσχυση της πρόσβασης στην αγορά εργασίας. Στους δικαιούχους του προγράμματος προσφέρεται υποστήριξη για να βρουν ένα διαμέρισμα και να υπογράψουν στο όνομά τους ένα μισθωτήριο συμβόλαιο απευθείας με τον ιδιοκτήτη του διαμερίσματος. Με την υπογραφή μισθωτηρίου συμβολαίου στο όνομά τους, οι δικαιούχοι λαμβάνουν επιδοτήσεις ενοικίου που καταβάλλονται στον προσωπικό τους τραπεζικό λογαριασμό.</p>
      <p>Οι επιδοτήσεις ενοικίου αποτελούνται από: α)Συνεισφορά στην έναρξη ανεξάρτητης διαβίωσης, ένα καθορισμένο ποσό, το οποίο καταβάλλεται άπαξ και προβλέπεται να συμβάλει στην πληρωμή της εγγύησης ενοικίασης και τα πρώτα έξοδα εγκατάστασης (π.χ. αγορά οικιακού εξοπλισμού, έπιπλα) και β)Συνεισφορά στα έξοδα μίσθωσης, ένα καθορισμένο ποσό (βλέπε παρακάτω πίνακα) το οποίο καταβάλλεται σε μηνιαία βάση και συμβάλλει στην κάλυψη του κόστους μίσθωσης ενός σπιτιού και των δαπανών που συνδέονται με τα βασικά έξοδα κοινής ωφέλειας. Τα παραπάνω ποσά διαμορφώνονται ανάλογα με το μέγεθος της οικογένειας.</p>
      <p>Στο πλαίσιο αυτό ένας δικαιούχος διεθνούς προστασίας λαμβάνει 440 ευρώ βοήθημα και 162 ευρώ μηνιαίο επίδομα ενοικίου, το οποίο έχει διάρκεια έως 12 μήνες. Μία οικογένεια 2 ατόμων λαμβάνει βοήθημα 830 ευρώ και μηνιαίο επίδομα ενοικίου 309 ευρώ. Οι τριμελείς οικογένειες ενισχύονται άπαξ με 980 ευρώ και 396 ευρώ κάθε μήνα για την πληρωμή του ενοικίου. Για οικογένειες 4 με 5 μελών τα αντίστοιχα ποσά είναι 1.172 ευρώ και 504 ευρώ. Τέλος για τις οικογένειες με 6 ή περισσότερα μέλη η ενίσχυση διαμορφώνεται σε 1.490 ευρώ βοήθημα και 630 ευρώ επίδομα ενοικίου έως 12 μήνες.</p>
      <figure>
        <img src="https://i1.prth.gr/images/w880/files/2019-11-22/PINAKAS_ENOIKIO.png"/>
      </figure>
      <p>Στο μεταξύ, το πρόγραμμα HELIOS περιλαμβάνει υποχρεωτικά μαθήματα ένταξης, που πραγματοποιούνται σε <b>Εκπαιδευτικά Κέντρα Ένταξη</b>ς στην ηπειρωτική Ελλάδα και την Κρήτη. Κάθε κύκλος μαθημάτων αποτελείται από 360 ώρες διδασκαλίας για περίοδο 6 μηνών, κατά τη διάρκεια των οποίων οι δικαιούχοι παρακολουθούν τρεις 3 ώρες μαθημάτων την ημέρα, 5 ημέρες την εβδομάδα.</p>
      <p>Τα μαθήματα αποτελούνται από τις ακόλουθες ενότητες: α)<b>Ενότητα Ελληνικής Γλώσσας</b>: Για συνολικά 280 ώρες, οι δικαιούχοι διδάσκονται τις βασικές γνώσεις ελληνικών από έμπειρους εκπαιδευτικούς χωρίς την παρουσία διερμηνέων. Οι τάξεις καθορίζονται λαμβάνοντας υπόψη το ποσοστό αλφαβητισμού των δικαιούχων. β)Ενότητα Ήπιων Δεξιοτήτων: Για συνολικά 80 ώρες, οι δικαιούχοι παρακολουθούν μαθήματα που σχετίζονται με τον Πολιτιστικό Προσανατολισμό, τις Δεξιότητες Ζωής και την Ετοιμότητα Εργασίας από έμπειρους εκπαιδευτικούς μαζί με πολιτιστικούς διαμεσολαβητές. Κατά τη διάρκεια των μαθημάτων διεξάγονται επίσης εξωτερικές δραστηριότητες (π.χ. επισκέψεις σε μουσεία), μέσω των οποίων οι δικαιούχοι έχουν την ευκαιρία να εξασκήσουν τις νεοαποκτηθείσες δεξιότητές τους.</p>
      <p>
        <i>
          <b>Συγκεκριμένα, αυτή η Ενότητα αποτελείται από τα ακόλουθα στοιχεία:</b>
        </i>
      </p>
      <p>1)Πολιτιστικός Προσανατολισμός: Έννοιες που αφορούν τον ελληνικό <b>πολιτισμό</b>, την ιστορία, την παράδοση και τα σύγχρονα έθιμα. 2)Ικανότητες ζωής: Μαθήματα αφιερωμένα στη βελτίωση της επικοινωνίας και της συνεργασίας με άλλους, προσωπική και κοινωνική ευθύνη, ·πρακτικά ζητήματα που είναι απαραίτητα για την καθημερινή ζωή των δικαιούχων στην Ελλάδα (π.χ. πώς να χρησιμοποιούν τα μέσα μαζικής μεταφοράς, πώς να ανοίγουν έναν τραπεζικό λογαριασμό, σε ποια δημόσια υπηρεσία πρέπει να αναφέρονται για κάθε αναγκαία υπόθεση). 3)Εργασιακή Ετοιμότητα: Πληροφορίες σχετικά με την αναζήτηση εργασίας από διαφορετικές πηγές, όπως ο <b>Οργανισμός Απασχόλησης Εργατικού Δυναμικού (ΟΑΕΔ),</b> το Διαδίκτυο, μέσω κοινωνικής δικτύωσης ή στην εφημερίδα, πρακτικά θέματα σχετικά με την προετοιμασία μιας αίτησης για δουλειά (π.χ. σύνταξη ενός βιογραφικού σημειώματος, διεξαγωγή συνέντευξης εργασίας), δεξιότητες στην προφορική επικοινωνία, επίλυση προβλημάτων, ομαδική εργασία και διαπροσωπικές δεξιότητες</p>
      <p>Παράλληλα, οι δικαιούχοι του προγράμματος έχουν την ευκαιρία να επωφεληθούν από την εργασιακή υποστήριξη, προκειμένου να εξοικειωθούν με την ελληνική αγορά εργασίας και με τους τρόπους αναζήτησης εργασίας και να αποκτήσουν αυξημένη επίγνωση του επαγγελματικού προφίλ τους. Σε αυτό το πλαίσιο, στους δικαιούχους του HELIOS προσφέρονται πέντε 5 ατομικές συμβουλευτικές συνεδρίες εργασίας διάρκειας μίας 1 ώρας η κάθε μία με συμβούλους εργασίας, που τους βοηθούν να αναπτύξουν ένα σχέδιο σταδιοδρομίας αξιολογώντας τα ενδιαφέροντα και τις ικανότητές τους και καθοδηγώντας τους μέσω πηγών πληροφόρησης και αναζήτησης εργασιακής καριέρας. Κατόπιν ανάγκης, οι δικαιούχοι ενημερώνονται επίσης για τη δυνατότητα να διευρύνουν το εκπαιδευτικό τους προφίλ.</p>
      <p>
        <b>
          <u>
            <a href="https://www.protothema.gr/files/2019-11-22/HELIOS.pdf">Διαβάστε εδώ αναλυτικά τις παροχές του προγράμματος Helios</a>
          </u>
        </b>
      </p>
      <p>protothema.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/syllogos-polyteknon-agrinioy-kanonika-eisodos-polyteknon-sta-stratiotika-pratiria/"/>
        <a href="http://sinidisi.gr/epidomata-oriaki-meiosi-proypologismoy-opeka-poia-tha-dothoyn-to-2020-lista-pinakes/"/>
        <a href="http://sinidisi.gr/egklima-stin-ithaki-ti-edeixe-iatrodikastiki-ekthesi-poy-egine-stin-patra-ti-katelixe-o-42chronos-vretanos/"/>
        <a href="http://sinidisi.gr/dytiki-ellada-to-patrino-karnavali-anazita-ethelontes/"/>
        <a href="http://sinidisi.gr/leykada-prosaraxe-sti-vasiliki-istioploiko-metanastes/"/>
        <a href="http://sinidisi.gr/koinoniko-merisma-meiosi-foron-anti-lefta-cheri-to-neo-senario/"/>
      </related>
    </article>
  </body>
</html>