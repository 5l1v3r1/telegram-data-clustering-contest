<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/kouzina-gefsi/syntages/490977-i-sintagi-tis-imeras-rizi-me-midia-apo-ton-petro-sirigo/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T07:08:55+00:00"/>
    <meta property="og:title" content="Η συνταγή της ημέρας: Ρύζι με μύδια από τον Πέτρο Συρίγο"/>
    <meta property="og:description" content="Όταν το ρύζι ενώνεται με τα μύδια το αποτέλεσμα είναι θεϊκό, νόστιμο και κερδίζει και τους πιο απαιτητικούς της γεύσης."/>
  </head>
  <body>
    <article>
      <h6 class="kicker">Νηστίσιμο</h6>
      <h1>Η συνταγή της ημέρας: Ρύζι με μύδια από τον Πέτρο Συρίγο</h1>
      <h2>Όταν το ρύζι ενώνεται με τα μύδια το αποτέλεσμα είναι θεϊκό, νόστιμο και κερδίζει και τους πιο απαιτητικούς της γεύσης.</h2>
      <address><time datetime="2019-11-22T07:08:55+00:00">22 Nov 2019, 07:08</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/kouzina-gefsi/syntages/490977-i-sintagi-tis-imeras-rizi-me-midia-apo-ton-petro-sirigo/#">Facebook 0</a>
        </li>
        <li>
          <a href="https://www.eleftherostypos.gr/kouzina-gefsi/syntages/490977-i-sintagi-tis-imeras-rizi-me-midia-apo-ton-petro-sirigo/#">Twitter</a>
        </li>
        <li>
          <a href="https://www.eleftherostypos.gr/kouzina-gefsi/syntages/490977-i-sintagi-tis-imeras-rizi-me-midia-apo-ton-petro-sirigo/#">LinkedIn</a>
        </li>
        <li>
          <a href="https://www.eleftherostypos.gr/kouzina-gefsi/syntages/490977-i-sintagi-tis-imeras-rizi-me-midia-apo-ton-petro-sirigo/#">Περισσότερα</a>
        </li>
      </ul>
      <p>Η νηστεία των Χριστουγέννων έχει ξεκινήσει και ο Πέτρος Συρίγος σερβίρει το πιο νόστιμο ρύζι με μύδια.</p>
      <p>
        <b>Υλικά</b>
      </p>
      <p>1 κιλό μύδια με το κέλυφος<br/>80 ml λευκό ξηρό κρασί<br/>1 σφηνάκι νερό</p>
      <p>Για το πιλάφι<br/>600 γραμμ. ρύζι άσπρο μακρύκοκκο<br/>270 ml ζουμί από τα μύδια<br/>1 ποτήρι νερού λευκό κρασί<br/>1 λίτρο νερό<br/>1 ποτήρι κρασιού ελαιόλαδο<br/>6 φρέσκα κρεμμυδάκια κομμένα σε ροδέλες<br/>3 σκελίδες σκόρδο ψιλοκομμένες<br/>1 πιπεριά κόκκινη ψιλοκομμένη<br/>1 ντομάτα ψιλοκομμένη<br/>50 γραμμ. κουκουνάρι<br/>Αλάτι &amp; φρεσκοτριμμένο μαύρο πιπέρι<br/>1 χούφτα ψιλοκομμένο άνηθο</p>
      <p>
        <b>Διαδικασία</b>
      </p>
      <p>Τοποθετείτε τα μύδια σε ένα μεγάλο σουρωτήρι και τα βάζετε κάτω από τρεχούμενο νερό ώστε να φύγει η άμμος όσο το δυνατόν περισσότερο. Αν δείτε μύδια που έχουν σπασμένο κέλυφος, τα πετάτε. Μπορεί να βρείτε και κάποια μύδια τα οποία να είναι ελάχιστα ανοιχτά. Τα χτυπάτε λίγο στο κέλυφος και αν δεν κλείσουν τα πετάτε και αυτά. Πιάνετε και τραβάτε τα γένια στο κάθε μύδι, αν δυσκολεύεστε με το χέρι μπορείτε να το κάνετε και με τη βοήθεια ενός μαχαιριού.</p>
      <p>Με ένα βουρτσάκι ή με την πράσινη πλευρά από το σφουγγάρι της κουζίνας τρίβετε το κέλυφος από το κάθε μύδι, γιατί συνήθως έχουν πεταλίδες πάνω τους, τα ξεπλένετε ξανά κάτω από τρεχούμενο νερό και τα αφήνετε στο σουρωτήρι.</p>
      <p>Σε μια κατσαρόλα σε μέτρια θερμοκρασία ρίχνετε τα μύδια, το κρασί και το νερό. Κλείνετε το καπάκι και μόλις ξεκινήσει να βγαίνει ατμός χαμηλώνετε και άλλο τη φωτιά και τα αφήνετε να αχνίσουν για 3 λεπτάκια ακόμη ή μέχρι να ανοίξουν όλα τα μύδια και ανακινείτε 2-3 φορές την κατσαρόλα. Μην το κάνετε με δύναμη γιατί μπορεί να σπάσουν ή να ξεκολλήσουν από το κέλυφος.</p>
      <p>Τα μύδια πρέπει να είναι ζουμερά και όχι στεγνά. Όταν είναι έτοιμα, τα στραγγίζετε κα κρατάτε το ζουμί. Πετάτε τυχόν μύδια που το κέλυφος δεν άνοιξε. Σουρώνετε καλά το ζουμί από ένα λεπτό σουρωτήρι ή ένα τουλπάνι για τυχόν άμμο που έχει μείνει.</p>
      <p>Σε μια άλλη κατσαρόλα βάζετε το ελαιόλαδο, τα φρέσκα κρεμμυδάκια και το σκόρδο και σοτάρετε μέχρι να μαλακώσουν. Προσθέτετε τις ψιλοκομμένες πιπεριές, τις ντομάτες και το κουκουνάρι και σοτάρετε για λίγο ακόμα. Ρίχνετε το ρύζι και ανακατεύετε για 2 λεπτά ακόμα όλα τα υλικά. Στη συνέχεια, προσθέτετε το ζουμί από τα μύδια που έχετε κρατήσει, το κρασί, το νερό, αλάτι και πιπέρι και το αφήνετε να πάρει μια βράση, χαμηλώνετε αμέσως και κλείνετε το καπάκι. Μετά από 20’ ανοίγετε το καπάκι και βλέπετε αν χρειάζεται νερό. Αν ναι, προσθέτετε σιγά σιγά όσο χρειάζεται. Δοκιμάζετε αν θέλει αλατοπίπερο.</p>
      <p>Προσθέτετε τα μύδια, τον ψιλοκομμένο άνηθο και ανακατεύετε προσεκτικά ώστε να μη σπάσουν τα μύδια. Αν χρειάζονται ακόμη λίγο μαγείρεμα, κλείνετε το καπάκι και το αφήνετε σε χαμηλή φωτιά. Αν όχι, σερβίρετε το μυδοπίλαφο καυτό με φρεσκοκομμένο άνηθο και λίγες σταγόνες ελαιόλαδο.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/kouzina-gefsi/syntages/490977-i-sintagi-tis-imeras-rizi-me-midia-apo-ton-petro-sirigo/#">Facebook 0</a>
        </li>
        <li>
          <a href="https://www.eleftherostypos.gr/kouzina-gefsi/syntages/490977-i-sintagi-tis-imeras-rizi-me-midia-apo-ton-petro-sirigo/#">Twitter</a>
        </li>
        <li>
          <a href="https://www.eleftherostypos.gr/kouzina-gefsi/syntages/490977-i-sintagi-tis-imeras-rizi-me-midia-apo-ton-petro-sirigo/#">LinkedIn</a>
        </li>
        <li>
          <a href="https://www.eleftherostypos.gr/kouzina-gefsi/syntages/490977-i-sintagi-tis-imeras-rizi-me-midia-apo-ton-petro-sirigo/#">Περισσότερα</a>
        </li>
      </ul>
    </article>
  </body>
</html>