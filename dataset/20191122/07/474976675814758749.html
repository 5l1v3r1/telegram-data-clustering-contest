<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121257/po-wybiera-kandydata-jaskowiak-ja-naprawde-chce-byc-prezydentem.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T07:09:00+00:00"/>
    <meta property="og:title" content="PO wybiera kandydata. Jaśkowiak: Ja naprawdę chcę być prezydentem"/>
    <meta property="og:description" content="Dzisiaj zarząd Platformy ma zatwierdzić kandydatów w prawyborach prezydenckich."/>
  </head>
  <body>
    <article>
      <h1>PO wybiera kandydata. Jaśkowiak: Ja naprawdę chcę być prezydentem</h1>
      <address>
        <time datetime="2019-11-22T07:09:00+00:00">22 Nov 2019, 07:09</time>
      </address>
      <h4>Dzisiaj zarząd Platformy ma zatwierdzić kandydatów w prawyborach prezydenckich.</h4>
      <p>Politycy Platformy Obywatelskiej od kilku tygodni informowali o prawyborach, które miały wyłonić kandydata na prezydenta z ramienia Koalicji Obywatelskiej. Kandydaci mogli zostać zgłoszeni do 19 listopada i do 20 listopada wydawało się, że w prawyborach udział weźmie... tylko poseł PO Małgorzata Kidawa-Błońska. Jednak 20 listopada, w rozmowie z Polsat News lider PO Grzegorz Schetyna poinformował, że do partii wpłynęła też druga kandydatura. Schetyna początkowo nie podał jednak nazwiska kandydata. – Oferta personalna została zgłoszona wczoraj wieczorem, w zamkniętej kopercie. Nie wiem, czyje nazwisko jest w środku – tłumaczył "Wydarzeniom" Polsat News Schetyna.</p>
      <p>Niedługo później prezydent Poznania Jacek Jaśkowiak ogłosił, że to on jest drugim kandydatem w prawyborach PO. W związku z nagłym pojawieniem się jego kandydatury, media spekulowały, że polityk zgodził się wziąć udział w wyborach (za namową Grzegorza Schetyny), tylko po to, aby prawybory się odbyły.</p>
      <p>O sprawę prezydenta Poznania zapytał w TOK FM dziennikarz Jacek Żakowski. – Ja naprawdę chcę być prezydentem i uważam, że mam bardzo duże szanse z prezydentem Andrzej Dudą – zapewniał Jaśkowiak. Polityk przyznał następnie, że trudniejsze niż walka z Andrzejem Dudą, może być starcie z Kidawą-Błońską w prawyborach.</p>
      <p>Dzisiaj zarząd Platformy ma zatwierdzić kandydatów w prawyborach prezydenckich.</p>
      <p>Dwa tygodnie temu rzecznik PO Jan Grabiec poinformował, że nominacji kandydata na prezydenta Platformy dokonają w głosowaniu uczestnicy Konwencji Krajowej PO, która zbierze się 14 grudnia. – Ta nominacja ma zostać dokonana przez konwencję krajową, która odbędzie się 14 grudnia i kandydat zostanie wskazany w trybie wyboru członków konwencji krajowej. To około 1000 delegatów reprezentujących wszystkich członków PO – wyjaśniał rzecznik PO Jan Grabiec.</p>
      <footer>/ Źródło: <a href="https://twitter.com/">Twitter</a> / Radio ZET/TOK FM <br/>/ zma</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121254/andrzej-duda-czy-szymon-holownia-dziennikarz-czarnym-koniem-w-wyborach-prezydenckich.html"/>
        <a href="https://www.dorzeczy.pl/kraj/121182/gawkowski-do-dziennikarki-pani-wierzy-ze-prawybory-w-platformie-sa-uczciwe.html"/>
      </related>
    </article>
  </body>
</html>