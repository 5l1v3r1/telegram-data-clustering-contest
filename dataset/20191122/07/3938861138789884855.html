<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_rosiyani-rozibrali-ukrayinski-kateri/939293"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:30:00+00:00"/>
    <meta property="og:title" content="Росіяни розібрали українські катери"/>
    <meta property="og:description" content="Росіяни знищили обладнання на броньованих артилерійських катерах &quot;Бердянськ&quot;, &quot;Нікополь&quot; і буксирі &quot;Яни Капу&quot;. Кораблі повернули в Україну 18 листопада. 20 листопада вони зайшли в порт Очакова на Херсонщині. Тут їх мають оглянути спеціалісти. &amp;mdash;&amp;ensp;Кораблі своїм ходом не ..."/>
  </head>
  <body>
    <article>
      <h1>Росіяни розібрали українські катери</h1>
      <address><time datetime="2019-11-22T07:30:00+00:00">22 Nov 2019, 07:30</time> by <a rel="author">Софія СТАРОКОНЬ</a></address>
      <figure>
        <img src="https://static2.gazeta.ua/img2/cache/gallery/939/939293_1_w_1200.jpg?v=0"/>
        <figcaption>20 листопада в порту Очакова військові прокурори фіксують пошкодження на кораблях ”Нікополь”, ”Бердянськ” та ”Яни Капу”. За рік перебування в Криму російські військові зняли з суден усі радіо­станції та радіолокаційні пристрої, систему навігації й управління. Вкрали кухонні плити, унітази й плафони та надувного човна з мотором<cite>Автор: ФОТО З САЙТА FACEBOOK.COM/Анатолій Матіос</cite></figcaption>
      </figure>
      <p>Росіяни знищили обладнання на броньованих артилерійських катерах "Бердянськ", "Нікополь" і буксирі "Яни Капу". Кораблі повернули в Україну 18 листопада.</p>
      <p>20 листопада вони зайшли в порт Очакова на Херсонщині. Тут їх мають оглянути спеціалісти.</p>
      <p>— Кораблі своїм ходом не йдуть, росіяни їх угробили. Познімали навіть плафони, розетки й унітази, — каже командувач Військово-морських сил України <b>55-річний Ігор Ворон</b>­ченко. — Ми зараз покажемо світу варварське ставлення росіян.</p>
      <p>25 листопада 2018 року українська ескадра здійснювала перехід з Одеси до Маріуполя. У Керченській протоці судна взяли на абордаж російські прикордонники. 24 моряків захопили в полон. Звинуватили в незаконному перетині російського кордону. Кораблі відігнали до Керчі.</p>
      <p>25 травня Морський трибунал ООН зобов'язав РФ звільнити моряків та віддати судна. Люди повернулися в Україну 7 вересня.</p>
      <p>21 листопада в Гаазі — перші слухання арбітражного трибуналу у справі захоплення кораблів. Україна вимагає встановити порушення міжнародного морського права Росією.</p>
      <p>— Наша мета у суді — відновлення права й належна компенсація, — каже <b>46-річна Олена Зеркаль</b>, заступник міністра закордонних справ. — Хочемо довести світу, що прохід був мирний і законний, а дії Російської Федерації є порушенням норм міжнародного права.</p>
    </article>
  </body>
</html>