<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.trend-online.com/etf/bond-oggi-etf-governativi-pechino/"/>
    <meta property="og:site_name" content="Trend Online"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Bond oggi: l’Etf sui governativi di Pechino approda a Milano"/>
    <meta property="og:description" content="Un mercato finora quasi inaccessibile. Il clone ha però come valuta di denominazione il dollaro Usa."/>
  </head>
  <body>
    <article>
      <h1>Bond oggi: l’Etf sui governativi di Pechino approda a Milano</h1>
      <h2>Un mercato finora quasi inaccessibile. Il clone ha però come valuta di denominazione il dollaro Usa. Prevede una distribuzione semestrale di cedole.</h2>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author" href="https://www.trend-online.com/lorenzo-raffo/" target="_blank">Lorenzo Raffo</a></address>
      <p>Non più solo titoli di Stato in euro o in dollari ma ora anche in renminbi: la diversificazione obbligazionaria si completa con l’esordio a Borsa Italiana di un nuovo Etf proposto da Goldman Sachs, emittente appena arrivato sul nostro mercato. Si tratta del Goldman Access China Government Usd Etf (Isin IE00BJSBCS90), basato su un indice che replica le performance di titoli governativi denominati in renminbi ed emessi dal Tesoro cinese o da enti governativi regionali del Paese, mercato che si sta sempre più aprendo e che ha buone potenzialità di crescita. Da alcuni mesi infatti, con l’inclusione in alcuni indici internazionali delle obbligazioni cinesi in valuta locale, Pechino è entrata nel mercato del reddito fisso globale.</p>
      <h3>Altrimenti difficile</h3>
      <p>Il mondo dei governativi cinesi è molto ampio ma era stato fino allo scorso anno quasi impossibile puntarci per vari motivi: quotazione soprattutto su mercati interni o a Hong Kong; tagli elevati; scarsa trasparenza. A tutto questo intende sopperire il nuovo Etf, che utilizza un inedito sistema di accesso molto più efficiente. All’inizio del decennio ci fu un tentativo di esordio di alcuni titoli a piccolo taglio alla Borsa di Francoforte ma si trattò di un’esperienza limitata e che terminò presto.</p>
      <h3>Le caratteristiche</h3>
      <p>L’Access China Government Usd Etf ha come valuta di denominazione il dollaro Usa, sebbene il sottostante sia espresso logicamente in renminbi. Di fatto si presenta quindi un doppio rischio di cambio per l’investitore in euro, derivante dal cross iniziale renminbi/dollaro e da quello successivo dollaro/euro (quest’ultima valuta di negoziazione), cui si può porre rimedio operando da un conto in $, che smorza parte del rischio di cambio per esempio per l’incasso delle cedole, distribuite semestralmente ma di cui non si ha ancora indicazione relativamente all’importo e quindi al rendimento. L’Etf è del tipo a replica fisica e prevede un Ter dello 0,35% annuo.</p>
      <footer>
        <a href="https://www.trend-online.com/etf/bond-oggi-etf-governativi-pechino/./2.html">CONTINUA A LEGGERE </a>
        <br/>
        <br/>
        <br/>
        <a href="https://www.spreaker.com/show/il-fatto-di-giancarlo-marcotti">Listen to "Il Fatto di Giancarlo Marcotti" on Spreaker.</a>
      </footer>
    </article>
  </body>
</html>