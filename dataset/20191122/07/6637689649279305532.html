<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/sumska-vlada-dala-vidpysku-na-petyciyu-pro-avtomaty-z-obminu-plyashok-na-korm-dlya-tvaryn"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-22T07:18:00+00:00"/>
    <meta property="og:title" content="Сумська влада дала відписку на петицію про автомати з обміну пляшок на корм для тварин"/>
    <meta property="og:description" content="Отримала відповідь міської влади онлайн-петиція «Врятуємо чотирилапих». «Пропонуємо встановити автомати для збору пластикових пляшок, які видають корм для тварин. Зараз такі автомати є в багатьох розвинутих країнах Європи. Автомати покликані покращити життя безхатніх тварин, які часто стають жертвами отруєнь, та привчити жителів міста до сортування сміття для подальшої переробки. Їжа розрахована на бродячих тварин, яких у місті налічується до 5000."/>
  </head>
  <body>
    <article>
      <h1>Сумська влада дала відписку на петицію про автомати з обміну пляшок на корм для тварин</h1>
      <address>
        <time datetime="2019-11-22T07:18:00+00:00">22 Nov 2019, 07:18</time>
      </address>
      <p>Отримала відповідь міської влади онлайн-петиція «<a href="https://e-dem.in.ua/sumy/Petition/View/2067">Врятуємо чотирилапих</a>».</p>
      <p>«Пропонуємо встановити автомати для збору пластикових пляшок, які видають корм для тварин. Зараз такі автомати є в багатьох розвинутих країнах Європи.</p>
      <p>Автомати покликані покращити життя безхатніх тварин, які часто стають жертвами отруєнь, та привчити жителів міста до сортування сміття для подальшої переробки. Їжа розрахована на бродячих тварин, яких у місті налічується до 5000.</p>
      <p>Корм закуповується за гроші від продажу пластикових пляшок, що відправляються на переробку. Даний автомат можна встановити в тестовому режимі біля парку ім. Кожедуба», - писала авторка петиції Гаврилів Анна Олегівна.</p>
      <p>Відповідь на електронну петицію:</p>
      <p>«Зазначені проекти, як в Україні так і у країнах Європи, переважно є соціальною ініціативою торгівельних компаній, а отже і всі витрати пов’язані з відкриттям мобільних станцій по прийому вторинної сировини (наприклад SilpoRecycling) беруть на себе великі торгівельні мережі або торгові марки, які є виробниками продукції (у даному випадку корму для тварин).</p>
      <p>Відповідно до ст. 8 Конституції України в Україні визнається та діє принцип верховенства права. Частиною третьою статті 10 Закону України «Про місцеве самоврядування в Україні» регламентовано, що виконавчі органи місцевого самоврядування діють за принципом розподілу повноважень у порядку і межах, визначених чинним законодавством України.</p>
      <p>Відповідно до частини першої статті 18 Закону України «Про місцеве самоврядування в Україні», відносини органів місцевого самоврядування з підприємствами, установами та організаціями, що не перебувають у комунальній власності відповідних територіальних громад, будуються на договірній і податковій основі та на засадах підконтрольності у межах повноважень, наданих органам місцевого самоврядування.</p>
      <p>Вимогами пункту б статті 30 Закону України «Про місцеве самоврядування в Україні» визначено, що до відання виконавчих органів міських рад належать, зокрема, здійснення відповідно до законодавства контролю за належною експлуатацією та організацією обслуговування населення підприємствами житлово-комунального господарства, торгівлі та громадського харчування, побутового обслуговування, транспорту, зв'язку, за технічним станом, використанням та утриманням інших об'єктів нерухомого майна усіх форм власності, за належними, безпечними і здоровими умовами праці на цих підприємствах і об'єктах; прийняття рішень про скасування даного ними дозволу на експлуатацію об'єктів у разі порушення нормативно-правових актів з охорони праці, екологічних, санітарних правил, інших вимог законодавства.</p>
      <p>Відповідно до частини четвертої статті 23 Господарського кодексу України передбачено, що незаконне втручання органів та посадових осіб місцевого самоврядування у господарську діяльність суб'єктів господарювання забороняється.</p>
      <p>Положеннями статті 19 Конституції України регламентовано, що органи місцевого самоврядування та їх посадові особи зобов’язані діяти лише на підставі, у межах повноважень та у спосіб, що передбачені Конституцією та законами України.</p>
      <p>Що стосується фінансування зазначених заходів з міського бюджету, зазначаємо, що у 2019 році відсутня можливість виконання робіт з встановлення і обслуговування мобільних станцій по прийому вторинної сировини за кошти міського бюджету.</p>
      <p>У разі належного фінансування зазначених заходів у 2020 році, департаментом буде опрацьоване питання фінансування об’єктів поводження з відходами, в тому числі і питання впровадження роздільного збору шляхом розміщення спеціалізованих контейнерів та пунктів прийому вторинної сировини відповідно до затверджених змін до схеми санітарного очищення міста Суми.</p>
      <p>На сьогоднішній день департаментом інфраструктури міста СМР укладений договір № 301- б від 22.04.2019 року з Державним підприємством «Науково- дослідний та конструкторсько- технологічний інститут міського господарства» на надання послуг з інженерного проектування (внесення змін до схеми санітарної очистки міста Суми). У технічному завданні на послугу з «Внесення змін до схеми санітарної очистки міста Суми» департаментом включено питання визначення найбільш прийнятних для м. Суми методів сортування, перероблення, утилізації, знешкодження та захоронення побутових відходів, з обґрунтуванням вибору оптимального методу. Новою схемою мають бути передбачені місця розміщення підприємств сортування, перероблення, утилізації, знешкодження та захоронення побутових відходів у плані населеного пункту за районами обслуговування. Термін дії договору 31.12.2019 р.</p>
      <p>За результатами виконання вищезазначених заходів в місті буде проведено інформаційно-роз’яснювальну роботу з населенням. З цією метою при складанні проекту міського бюджету на 2020 рік департаментом інфраструктури міста СМР надано пропозицію департаменту фінансів, економіки та інвестицій СМР щодо передбачення необхідної суми коштів на реалізацію даних заходів відповідно до етапів їх впровадження.</p>
      <p>Таким чином, з наведеного вбачається, що виконавчим органом ради – департаментом інфраструктури міста Сумської міської ради розглянуто в установленому порядку вказану електронну петицію, але виконання вимог петиції на сьогоднішній день не є можливим, у зв’язку з відсутністю фінансування зазначених заходів у міському бюджеті на 2019 рік та не прийняттям Сумською міською радою міського бюджету на 2020 рік».</p>
    </article>
  </body>
</html>