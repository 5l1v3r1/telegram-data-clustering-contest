<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/marco-lupis-presenta-i-cannibali-di-mao.html"/>
    <meta property="og:site_name" content="Tempostretto"/>
    <meta property="article:published_time" content="2019-11-22T07:00:14+00:00"/>
    <meta property="og:title" content="Marco Lupis presenta “I Cannibali di Mao”"/>
    <meta property="og:description" content="Sabato 30 novembre 2019 alle ore 18.00 a Messina presso la Libreria Feltrinelli Point di Via Ghibellina, Marco Lupis, presenterà il suo ultimo libro &quot;I Cannibali di Mao"/>
  </head>
  <body>
    <article>
      <h1>Marco Lupis presenta “I Cannibali di Mao”</h1>
      <address><time datetime="2019-11-22T07:00:14+00:00">22 Nov 2019, 07:00</time> by <a rel="author" href="https://www.tempostretto.it/author/piero-genovese" target="_blank">Piero Genovese</a></address>
      <p>
        <i>Sabato 30 novembre 2019 alle ore 18.00 a Messina presso la Libreria Feltrinelli Point di Via Ghibellina, Marco Lupis, presenterà il suo ultimo libro "I Cannibali di Mao</i>
      </p>
      <p>Marco Lupis, giornalista, fotoreporter e scrittore, corrispondente e inviato speciale dall’Estremo Oriente e soprattutto da Hong Kong, per le maggiori testate giornalistiche italiane (Panorama, Il Tempo, Corriere della Sera, Repubblica, L’Espresso) e per la Rai (TG1, TG2, Mixer, Format), collaboratore della testata online Lettera43.it, presso la Feltrinelli Point di via Ghibellina presenterà il suo ultimo libro “Cannibali di Mao, la nuova Cina alla conquista del mondo”.</p>
      <p>Edito da Rubbettino, Marco Lupis, in questo suo ultimo lavoro, spiega l’origine del nuovo potere globale cinese, quali sono le sue radici e dove ci sta portando. Lo fa cominciando da quell’alba umida e rovente del 1995 quando – giovane reporter poco più che trentenne – atterrava per la prima volta nella sua vita nel vecchio aeroporto Kai Tak di Hong Kong, lembo di terra in Cina, allora ancora saldamente colonia di Sua Maestà la Regina d’Inghilterra, e aveva inizio così quella che lui stesso ha definito: “Una vera storia d’amore, vissuta non con un’altra persona, ma con un continente, l’Asia, e con un popolo in particolare: i cinesi”.</p>
      <p>E in Cina, basato a Hong Kong, ci rimarrà – salvo brevi pause – fino a oggi, raccontandone ai lettori – da corrispondente delle maggiori testate italiane e della RAI – l’attualità più stringente, gli avvenimenti più imprevisti e curiosi, e quella diversità che la rende unica. Ricco di notizie e di avventure, di emozioni, testimonianze e anche ironia, questo libro è un ininterrotto reportage lungo venticinque anni e un irripetibile diario di viaggio, ma soprattutto è l’appassionante romanzo della storia umana di un giornalista, di un uomo, che ha attraversato le trasformazioni e gli sconvolgimenti degli ultimi decenni in Cina, e per questo è in grado, più di molti altri, di aiutarci a comprendere l’attualità e i pericoli rappresentati dalla Cina di oggi.</p>
      <p>Giorno 30 novembre, insieme a Lupis dialogherà Teresa Anania, Blogger de “Il Mondo Incantato dei Libri” condurrà la serata dialogando con l’autore.</p>
    </article>
  </body>
</html>