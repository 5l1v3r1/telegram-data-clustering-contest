<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/skoki-narciarskie-dziesiec-lat-matematyki/e5j141v"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Dziesięć lat matematyki"/>
    <meta property="og:description" content="Latem 2009 roku w skokach narciarskich doszło do rewolucji. Przeliczniki za belkę i wiatr nadal budzą spore emocje."/>
  </head>
  <body>
    <article>
      <h1>Dziesięć lat matematyki</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author" href="https://www.przegladsportowy.pl/autorzy/michal-chmielewski" target="_blank">Michał Chmielewski</a></address>
      <p>
        <b>
          <b>Latem 2009 roku w skokach narciarskich doszło do rewolucji. Przeliczniki za belkę i wiatr nadal budzą spore emocje.</b>
        </b>
      </p>
      <p>
        <a href="https://plebiscyt.przegladsportowy.pl/">Kamil Stoch czy Dawid Kubacki? Głosuj na swojego faworyta w 85. Plebiscycie „Przeglądu Sportowego” &gt;&gt;</a>
      </p>
      <p>Jeszcze podczas igrzysk w Vancouver wszystko było proste: suma odległości dwóch skoków przeliczonych na punkty, po każdej z prób dodać trzy z pięciu not od sędziów i mamy gotowy wynik. Kto latał ładnie i lądował daleko, wygrywał. Ale pod koniec sezonu 2009/10 działacze FIS wprowadzili coś, co przewróciło te zasady do góry nogami. System, który siłę wiatru oraz długość najazdu zamienia w liczby i dodaje lub odejmuje je od noty skoczka, nawet po dekadzie funkcjonowania nie zawsze jest przyjmowany jako zbawienie.</p>
      <p>
        <b>Bardzo trudne początki</b>
      </p>
      <p>Wszystko zaczęło się podczas próby przedolimpijskiej w Kanadzie, gdy na dwa skoki przed końcem zawodów na belce zasiadł Gregor Schlierenzauer. Wiało, więc jury mogło anulować cały konkurs albo zaryzykować zdrowie Austriaka. Zawodnik przefrunął skocznię. Jeszcze tej samej zimy Schlierenzauer w Vikersund uzyskał niewiarygodne wówczas 224 metry, a gdy już wstał obolały po upadku, odwrócił się w stronę sędziów i wymownie pukał w czoło.</p>
      <h3>Zobacz także</h3>
      <figure>
        <img src="https://ocdn.eu/pulscms-transforms/1/CBlk9kpTURBXy83ZTBlYWExYmYzMGE1NGEyYzY0YTRiZGMzZDc5ODhmMi5qcGeSlQLM8ADCw5UCAM0C-MLDgaEwAQ"/>
      </figure>
      <p>
        <a href="https://www.przegladsportowy.pl/sporty-zimowe/skoki-narciarskie/skarb-kibica-narciarstwo-klasyczne-w-piatek-z-przegladem-sportowym/9zdepth">Nie przegap! Gratka dla kibiców skoków i biegów narciarskich. W piątek 22 listopada z „PS”</a>
      </p>
      <p>– Tamtego dnia miarka się przebrała – wspomina dyrektor Pucharu Świata Walter Hofer. – Podszedł do mnie wtedy odpowiedzialny w PŚ za marketing Horst Nilgen i zaprowadził do auta, mówiąc: – Walter, nie możemy iść dłużej tą drogą. Chwilę później zapytałem o sprawę mojego asystenta Mirana Tepeša. Nie wiem, ile czasu jeździliśmy tym samochodem po parkingu i jak długo rozmawialiśmy, ale latem w Grand Prix testowaliśmy już nowy wynalazek – opowiadał „PS” działacz.</p>
      <p>Wdrażanie tego, co wymyślili naukowcy z Zurychu i Lipska, było trudne, bo po obiecujących testach kolejnej zimy wprowadzono je do PŚ dopiero po igrzyskach. Potem od razu ruszyła lawina wątpliwości. Skoczkowie skarżyli się, że chociaż podmuchy ściągały ich ku ziemi, punkty były odejmowane, jak gdyby mieli wiatr pod narty. Wzory kilka razy korygowano, ale o tym, jak wadliwy był projekt, najlepiej świadczy fakt, że po sezonie 2012/13 wartość za ruchy powietrza w plecy zwiększono aż o 21 procent!</p>
      <p>Później sytuacja względnie wyszła na prostą, lecz system do teraz najlepiej sprawdza się tylko wtedy, gdy wieje słabo i najlepiej wzdłuż zeskoku. Sytuacje ekstremalne i wiatr boczny wciąż nie są skutecznie zamieniane w punkty, jakie dodaje się lub odejmuje od noty. Przykładowo, podczas lotów (m.in. w Harrachovie) komputerom zdarzało się korygować sumę o kilkadziesiąt oczek albo sugerować, że do pokonania lidera potrzebny jest skok na odległość, która oznaczałaby... pewną śmierć.</p>
      <p>Hofer – największy orędownik rewolucji – od dawna zapewnia, że specjaliści mają stałe baczenie na algorytmy i broni ich, zapewniając, że czujniki (jest ich coraz więcej) zbierają dane tylko na dystansie, jaki zawodnik pokonuje w powietrzu. – Poza tym wartości przeliczania punktów są ustawione na</p>
      <p>70 procent realnej wartości, by mimo wszystko zachować pierwiastek nieprzewidywalności. To działa, a możliwość zmiany belki w trakcie zawodów i ustalenia, jaką to daje korzyść bądź niekorzyść, umożliwia sprawny przebieg rywalizacji – zaznacza.</p>
      <p>
        <b>Ci spod skoczni się gubią</b>
      </p>
      <p>Nawet jeśli działaczom wypada ufać, to w środowisku nadal brakuje dla nich zrozumienia. Skoczkowie bywają zdezorientowani i czasem głośno narzekają, zaś kibice węszą spiski. Absurdalnych tez jest dużo, ale słusznie zauważono, że przed laty w telewizji częściej pokazywano grafikę z kierunkami wiatru, a ostatnio pojawia się ona tylko sporadycznie.</p>
      <p>Przed ekranem łatwiej zrozumieć przebieg zawodów. Na skoczni zdarzają się z tym problemy, choć przed lądowaniem widać linię, do której musi dolecieć skoczek, aby prowadzić. To nie przekonuje jednak Martina Schmitta: – Gdy byłem dzieciakiem, oglądałem zawody i wiedziałem, kto wygrał, gdyż skoczył najdalej. Teraz nie ma tej informacji, bo telebimy przy skoczniach rzadko mają wystarczającą rozdzielczość. Wady zmian z 2009 roku przesłaniają zalety – komentuje słynny skoczek. – Dobry spiker zawodów potrafi nadążyć za sytuacją i tak opowiadać, żeby było przejrzyście – uważa jednak Hofer.</p>
      <p>– Stare skoki, w których należało skoczyć jak najdalej, najbardziej przypadają mi do gustu. O to przecież w nich chodzi, to jest ich smaczek, piękno. Im normalniej, tym lepiej – przyznał w 2014 roku Dawid Kubacki. I trudno się spodziewać, że na przestrzeni paru lat zmienił zdanie. Ta część kibiców, którzy pamiętają dawne czasy, pewnie też tęskni za przeszłością.</p>
      <related>
        <a href="http://www.tvp.pl/45262501?copy_id=45452743"/>
      </related>
    </article>
  </body>
</html>