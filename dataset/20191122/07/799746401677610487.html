<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103354/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T07:38:31+00:00"/>
    <meta property="og:title" content="У Грузії - зіткнення під офісами провладних депутатів"/>
    <meta property="og:description" content="Члени опозиційної партії “Європейська Грузія” і громадські активісти на знак протесту проти провалу виборчої реформи повісили замок на бюро голови парламенту Грузії Арчила Талаквадзе в місті Озургеті (регіон Гурія)."/>
  </head>
  <body>
    <article>
      <h1>У Грузії - зіткнення під офісами провладних депутатів</h1>
      <address>
        <time datetime="2019-11-22T07:38:31+00:00">22 Nov 2019, 07:38</time>
      </address>
      <p>Члени опозиційної партії "Європейська Грузія" і громадські активісти на знак протесту проти провалу виборчої реформи почали вішати замки на офіси мажоритарних депутатів партії влади "Грузинська мрія".</p>
      <p>Про це повідомляє "Європейська правда" з посиланням на <a href="https://www.newsgeorgia.ge/">"Новости-Грузия".</a></p>
      <p>Зокрема замок повісили на бюро голови парламенту Грузії Арчила Талаквадзе в місті Озургеті (регіон Гурія).</p>
      <p>В ході акції до бюро Талаквадзе було мобілізували велику кількість поліції. Перешкодити повісити замок на двері офісу також намагалися активісти "Грузинської мрії". Кілька разів ситуація загострювалася.</p>
      <p>Голову Озургетського відділення "Європейської Грузії" Михаїла Гоготішвілі зіштовхнули зі сходів мерії, де розташоване бюро.</p>
      <p>Подібні акції відбуваються і біля офісів інших депутатів, там також ситуація неспокійна.</p>
      <figure>
        <img src="https://img.eurointegration.com.ua/images/doc/e/a/eaa7aad-screenshot-19.jpg"/>
      </figure>
      <figure>
        <img src="https://img.eurointegration.com.ua/images/doc/e/0/e06f63b-screenshot-21.jpg"/>
      </figure>
      <figure>
        <img src="https://img.eurointegration.com.ua/images/doc/a/c/ac05460-aqciaozutal2.jpg"/>
      </figure>
      <p>Нагадаємо, через позицію депутатів "Грузинської мрії" 14 листопада в парламенті провалилося голосування щодо конституційних змін, які передбачали проведення парламентських виборів 2020 року за пропорційною системою з нульовим виборчим бар'єром.</p>
      <p>"Грузинська мрія" і особисто її лідер Бідзіна Іванішвілі пообіцяли виборчу реформу 24 червня, поступившись тим самим вимогам опозиції і численних акцій протесту.</p>
      <p>Оскільки "Грузинська мрія" не виконала своєї обіцянки, вже більше тижня в країні <b><a href="https://www.eurointegration.com.ua/news/2019/11/21/7103330/">тривають протести</a></b>. Мітинги опозиції та громадських активістів проходять в Тбілісі, а також в Зугдіді, Кутаїсі та Батумі.</p>
      <related>
        <a href="https://www.eurointegration.com.ua/news/2019/11/21/7103327/"/>
      </related>
    </article>
  </body>
</html>