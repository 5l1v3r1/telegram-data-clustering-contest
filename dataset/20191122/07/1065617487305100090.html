<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-messaggero/il-fattore-champions/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-22T07:54:30+00:00"/>
    <meta property="og:title" content="Il fattore Champions"/>
    <meta property="og:description" content="Le voci sul cambio di proprietà rischiano di distrarre il gruppo che domenica contro il Brescia riprende la corsa al quarto posto"/>
  </head>
  <body>
    <article>
      <h1>Il fattore Champions</h1>
      <h2>Le voci sul cambio di proprietà rischiano di distrarre il gruppo che domenica contro il Brescia riprende la corsa al quarto posto</h2>
      <address><time datetime="2019-11-22T07:54:30+00:00">22 Nov 2019, 07:54</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>E’ già successo, la storia si ripete e le insidie sono le stesse, scrive Alessandro Angeloni su<i> Il Messaggero.</i> 1) Con i russi della Nafta Moskva di Sulejman <b>Kerimov</b>, anno 2004, la Roma era ormai a un passo dalla cessione, poi il colpo di scena e la retromarcia. 2) E’ accaduto all’epoca di Vinicio <b>Fioranelli</b> (2009), la Roma di fatto venduta ma poi, <b>bolla di sapone finale</b>. 3) Lo stesso ai tempi di George <b>Soros</b> (2008), il magnate che doveva rivoluzionare la Roma. E pure lì, nulla di concreto. Siamo a circa dieci anni fa, quando la cordata americana capitanata da Thomas <b>Di Benedetto</b> si avvicendò alla famiglia Sensi. E la squadra, sempre in mezzo a tutte queste turbolenze, <b>è spesso distratta.</b></p>
      <p>E così è pure stavolta? <b>Questo il rischio.</b> Lo scossone, il comunicato con cui il club ammette la trattativa con Dan<b> Friedkin</b> è piombato a Trigoria, proprio mentre la squadra stava cercando di mantenersi in equilibrio sull’obiettivo, raccogliendo idee e giocatori dopo la sosta per le nazionali: la qualificazione in Champions League, soldi buoni per Pallotta o per chi lo sostituirà, se lo sostituirà.</p>
      <p>Passando da un businessman statunitense all’altro cambierà poco, assicurano. Anche se si resterà sull’autofinanziamento, <b>pensando ai bilanci e quindi alle cessioni.</b> Il nodo è l’aspetto tecnico: il nodo Champions e, quanto al futuro, <b>il pezzo pregiato partirà sempre</b> per esigenze di bilancio, come è sempre accaduto in questa quasi decennale gestione a stelle e strisce.</p>
      <p>Di certo, l’esame è per tutti e nello spogliatoio se ne parla, il timore dell’allenatore <b>è che forse se ne parli troppo.</b> Fonseca, dunque, si trova – dopo la lunga lista di infortunati e la crisi di gioco d’inizio stagione – in un’altra emergenza, questa più legata all’<b>aspetto psicologico</b></p>
      <p>Il futuro, dunque, passa dalle prestazioni, questo il messaggio dell’allenatore – e non solo – ai giocatori. In futuro poi, si vedrà. Quelli a sentirsi più a rischio, un domani, sono i pezzi da mercato, da <b>Zaniolo a Dzeko, fino a Under, Kluivert</b>.</p>
      <p>La turbolenza riguarda tutti, anche i dirigenti. Esempio: se l’attuale consulente di Pallotta, ovvero Franco Baldini, non diventerà consulente di Friedkin, c’è il rischio che vengano messe in discussione pure certe scelte legate alle figure apicali. <b>Questa, dunque, è una fase delicata</b> e Fonseca lo sa: perdere punti significa allontanarsi drasticamente dalla zona Champions.</p>
    </article>
  </body>
</html>