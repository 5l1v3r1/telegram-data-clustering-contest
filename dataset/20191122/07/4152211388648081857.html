<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593021/%E0%A6%A6%E0%A6%BF%E0%A6%AC%E0%A6%BE-%E0%A6%B0%E0%A6%BE%E0%A6%A4%E0%A7%8D%E0%A6%B0%E0%A6%BF%E0%A6%B0-%E0%A6%9F%E0%A7%87%E0%A6%B8%E0%A7%8D%E0%A6%9F%E0%A7%87-%E0%A6%9F%E0%A6%B8-%E0%A6%9C%E0%A6%BF%E0%A6%A4%E0%A7%87-%E0%A6%AC%E0%A7%8D%E0%A6%AF%E0%A6%BE%E0%A6%9F%E0%A6%BF%E0%A6%82%E0%A7%9F%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="দিবা-রাত্রির টেস্টে টস জিতে ব্যাটিংয়ে বাংলাদেশ"/>
    <meta property="og:description" content="প্রথম দিবা-রাত্রির টেস্টে মুখোমুখি হয়েছে ভারত ও বাংলাদেশ। কলকাতার ইডেন গার্ডেনসে সাজসাজ রব। এই ম্যাচে টস জিতে ব্যাটিং নিয়েছে সফরকারী বাংলাদেশ। একাদশে দুটি পরিবর্তন এনেছে তারা। মেহেদী হাসান মিরাজ ও তাইজুল ইসলাম বাদ পড়েছেন, ঢুকেছেন নাঈম হাসান ও আল আমিন হোসেন। স্বাগতিকরা ইন্দোর টেস্টের..."/>
  </head>
  <body>
    <article>
      <h1>দিবা-রাত্রির টেস্টে টস জিতে ব্যাটিংয়ে বাংলাদেশ</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/22/a8adb9ae655dd7a48c4e0c40cb0be64a-5dd78cd82498b.jpg"/>
        <figcaption>আবারও টস জিতলেন মুমিনুল</figcaption>
      </figure>
      <p>
        <b>প্রথম দিবা-রাত্রির টেস্টে মুখোমুখি হয়েছে ভারত ও বাংলাদেশ। কলকাতার ইডেন গার্ডেনসে সাজসাজ রব। এই ম্যাচে টস জিতে ব্যাটিং নিয়েছে সফরকারী বাংলাদেশ। একাদশে দুটি পরিবর্তন এনেছে তারা। মেহেদী হাসান মিরাজ ও তাইজুল ইসলাম বাদ পড়েছেন, ঢুকেছেন নাঈম হাসান ও আল আমিন হোসেন। স্বাগতিকরা ইন্দোর টেস্টের একাদশ নিয়ে নামছে।</b>
      </p>
      <p>এই ম্যাচটি ঘিরে পুরো কলকাতা গোলাপি রঙের আভায় আলোকিত। এমন রোমাঞ্চকর ম্যাচটি দেখার অপেক্ষায় ভারত ও বাংলাদেশের কোটি কোটি ক্রিকেটপ্রেমী। বাংলাদেশ সময় দুপুর দেড়টায় ম্যাচটি শুরু হয়েছে। সরাসরি সম্প্রচার করছে স্টার স্পোর্টস ও গাজী টিভি।</p>
      <p>২০১৫ সালে অ্যাডিলেডে প্রথম দিবা-রাত্রির টেস্ট হয়েছিল অস্ট্রেলিয়া ও নিউজিল্যান্ডের মাঝে। চার বছর পর এক নম্বর টেস্ট দল ভারত এবং নয় নম্বর টেস্ট খেলুড়ে দল হিসেবে দিন-রাতের টেস্ট খেলতে নামছে বাংলাদেশ। দুই দলের অধিনায়কই ম্যাচটি নিয়ে রোমাঞ্চিত। তাদের প্রত্যাশা গোলাপি বলের টেস্টের মাধ্যমে দর্শক মাঠমুখী হবে।</p>
      <p>দিবা-রাত্রির এই টেস্ট ম্যাচকে ঘিরে চমকপ্রদ অনেক কিছুই থাকছে ইডেনে। ঘণ্টা বাজিয়ে ঐতিহাসিক গোলাপি বলের টেস্টের উদ্বোধন করেছেন প্রধানমন্ত্রী শেখ হাসিনা ও পশ্চিমবঙ্গের মুখ্যমন্ত্রী মমতা বন্দ্যোপাধ্যায়। টসের পর দুই দলের খেলোয়াড়দের সঙ্গে পরিচিতি পর্ব সারেন তারা। এসময় তাদের পাশে ছিলেন বিসিসিআইয়ের সভাপতি সৌরভ গাঙ্গুলী, বিসিবি সভাপতি নাজমুল হাসান পাপন এবং শচীন টেন্ডুলকার। সবমিলিয়ে টেস্টের প্রথম দিনে নানা আকর্ষণ থাকছে।</p>
      <p>উপমহাদেশের প্রথম গোলাপি বলের টেস্ট নিয়ে কলকাতাবাসী এতোই রোমাঞ্চিত যে এক সপ্তাহ আগে টেস্টের চারদিনের সমস্ত টিকিট বিক্রি হয়ে গেছে। টেস্ট ক্রিকেটে গ্যালারি ভড়া দর্শকদের সামনে খেলার খুব একটা সুযোগ হয় না ক্রিকেটারদের। কিন্তু ইডেনে গোলাপি বলের টেস্টে সেই সুযোগ পাচ্ছে বিরাট কোহলি ও মুমিনুল হকের দল।</p>
      <p><b>বাংলাদেশ একাদশ:</b> মুমিনুল হক (অধিনায়ক), সাদমান ইসলাম, ইমরুল কায়েস, মোহাম্মদ মিঠুন, মুশফিকুর রহিম, মাহমুদউল্লাহ, লিটন দাস (উইকেটকিপার), নাঈম হাসান, আবু জায়েদ রাহী, আল আমিন হোসেন, এবাদত হোসেন।</p>
      <p><b>ভারত একাদশ:</b> বিরাট কোহলি (অধিনায়ক), মায়াঙ্ক আগারওয়াল, রোহিত শর্মা, চেতেশ্বর পূজারা, আজিঙ্কা রাহানে, রবীন্দ্র জাদেজা, রবিচন্দ্রন অশ্বিন, ঋদ্ধিমান সাহা, ইশান্ত শর্মা, উমেশ যাদব, মোহাম্মদ সামি।</p>
      <footer>/এফএইচএম/</footer>
    </article>
  </body>
</html>