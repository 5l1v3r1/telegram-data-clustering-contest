<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191122_Kenderesi_Egy_gyerekes_fogadasbol_csaptam_a_koreai_lany_fenekere"/>
    <meta property="og:site_name" content="HVG.hu"/>
    <meta property="article:published_time" content="2019-11-22T07:23:00+00:00"/>
    <meta property="og:title" content="Kenderesi: Egy gyerekes fogadásból csaptam a koreai lány fenekére"/>
    <meta property="og:description" content="Megszólalt a Dél-Koreában zaklatási botrányba keveredett magyar úszó."/>
  </head>
  <body>
    <article>
      <h1>Kenderesi: Egy gyerekes fogadásból csaptam a koreai lány fenekére</h1>
      <address><time datetime="2019-11-22T07:23:00+00:00">22 Nov 2019, 07:23</time> by <a rel="author">hvg.hu</a></address>
      <p>
        <b>Megszólalt a Dél-Koreában zaklatási botrányba keveredett magyar úszó.</b>
      </p>
      <blockquote>Egy gyerekes fogadásból történt fenékre csapás volt, ebből lett az, ami – mondta a <a href="https://tenyek.hu/belfold/312135_fogadasbol-csapott-a-lany-feneke.html">Tényeknek</a> csütörtökön este Kenderesi Tamás.</blockquote>
      <p>Az olimpiai bronzérmes úszót az idén nyáron Dél-Koreában megrendezett világbajnokság idején szexuális zaklatással vádolták meg. Kenderesi elismerte, hogy hibázott, mert egy éjszakai szórakozóhelyen hozzáért egy táncoslány fenekéhez – „talán meggondolatlan mozdulatot tett” saját bevallása szerint –, <a href="https://hvg.hu/sport/20190728_Kenderesi_elismerte_hogy_hozzaert_egy_lany_fenekehez_de_szerinte_ez_nem_volt_zaklatas">azt azonban visszautasította</a>, hogy szexuális zaklatást követett volna el.</p>
      <p>Kenderesi azt mondta, a történtek utáni első hét nagyon megviselte, már kint is olvasta az internetes kommenteket, és elfogta az érzés, hogy nem szeretik az emberek, pedig az volt a célja, hogy példaképként tekintsenek rá. Bánja, amit tett, de úgy gondolja, megszenvedett a történtek után, szeretné, ha lecsengene végre az ügy.</p>
      <p>Az úszószövetség <a href="https://hvg.hu/sport/20191120_kenderesi_tamas_szexualis_zaklatas_del_korea_irasbeli_megrovas">a héten tárgyalta az ügyét</a>, miután másfél hete <a href="https://hvg.hu/elet/20191108_Megjottek_az_iratok_most_mar_targyalhatja_az_uszoszovetseg_Kenderesi_ugyet">megkapta Dél-Koreából</a> az ezzel kapcsolatos bírósági végzést. A Magyar Úszó Szövetség azt közölte, hogy Kenderesit is meghallgatták a szerdai ülésen, és arra jutottak, hogy az úszó egyrendbeli szándékos fegyelmi vétséget követett el, mert megsértette a MÚSZ Etikai Szabályzatát.</p>
      <related>
        <a href="https://hvg.hu/elet/20191108_Megjottek_az_iratok_most_mar_targyalhatja_az_uszoszovetseg_Kenderesi_ugyet"/>
        <a href="https://hvg.hu/sport/20191120_kenderesi_tamas_szexualis_zaklatas_del_korea_irasbeli_megrovas"/>
      </related>
    </article>
  </body>
</html>