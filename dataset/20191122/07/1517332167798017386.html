<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/spuntano-i-pinguini-contro-le-sardine-non-lasceremo-a-loro-le-piazze-dobbiamo-mangiarcele/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T07:27:19+00:00"/>
    <meta property="og:title" content="Spuntano i Pinguini contro le Sardine: “Non lasceremo a loro le piazze, dobbiamo mangiarcele”"/>
    <meta property="og:description" content="Dopo i gattini, nascono i Pinguini contro le Sardine, un gruppo che si oppone al movimento civico che sta riempiendo le piazze di tutta Italia in contrasto al leader della Lega, Matteo Salvini: 'I Pinguini, nascono spontaneamente e le sardine non sono nemmeno il loro pasto preferito. Tuttavia se manca di meglio nel piatto, I Pinguini si accontentano'."/>
  </head>
  <body>
    <article>
      <h1>Spuntano i Pinguini contro le Sardine: “Non lasceremo a loro le piazze, dobbiamo mangiarcele”</h1>
      <h2>Dopo i gattini, nascono i Pinguini contro le Sardine, un gruppo che si oppone al movimento civico che sta riempiendo le piazze di tutta Italia in contrasto al leader della Lega, Matteo Salvini: “I Pinguini, nascono spontaneamente e le sardine non sono nemmeno il loro pasto preferito. Tuttavia se manca di meglio nel piatto, I Pinguini si accontentano”.</h2>
      <address><time datetime="2019-11-22T07:27:19+00:00">22 Nov 2019, 07:27</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p>"<i>Il gruppo de I Pinguini nasce da persone che hanno idea di un' Italia sovranista, partecipe della Comunità Europea ma non succube e, tantomeno, dipendente nelle scelte politiche interne: esattamente il contrario di come opera l'attuale governo. È un gruppo di persone che aborra qualsiasi tipo di ipocrisia e millantazione. Come è ipocrita inscenare una manifestazione in cocomitanza di un evento di un esponente politico di rilevanza nazionale dell'opposizione e come é millantazione riempire le piazze di Sardine buoniste che si autoproclamano apolitiche</i>". Dopo i gattini,<b> nascono i Pinguini contro le Sardine</b>, un gruppo che si oppone al <a href="https://www.fanpage.it/politica/sardine-lidentikit-del-movimento-civico-che-si-oppone-a-salvini/">movimento civico</a> che sta riempiendo le piazze di tutta Italia in contrasto al leader della Lega, Matteo Salvini.</p>
      <p>"<i>I Pinguini lanciano un messaggio chiaro anche alle Dirigenze dei loro Partiti: sono Uniti nella Destra e vogliono una Destra vincente ovunque. Raccolgono adesioni dalla Lega, da Fratelli d'Italia e da Forza Italia e sosterranno la Destra nelle Piazze, con rispetto verso tutte le Forze dell'Ordine – delle quali siamo orgogliosi – con senso civico e partecipativo</i>", si legge nella descrizione del gruppo su Facebook. "<i>É evidente che le Sardine siano strumentali e strumentalizzate. I Pinguini, nascono spontaneamente e le sardine non sono nemmeno il loro pasto preferito. Tuttavia se manca di meglio nel piatto, I Pinguini si accontentano</i>".</p>
      <p><b>L'obiettivo è quello di raggiungere i 100mila iscritti per poi mobilitarsi nelle piazze</b>.<a href="https://www.tpi.it/politica/pinguini-contro-sardine-fondatore-20191121502246/"> Tpi ha intervistato</a> il fondatore del gruppo, Leonardo Cisari, un uomo di 61 anni che ha deciso di creare i Pinguini per ostacolare l'avanzata delle Sardine. Sul movimento di opposizione a Matteo Savini commenta: "<i>La questione delle sardine è un'ingiustizia, non hanno cultura politica</i>". Cisari spiega che il gruppo non è affiliato né alla Lega, né ad altri partiti sovranisti, come quello di Giorgia Meloni: "<i>C’è di tutto, non solo chi segue Salvini. Tra gli iscritti c’è un parlamentare pugliese della Lega e uno di Fratelli d’Italia</i>".</p>
      <p>Sulla scelta del nome, invece, afferma: "<i>Sono animali eleganti, simpatici e mangiano le sardine</i>". Nel gruppo però, non tutti condividono la scelta del nome. Il <a href="https://www.nextquotidiano.it/la-grande-idea-degli-elettori-di-destra-i-pinguini-contro-le-sardine/">quotidiano Next ha raccolto alcuni commenti</a> degli iscritti: un utente scrive che forse era meglio puntare sui gatti, perché piacciono a Salvin. "<i>Potevamo scegliere un animale migliore. Salvini scrive di gattini e noi abbiamo inventato i pinguini che tra l'altro sono anche animali che in natura hanno istinti omosessuali</i>". Ma un altro utente rassicura: "<i>Salvini comprenderà che i pinguini in un certo senso sono come i gattini</i>".</p>
      <figure>
        <img src="https://staticfanpage.akamaized.net/wp-content/uploads/2019/11/pinguini-1574407004837.jpg"/>
      </figure>
    </article>
  </body>
</html>