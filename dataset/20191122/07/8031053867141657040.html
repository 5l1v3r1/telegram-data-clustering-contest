<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf-%cf%87%ce%ac%cf%81%cf%84%ce%b7%cf%82-%cf%84%cf%89%ce%bd-%ce%ba%ce%b1%cf%84%ce%b1%ce%bb%ce%ae%cf%88%ce%b5%cf%89%ce%bd-%cf%83%cf%84%ce%b1-%ce%b5%ce%be%ce%ac%cf%81%cf%87%ce%b5%ce%b9%ce%b1-%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T07:18:46+00:00"/>
    <meta property="og:title" content="Ο χάρτης των καταλήψεων στα Εξάρχεια -Συνολικά 45 τα υπό κατάληψη κτίρια στην Αττική"/>
    <meta property="og:description" content="Την εκκένωση 6 κτιρίων στα Εξάρχεια που τελούν υπό κατάληψη θέτει ως προτεραιότητα το υπ. Προστασίας του Πολίτη μετά το τελεσίγραφο που δόθηκε στους καταληψίες."/>
  </head>
  <body>
    <article>
      <h1>Ο χάρτης των καταλήψεων στα Εξάρχεια -Συνολικά 45 τα υπό κατάληψη κτίρια στην Αττική</h1>
      <address>
        <time datetime="2019-11-22T07:18:46+00:00">22 Nov 2019, 07:18</time>
      </address>
      <p>
        <b>Την εκκένωση 6 κτιρίων στα Εξάρχεια που τελούν υπό κατάληψη θέτει ως προτεραιότητα το υπ. Προστασίας του Πολίτη μετά το τελεσίγραφο που δόθηκε στους καταληψίες.</b>
      </p>
      <p>Υπενθυμίζεται ότι ο αρμόδιος υπουργός, Μιχάλης Χρυσοχοΐδης στις 20 Νοεμβρίου με σχετική ανακοίνωση έδωσε χρονικό περιθώριο 15 ημερών στους καταληψίες προκειμένου να προχωρήσουν στην εκκένωση των καταλήψεων.</p>
      <p>«Καλούνται όσοι παρανόμως έχουν καταλάβει κτήρια, δημόσια ή ιδιωτικά, να τα εκκενώσουν. Εάν σε αυτά στεγάζονται αιτούντες άσυλο ή υπήκοοι τρίτων χωρών, να ενημερωθούν ότι θα μεταφερθούν σε δομές παραμονής της ενδοχώρας. Για τον σκοπό της μετακίνησης, θα επικοινωνήσουν μαζί τους, οι αρμόδιες υπηρεσίες του Υπουργείου Προστασίας του Πολίτη. Εάν τα κτήρια είναι ιδιωτικά, για να παραμείνουν οι σημερινοί καταληψίες χρειάζεται να έρθουν σε επαφή με τους ιδιοκτήτες και να συμφωνήσουν σε όρους μίσθωσης. Η προθεσμία για την εκκένωση είναι 15 ημέρες από τη δημοσίευση της παρούσης στον Τύπο», αναφέρει χαρακτηριστικά η ανακοίνωση από το υπουργείο Προστασίας του Πολίτη.</p>
      <p>Τα έξι υπό κατάληψη κτίρια στα Εξάρχεια<br/>Λίγο μετά την ανακοίνωση του υπουργείου, αλλά και την απάντηση της αναρχικής συλλογικότητας «Ρουβίκωνας» χαρακτηρίζοντας ως «αιτία πολέμου» το τελεσίγραφο του υπουργού, ο ΣΚΑΪ παρουσίασε σχετικό ρεπορτάζ στο κεντρικό δελτίο ειδήσεων στο οποίο παρουσιάζεται ο «χάρτης» των καταλήψεων στην περιοχή των Εξαρχείων. Οσον αφορά τα έξι κτίρια που δίνεται προτεραιότητα, σύμφωνα με τον τηλεοπτικό σταθμό βρίσκονται στις παρακάτω οδούς:</p>
      <p>Ζαΐμη<br/>Μπουμπουλίνας<br/>Δερβενίων<br/>Μπενάκη<br/>Στουρνάρη<br/>Θεμιστοκλέους (Κ ΒΟΞ)<br/>Συνολικά 45 καταλήψεις κτιρίων στην Αττική<br/>Σύμφωνα πάντα με τον τηλεοπτικό σταθμό, στην Αττική υπάρχουν συνολικά 45 καταλήψεις δημόσιων και ιδιωτικών κτιρίων, εκ των οποίων οι 15 βρίσκονται στην περιοχή των Εξαρχείων. Μέχρι σήμερα έχουν γίνει 11 επιχειρήσεις εκκένωσης, ενώ εκκρεμούν 8 εισαγγελικές εντολές για εκκένωση κτιρίων που βρίσκονται υπό κατάληψη. Την ίδια ώρα στη Θεσσαλονίκη τα κτίρια τα οποία τελούν υπό κατάληψη είναι 7.</p>
    </article>
  </body>
</html>