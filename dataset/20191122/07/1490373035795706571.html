<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/poslanci-expertovne-penize-snemovna_1911220701_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T07:01:00+00:00"/>
    <meta property="og:title" content="Za služby odborníků dali loni poslanci skoro 40 milionů. Nejméně se na experty obrací premiér Babiš"/>
    <meta property="og:description" content="Z takzvaného expertovného si poslanci platí právní a ekonomické analýzy, ale také školení v oblasti sociálních sítí nebo mediálního vystupování."/>
  </head>
  <body>
    <article>
      <h1>Za služby odborníků dali loni poslanci skoro 40 milionů. Nejméně se na experty obrací premiér Babiš</h1>
      <address><time datetime="2019-11-22T07:01:00+00:00">22 Nov 2019, 07:01</time> by <a rel="author">Zdeňka Trachtová</a></address>
      <p>
        <b>Právní posudky, ekonomické analýzy a odborné rešerše všeho druhu. Při tvorbě zákonů a jejich novelizací poslanci těží z práce nespočtu různých odborníků. Jejich služby si platí z takzvaného „expertovného“ nebo přesněji z náhrad na odborné a administrativní práce. Loni dvousetčlenná sněmovna zaplatila za práce expertů dohromady bezmála 40 milionů korun. Radiožurnál oslovil zástupce všech klubů s dotazem, na co konkrétně expertovné používají.</b>
      </p>
      <p>„Z průzkumu veřejného mínění, který si Pirátská strana nechala udělat na lidech ve věku 45 a víc, vyplývá, že si 81 procent přeje, aby už skončila perzekuce důchodců, kteří si jen přejí vypěstovat bylinky na mast, a pěstování konopí bylo lidem umožněno,“ citoval v září na plénu sněmovny pirátský poslanec Tomáš Vymazal průzkum, který si za 43 tisíc korun nechal vypracovat od agentury Ipsos. Sumu uhradil právě z expertovného.</p>
      <figure>
        <audio src="https://www.irozhlas.cz/sites/default/files/audios/da9b8943a83bbd40235467553805e96f.mp3"/>
        <figcaption>Na příspěvku za služby odborníků loni poslanci vyčerpali skoro 40 milionů korun.</figcaption>
      </figure>
      <p>Letos může každý poslanec na takové služby vyčerpat celkem 228 tisíc, loni to bylo 210 tisíc korun. A nutno říct, že právě Piráti vedou o placení svých expertů nejtransparentnější evidenci. Jako jediní poskytli Radiožurnálu seznam všech faktur. Část expertovného strana dává do společného fondu.</p>
      <p>„Budou se z toho platit služby, které potřebujeme společně. Například máme díky tomu trvalý aparát, lidi, kteří tam trvale sedí,“ vysvětluje pirátský poslanec Vojtěch Pikal.</p>
      <h3>Právní služby</h3>
      <p>Sdílený expertní fond mají i občanští demokraté nebo lidovci. „Část expertovného dáváme do společného klubového budgetu nebo fondu, z kterého financujeme aktivity, které jdou pro všechny poslance, ať už se týkají odborných školení, stanovisek k tiskům nebo když případně pracujeme na nějaké zásadní novele zákona,“ říká předseda KDU-ČSL Marek Výborný. Lidovci fond podle něj používají zejména na právní služby.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/omluvenky-poslanci-pikal-vondracek-absence-plat-snemovna_1905220704_och"/>
      </related>
      <p>„Nikdo z našich poslanců není legislativec, není právník a samozřejmě i tyto věci něco stojí. Pokud chcete připravit kvalitní návrh zákona, potřebujete k tomu kvalitního legislativce,“ dodává Výborný.</p>
      <p>Financování legislativních prací byla vůbec nejčastější odpověď poslanců na otázku, jak expertovné využívají. Zmínil to například i Radek Koten z SPD.</p>
      <p>„Platím legislativce, který mi píše návrhy zákonů. Nápadů mám připraveno poměrně dost, ale musí se převést do paragrafové podoby,“ říká.</p>
      <h3>Pomáhají akademici</h3>
      <p>Většina oslovených poslanců nechtěla uvádět konkrétní příklady expertů, s nimiž spolupracuje.</p>
      <p>„Já si myslím, že málokterý poslanec vám řekne přímo člověka, se kterým se radí, protože by to mohl být polibek smrti. Přiznám, že někteří z nich se pohybují třeba na akademické půdě v rámci právnické fakulty v Praze,“ vysvětluje šéf poslanců ČSSD Jan Chvojka.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/andrej-babis-poslanecka-snemovna-hlasovani-absence-sobotka-necas-zeman_1911120633_kno"/>
      </related>
      <p>„Já většinou používám expertovné na nějaké oponentní posudky návrhů, které předkládá opozice. Zejména je to z ranku ústavně právního výboru, kterého jsem místopředsedou. A pak si nechám zpracovat někdy složitější pozměňovací návrhy k zákonům, které jsou projednávány. V zásadě spolupracuji s lidmi, ke kterým mám důvěru a s kterými se znám delší dobu,“ dodává Chvojka.</p>
      <p>Z přehledu čerpání expertovného za minulý rok už na první pohled vyplývá, že většina poslanců tuto náhradu čerpá v maximální míře nebo se tomu blíží.</p>
      <p>Jsou ale výjimky, a to hlavně mezi členy vlády za hnutí ANO. Nejnižší částku za služby expertů loni vyčerpal premiér Andrej Babiš. A to 28 tisíc. V nízké míře náhradu čerpali i ministr životního prostředí Richard Brabec a šéf rezortu zdravotnictví Adam Vojtěch. Oba uvedli, že pro práci ve sněmovně využívají odborníky svých rezortů.</p>
      <related>
        <h4>Související články</h4>
        <a href="https://www.irozhlas.cz/zpravy-domov/ministerstvo-zahranici-tomas-petricek-ombudsman-drozd_1911211034_tzr"/>
        <a href="https://www.irozhlas.cz/zpravy-domov/bezpecnostni-vybor-nukib-trestni-oznameni-radek-koten-lukas-kolarik-jana_1910311425_cha"/>
      </related>
    </article>
  </body>
</html>