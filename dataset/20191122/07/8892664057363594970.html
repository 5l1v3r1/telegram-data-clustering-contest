<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/politika/kalman-olga-elarulta-igy-reagalt-a-csaladja-hogy-politikai-palyara-lep/dlw84nb"/>
    <meta property="og:site_name" content="Blikk.hu"/>
    <meta property="article:published_time" content="2019-11-22T07:45:59+00:00"/>
    <meta property="og:title" content="Kálmán Olga elárulta: így reagált a családja, hogy politikai pályára lép"/>
    <meta property="og:description" content="A műsorvezetőnő belevágott a politikai életbe, amit szerinte a közvetlen környezete és a barátai is jól fogadtak, támogatják őt mindenben. Többek között erről és a családról beszélt a Bestnek adott interjújában Kálmán Olga."/>
  </head>
  <body>
    <article>
      <h1>Kálmán Olga elárulta: így reagált a családja, hogy politikai pályára lép</h1>
      <address><time datetime="2019-11-22T07:45:59+00:00">22 Nov 2019, 07:45</time> by <a rel="author" href="https://www.blikk.hu/szerzo/lendvai-andras" target="_blank">Lendvai András</a></address>
      <p>
        <i>
          <b>
            <a href="https://www.blikk.hu/aktualis/politika/nemcsak-tanacsado-vagyok-hanem-a-dk-politikusa-is-megszolalt-kalman-olga-a-vasarnapi/zn1leyn">A műsorvezetőnő belevágott a politikai életbe</a>
            <b>, amit szerinte a közvetlen környezete és a barátai is jól fogadtak, támogatják őt mindenben. Többek között erről és a családról beszélt a Bestnek adott interjújában Kálmán Olga.</b>
          </b>
        </i>
      </p>
      <p>Kálmán Olga a televíziós karrierjét váltotta le a politikára: először júniusban indult a főpolgármesteri előválasztáson, majd az önkormányzati választásokat követően <a href="https://www.blikk.hu/aktualis/politika/nemcsak-tanacsado-vagyok-hanem-a-dk-politikusa-is-megszolalt-kalman-olga-a-vasarnapi/zn1leyn">belépett a Demokratikus Koalícióba</a>, hogy tanácsadóként segítse Gy. Németh Erzsébet munkáját.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>A váltásról szóló döntés elmondása szerint igencsak nehéz volt mind a munkája, az újságírás, mind pedig a család és a gyerek miatt.</p>
      <p>Azt, hogy az új pálya milyen változásokat hoz majd a családja életében, egyelőre nem tudja megítélni, <b>ám biztos benne hogy kevesebbet lesz otthon</b>. A távollét viszont nem lesz számára újdonság, hiszen <b>egész életében ez határozta meg az ő és családja mindennapjait</b>.</p>
      <p>
        <i>Szerencsés vagyok, mert fantasztikus családom van. A nagylányom, Luca sajtótájékoztatókon nőtt fel, volt, hogy összetolt székeken aludt hároméves korában. Az év felét az autóban töltötte, mert vittem magammal, máskor pedig a forgatásokon unatkozott velem</i>
      </p>
      <p>– mesélte Olga a<a href="https://www.facebook.com/abestmagazin/"> Bestnek</a>.</p>
      <p><b>A munkáját elfogadják és megértik a gyerekek, mint ahogy mindig is tették</b>, emiatt azt is megértik, hogy keveset tartózkodik otthon. A távollét szempontjából viszont teljesen mindegy, hogy újságíróként vagy politikusként dolgozik – mondta.</p>
      <p>Bár a második házasságából született fia, Marci nagyon szeret közösségben lenni és kifejteni a véleményét, Olga még nem tudja hogy őt is elviszi-e magával a munkába.</p>
      <p>Meglepő, de elmondása szerint<b> a család sokkal kevésbé kételkedett a váltás helyességét illetően, mint ő maga</b>, de végül ez is segített neki meghozni a nehéz döntést.</p>
      <p>Kálmán Olga azt mondta, hiába érzékeny téma a politika, szerencsére <b>nem szakadt meg a váltás miatt egyetlen baráti kapcsolata sem.</b></p>
      <p>
        <i>A felfogásom szerint, ha ilyen helyzetben az embertől elpártolnak a barátai, akkor azokért nem kár. Szerencsére nekem nem ilyenek vannak. Viszont szép számmal vannak olyanok, akik ha nem is látják helyesnek bizonyos döntéseimet, azért még nem hagynak el</i>
      </p>
      <p>– tette hozzá.</p>
      <p>Végezetül Olga mindenképpen szerette volna megemlíteni azt is, hogy – a tévhitekkel ellentétben – <b>nem azért döntött a politikai élet mellett, mert nem volt lehetősége újságíróként vagy bárhol máshol elhelyezkedni</b>. Szerinte eddig is kérdésekkel és gondolkodással igyekezett a politikai tisztánlátást segíteni, és ezután is erre toörekszik majd, csak más munkakörben.</p>
    </article>
  </body>
</html>