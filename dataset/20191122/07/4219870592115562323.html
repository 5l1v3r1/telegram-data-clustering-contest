<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.294.html:831596-U-Nionu-zreb-parova-baraza-za-EP-Srbija-razmisljao-prvo-o-Norveskoj-pa-onda-o-kuglicama"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T07:10:00+00:00"/>
    <meta property="og:title" content="U Nionu žreb parova baraža za EP: Srbija razmišljao prvo o Norveškoj, pa onda o kuglicama"/>
    <meta property="og:description" content="Srbija 26. marta u Oslu, a saznaćemo i ko će igrati u drugom polufinalu"/>
  </head>
  <body>
    <article>
      <h1>U Nionu žreb parova baraža za EP: Srbija razmišljao prvo o Norveškoj, pa onda o kuglicama</h1>
      <address><time datetime="2019-11-22T07:10:00+00:00">22 Nov 2019, 07:10</time> by <a rel="author">N.I.</a></address>
      <p>
        <b>Srbija 26. marta u Oslu, a saznaćemo i ko će igrati u drugom polufinalu</b>
      </p>
      <p>U SEDIŠTU UEFA u Nionu danas u podne biće održan žreb plej-ofa, odnosno baraža, za odlazak na Prvenstvo Evrope 2020. godine. Evropska kuća fudbala se potrudila da kroz Ligu nacija, ali i uobičajene kvalifikacije koje su završene pre nekoliko dana, do granice nejasnog zakomplikuje sistem odlaska na veliko takmičenje.</p>
      <p>I to toliko da se za njega danas interesuju samo oni najuporniji, ili oni koji vole teške matematičke kombinacije. Za navijače fudbalske reprezentacije Srbije najvažniji podatak je da će "orlovi" u polufinalu plej-ofa 26. marta sledeće godine igrati u Oslu protiv Norveške, da će im eventualni rival u finalu biti pobednik duela Škotska - Bugarska, Izrael, Rumunija ili Mađarska, a da će na današnjem žrebu upravo biti određen rival Škotima, kao i domaćin tog finalnog duela koji će biti odigran 31. marta.</p>
      <p>Sledeće nedelje, 1. decembra, biće održan žreb grupa za Prvenstvo Evrope 2020. godine koje će se održati u 12 velikih evropskih gradova i tek je on zakomplikovan, a mnogi aktuelni i bivši fudbaleri rekli su ovih dana da je čak i obesmišljen.</p>
      <p>U moru noviteta UEFA je odlučila, na primer, da će svaki tim koji izvadi vizu za EP igrati u grupi koja se igra u toj zemlji. Zbog toga je, prema "algebri" UEFA, već poznato da bi Srbija, ukoliko ode na EP, sigurno već bila u grupi D sa Engleskom i možda sa Francuskom, Hrvatskom, Poljskom ili Švajcarskom. Mnogima se sistem žreba nije svideo, a pitanje je kakvi će tek komentari biti kada se završi.</p>
      <p>
        <b>TUMBAKOVIĆ NA ŽREBU</b>
      </p>
      <p>DELEGACIJU Fudbalskog saveza Srbije danas će na žrebu baraža za EP u Nionu predvoditi selektor Ljubiša Tumbaković. On će uživo moći da sazna ime rivala u eventualnom finalu, kao i mesto gde bi se igrao taj meč.</p>
      <related>
        <h4>Srodne vesti</h4>
        <a href="http://www.novosti.rs/vesti/sport.294.html:831210-Odbrana-orlova-podbacila-u-kvalifikacijama-za-EP-Luksemburg-i-Albanija-cvrsci-od-Srbije"/>
        <a href="http://www.novosti.rs/vesti/sport.294.html:831199-Ni-vicesampioni-sveta-im-nisu-ravni-Cak-i-Hrvati-gledaju-u-ledja-orlovima-da-se-pitaju-cene-igraca-Srbija-bi-vec-bila-na-EP"/>
        <a href="http://www.novosti.rs/vesti/sport.294.html:831193-Orlovi-vec-znaju-protivnike-na-EP-Ako-se-pojavi-na-najvecoj-kontinentalonoj-smotri-fudbala-Srbija-u-grupi-sa-Engleskom-a-mozda-i-Hrvatskom"/>
        <a href="http://www.novosti.rs/vesti/sport.294.html:830943-Evo-u-cemu-je-jos-prednost-fudbalske-Ukrajine-nad-Srbijom-VIDEO"/>
      </related>
    </article>
  </body>
</html>