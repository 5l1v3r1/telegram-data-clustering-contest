<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/kilicdaroglu-gazete-pencere-abonesi-oldu/927444"/>
    <meta property="og:site_name" content="medya faresi"/>
    <meta property="article:published_time" content="2019-11-22T07:44:00+00:00"/>
    <meta property="og:title" content="Kılıçdaroğlu Gazete Pencere abonesi oldu"/>
    <meta property="og:description" content="CHP Genel Başkanı Kemal Kılıçdaroğlu, Gazete Pencere abonesi oldu. Gazete Pencere’nin dünkü sayısını inceleyen, haberleri ve yorumları okuyan Kemal Kılıçdaroğlu Türkiye’nin son dönemdeki en önemli ihtiyaçlarından birisinin özgür gazetecilik olduğunu söyledi."/>
  </head>
  <body>
    <article>
      <h1>Kılıçdaroğlu Gazete Pencere abonesi oldu</h1>
      <h2>CHP Genel Başkanı Kemal Kılıçdaroğlu, Gazete Pencere abonesi oldu. Gazete Pencere’nin dünkü sayısını inceleyen, haberleri ve yorumları okuyan Kemal Kılıçdaroğlu Türkiye’nin son dönemdeki en önemli ihtiyaçlarından birisinin özgür gazetecilik olduğunu söyledi.</h2>
      <address>
        <time datetime="2019-11-22T07:44:00+00:00">22 Nov 2019, 07:44</time>
      </address>
      <p>Kılıçdaroğlu’na gazete hakkında bilgi veren Gazete Pencere’nin kurucusu Yavuz Oğhan “Bir grup gazeteci medyanın bu çoraklığa mahkum olmadığını göstermek için gazeteyi çıkarmaya karar verdik. Baskı, kağıt, dağıtımda tekel gibi dertlerimiz olmasın, teknolojinin bize verdiği imkanları kullanalım istedik. PDF formatında hazırlıyoruz gazeteyi ve her sabah 7’de abonelere SMS veya e-mail yolu ile gönderiyoruz” dedi.</p>
      <p>Kılıçdaroğlu basın özgürlüğünün ve objektif medyanın demokrasi için vazgeçilmez olduğunu söyledi, Oğhan da Gazete Pencere’nin bütün partilere aynı mesafede olacağını, haber odaklı çalışacağını aktardı, “CHP hakkında olumsuz haberler de olabilir şaşırmayın” dedi.</p>
      <p>Kılıçdaroğlu bu sözler üzerine medyanın asıl görevinin bu olduğunu, halk adına denetime itiraz etmediklerini, her türlü eleştiriye açık olduklarını aktardı.</p>
      <p>Yavuz Oğhan yeni nesil gazete Gazete Pencere’nin farklı düşüncelerden 55 yazarı olduğu bilgisini de verdi ve “Kendisini milliyetçi, muhafazakar, sosyal demokrat, solcu, liberal ya da farklı biçimde tanımlayan ama tamamı Türkiye’nin daha iyiye gitmesini isteyen yorumcularımız var. Son dönemde maalesef kimse kimseyi dinlemez oldu. Biz farklı pencereden bakanların birbirlerine söyleyecek sözleri olduğuna inanıyoruz” dedi</p>
    </article>
  </body>
</html>