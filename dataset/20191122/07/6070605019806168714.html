<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/estils/plans-cap-setmana-families-nens-catalunya_0_2348165257.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Us proposem 10 plans per al cap de setmana"/>
    <meta property="og:description" content="Jornades gastronòmiques, culturals i festives omplen dissabte i diumenge"/>
  </head>
  <body>
    <article>
      <h1>Us proposem 10 plans per al cap de setmana</h1>
      <h2>Jornades gastronòmiques, culturals i festives omplen dissabte i diumenge</h2>
      <address>
        <time datetime="2019-11-22T07:00:00+00:00">22 Nov 2019, 07:00</time>
      </address>
      <h3>Dau Barcelona</h3>
      <h4>Barcelona. 23 i 24 de novembre</h4>
      <p>Torna aquesta gran cita per als amants dels jocs, de totes les edats, a la Fabra i Coats. Amb entrada gratuïta, aquest festival que arriba a la vuitena edició vol reintroduir el joc a la nostra quotidianitat i per això proposa diverses àrees: jocs per a tothom, partides gegants, jocs històrics, espais per als més petits i fins i tot tallers de creació de peluixos o de bridge, així com concursos interactius amb la plataforma online Kahoot! i fins i tot un <i>escape room</i>.</p>
      <figure>
        <a href="https://www.ara.cat/2019/11/21/estils/edicio-anterior-del-festival_2348175285_67539652_1500x1000.jpg">
          <img src="https://www.ara.cat/2019/11/21/estils/edicio-anterior-del-festival_2348175285_67539652_1500x1000.jpg"/>
        </a>
        <figcaption>Una edició anterior del festival / DAU BARCELONA</figcaption>
      </figure>
      <h3>Fira Orígens</h3>
      <h4>Olot. 23 i 24 de novembre</h4>
      <p>La capital de la Garrotxa acull la vuitena edició de la Fira Orígens, una cita que ja s’ha convertit en imprescindible a la zona. Hi haurà les habituals i populars sessions de cuina, tastos de productes de proximitat i ecològics i productors artesans d’arreu del territori que exposaran els seus productes. A més hi haurà diversos concursos i certàmens per donar a conèixer els millors productes del país.</p>
      <figure>
        <a href="https://www.ara.cat/2019/11/21/estils/Visitants-fent-fotografies-dels-platets_2348175287_67539807_1500x1002.jpg">
          <img src="https://www.ara.cat/2019/11/21/estils/Visitants-fent-fotografies-dels-platets_2348175287_67539807_1500x1002.jpg"/>
        </a>
        <figcaption>Visitants fent fotografies dels platets a la fira</figcaption>
      </figure>
      <h3>Jornada Gastronòmica del Calçot de Valls</h3>
      <h4>Valls. 23 de novembre</h4>
      <p>Aquesta cita va néixer amb la voluntat de reivindicar l’autèntica calçotada i la cuina del calçot. Impulsada per l’Ajuntament de Valls, l’Associació de Restauradors de Valls, la DO Tarragona, la IGP Calçot de Valls, la Cooperativa Agrícola de Valls i molts establiments, comença amb l’arrencada simbòlica del primer calçot de la temporada que enguany anirà a càrrec del pastisser Christian Escribà. A banda hi haurà el tradicional Mercat de Tastets, diversos <i>showcookings</i> i presentacions de vins.</p>
      <figure>
        <a href="https://www.ara.cat/2019/11/21/estils/Comenca-temporada-calcots-Valls_2348175290_67540041_1233x822.jpg">
          <img src="https://www.ara.cat/2019/11/21/estils/Comenca-temporada-calcots-Valls_2348175290_67540041_1233x822.jpg"/>
        </a>
        <figcaption>Comença la temporada de calçots a Valls / ACN</figcaption>
      </figure>
      <h3>Cursa Jean Bouin - Trofeu Internacional Ciutat de Barcelona</h3>
      <h4>Barcelona. 24 de novembre</h4>
      <p>Torna la cursa més antiga de l'Estat que mobilitza tant corredors professionals com amants d'aquest esport, i fins i tot principiants que s'atreveixen a fer la primera cursa. Hi ha dos possibles recorreguts: el de 5 quilòmetres, que comença a plaça Espanya fins a l'Arc de Triomf, i el segon, de 10 quilòmetres, que és circular i comença i acaba a l'avinguda Rius i Taulet.</p>
      <figure>
        <a href="https://www.ara.cat/2019/11/21/estils/edicio-anterior-cursa_2348175286_67539729_1500x1000.jpg">
          <img src="https://www.ara.cat/2019/11/21/estils/edicio-anterior-cursa_2348175286_67539729_1500x1000.jpg"/>
        </a>
        <figcaption>Una edició anterior de la cursa / LLUIS TORO</figcaption>
      </figure>
      <h3>Riumuntada</h3>
      <h4>Espluga de Francolí. Del 22 al 24 de novembre</h4>
      <p>Aquest serà un cap de setmana festiu i cultural ple d’activitats amb l'objectiu de recaptar fons per als afectats pels aiguats de l'octubre. La iniciativa està impulsada pel col·lectiu ciutadà Riuada Solidària. La jornada combinarà música, gastronomia, xerrades i esport. Hi haurà concerts de Buhos, Itaca Band, Xeic!, Roba Estesa, Joana Serrat, Atalaia, Joan Reig Trio i altres.</p>
      <h3>Loop Festival</h3>
      <h4>Barcelona. Fins al 24 de novembre</h4>
      <p>El <a href="http://loop-barcelona.com/ca/">festival de videoart</a> arriba a la 17a edició a l’Hotel Almanac Barcelona i com sempre omplirà la ciutat de propostes que tenen la imatge en moviment com a protagonista, a part de projeccions, instal·lacions, exposicions i <i>performances</i>. Hi participen <a href="https://www.ara.cat/cultura/fira-LOOP-videoart_0_2347565264.html">galeries de primer nivell internacional </a>que tocaran totes les facetes i temàtiques de l'audiovisual.</p>
      <figure>
        <a href="https://www.ara.cat/2019/11/21/estils/installacions-veure-habitacions-hotel-Almanac_2348175288_67539885_1500x1001.jpg">
          <img src="https://www.ara.cat/2019/11/21/estils/installacions-veure-habitacions-hotel-Almanac_2348175288_67539885_1500x1001.jpg"/>
        </a>
        <figcaption>Les instal·lacions en poden veure a les habitacions de l'hotel Almanac / MANOLO GARCIA</figcaption>
      </figure>
      <h3>Jornades Gastronòmiques del Romesco</h3>
      <h4>Cambrils. Fins al 8 de desembre</h4>
      <p>Fins al 8 de desembre, Cambrils celebra una nova edició d'aquestes jornades amb l’objectiu d’oferir plats on el romesco té un gran protagonisme i reivindicar les tradicions de la cuina local. Hi participen una vintena de restaurants de Cambrils amb diferents propostes gastronòmiques.</p>
      <figure>
        <a href="https://www.ara.cat/2019/11/21/estils/romesco-protagonista-cita-gastronomica_2348175289_67539963_1181x791.jpg">
          <img src="https://www.ara.cat/2019/11/21/estils/romesco-protagonista-cita-gastronomica_2348175289_67539963_1181x791.jpg"/>
        </a>
        <figcaption>El romesco és el protagonista de la cita gastronòmica</figcaption>
      </figure>
      <h3>El gust de la paraula</h3>
      <h4>Caldes de Malavella. Fins al 24 de novembre</h4>
      <p>Els amants de la literatura i la gastronomia teniu una cita aquest cap de setmana a Caldes de Malavella, on durant quatre dies hi haurà teatre, menjar, beure i música, amb la voluntat que els visitants puguin gaudir de tots aquests plaers. Tots els actes comptaran amb la degustació de productes o elaboracions i també hi haurà activitats per als més petits.</p>
      <h3>Jornades del Llagostí</h3>
      <h4>Sant Carles de la Ràpita. Fins a l'1 de desembre</h4>
      <p>El llagostí serà el protagonista de les cartes de diversos restaurants d'aquesta vila marinera. Els restauradors han elaborat diverses propostes per gaudir al màxim de tots els gustos i textures diferents d’aquest crustaci.</p>
      <figure>
        <a href="https://www.ara.cat/2019/11/21/estils/amants-llagosti-podran-degustar-maneres_2348175291_67540119_961x392.png">
          <img src="https://www.ara.cat/2019/11/21/estils/amants-llagosti-podran-degustar-maneres_2348175291_67540119_961x392.png"/>
        </a>
        <figcaption>Els amants del llagostí el podran degustar de moltes maneres / JORNADES DEL LLAGOSTÍ</figcaption>
      </figure>
      <h3>Poblenou Open Night</h3>
      <h4>Barcelona. 22 de novembre</h4>
      <p>Torna aquesta nit especial en què els espais de Poblenou Urban District obren les portes i ofereixen un <a href="https://www.poblenouurbandistrict.com/poblenou-open-night-2019/">ampli programa d'activitats culturals</a>: exposicions, tallers, concerts, propostes gastronòmiques i <i>performances</i>. Una oportunitat ideal per descobrir aquest districte cultural i creatiu de Barcelona.</p>
      <p>Aquests són els plans que nosaltres hem triat per a aquest cap de setmana, però sabem que n'hi ha molts més. Si voleu, deixeu-nos la vostra proposta als comentaris d'aquesta notícia.</p>
    </article>
  </body>
</html>