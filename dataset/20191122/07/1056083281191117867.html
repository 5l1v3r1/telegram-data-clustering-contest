<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100085/%D9%85%D8%B1%D8%AF%D9%85-%D9%BE%D8%A7%DB%8C-%D9%86%D8%B8%D8%A7%D9%85-%D8%A7%DB%8C%D8%B3%D8%AA%D8%A7%D8%AF%D9%87-%D8%A7%D9%86%D8%AF-%D9%88%D9%84%DB%8C-%D8%A8%DB%8C-%D8%AA%D8%AF%D8%A8%DB%8C%D8%B1%DB%8C-%D8%B1%D8%A7-%D9%82%D8%A8%D9%88%D9%84-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T07:05:09+00:00"/>
    <meta property="og:title" content="مردم پای نظام ایستاده‌اند ولی بی تدبیری را قبول ندارند"/>
    <meta property="og:description" content="ایسنا/قم مدیر دارالقرآن علامه طباطبایی گفت: مردم اگر درست و منطقی توجیه شوند سختی‌هارا می‌پذیرند و پای نظام ایستاده‌اند ولی بی‌تدبیری‌هارا قبول ندارند."/>
  </head>
  <body>
    <article>
      <h6 class="kicker">مدیر دارالقرآن علامه طباطبایی:</h6>
      <h1>مردم پای نظام ایستاده‌اند ولی بی تدبیری را قبول ندارند</h1>
      <address><time datetime="2019-11-22T07:05:09+00:00">22 Nov 2019, 07:05</time> by <a rel="author">علی چاوشی</a></address>
      <p>ایسنا/قم مدیر دارالقرآن علامه طباطبایی گفت: مردم اگر درست و منطقی توجیه شوند سختی‌هارا می‌پذیرند و پای نظام ایستاده‌اند ولی بی‌تدبیری‌هارا قبول ندارند.</p>
      <p>مرتضی نجفی قدسی شامگاه پنجشنبه در مراسم بزرگداشت سی و هشتمین سالگرد ارتحال علامه طباطبایی که در دارالقرآن و بیت ایشان برگزار شد، گفت: امروز و روزهای گذشته مردم سراسر ایران برای ابراز وفاداری به نظام و رهبری و کشور در سرمای شدید به صحنه آمدند؛ خانواده‌هایی با فرزندان خردسال خود به راهپیمایی آمده بودند که بیانگر آن است که با وجود گذشت 41 سال از انقلاب، این جوشش انقلابی هنوز در میان مردم وجود دارد .</p>
      <p>نجفی ادامه داد: مردم آمدند چون پشت انقلاب هستند، انقلاب برای احیای دین است و مردم نمی‌توانند از دین‌، شهدا، نظام و کشورشان منفک شوند.</p>
      <p>وی افزود: خدا را شاکریم که رهبری خبیر و آگاه داریم که همواره کشور را از طوفان فتنه‌ها عبور می‌دهد؛ یک آتشی در کشور داشت شعله‌ور می‌شد و شعله‌هایش خانمان برانداز بود اما با چند کلام صحبت ایشان در درس خارج‌ فقه، گویی به یکباره آبی بر روی این آتش ریختند و ملت توجیه شدند.</p>
      <p>مدیر دارالقرآن علامه طباطبایی با بیان اینکه مردم از کشور دفاع می‌کنند ولی بی تدبیری را هم نمی‌پذیرند، گفت: مردم انتظارشان این است در دولتی که مدعی تدبیر و امید است، بی‌تدبیری صورت نگیرد.</p>
      <p>نجفی قدسی با اشاره به اینکه ما نباید با عدم توجیه افکار عمومی هزینه بیهوده به کشور تحمیل کنیم، تاکید کرد: اکثریت ملت اگر درست و منطقی توجیه شوند، بخاطر اصل نظام که آن‌را راحت بدست نیاوردند که راحت از دست بدهند، مشکلات و سختی‌هارا می‌پذیرند.</p>
      <p>وی اظهار کرد: در این قضیه گرانی بنزین، بزرگان هم توجیه نبودند چه رسد به مردم که با اعلام ناگهانی خبر گرانی بنزین شوکه شدند؛ در چنین تصمیماتی باید اکثریت مردم از قبل توجیه شوند، همان طور که با چند کلام مقام معظم رهبری توجیه شدند.</p>
      <p>نجفی قدسی خاطرنشان کرد: مردم سختی‌ها و گرانی‌ها را تحمل می‌کنند و گوش به فرمان مقام معظم رهبری هستند و دولت هم باید در ارائه خدمت به مردم کوتاهی نکنند؛ مردم اگر درست و منطقی توجیه شوند سختی‌هارا می‌پذیرند و پای نظام ایستاده‌اند ولی بی‌تدبیری‌هارا قبول ندارند.</p>
      <p>گفتنی است در این مراسم از آیت الله سیدهاشم محلاتی، حجت الاسلام والمسلمین سیدرضا تقوی، حجت‌الاسلام والمسلمین میرباقری، سیدهادی خسروشاهی و خانواده حجت الاسلام صالحی خوانساری به عنوان برترین‌ها و پیشکسوتان عرصه تبلیغ، تجلیل شد.</p>
      <p>انتهای پیام</p>
    </article>
  </body>
</html>