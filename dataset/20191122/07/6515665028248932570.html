<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/planeta/3362329/rajsko-ostrvo-krije-mracnu-tajnu-imaju-najveci-broj-zavisnika-od-heroina-a-evo-kako-se-vlasti-bore-protiv-dilera"/>
    <meta property="og:site_name" content="kurir.rs"/>
    <meta property="article:published_time" content="2019-11-22T07:39:00+00:00"/>
    <meta property="og:title" content="RAJSKO OSTRVO KRIJE MRAČNU TAJNU: Imaju najveći broj zavisnika od heroina, a evo kako se vlasti bore protiv dilera"/>
    <meta property="og:description" content="Sejšeli važe za jedno od najlepših turističkih destinacija, ali malo ko zna da tamošnje stanovništvo prolazi kroz epidemiju zavisnosti od narkotika ogromnih razmera."/>
  </head>
  <body>
    <article>
      <h6 class="kicker">BEDA IZA DIVNIH PLAŽA</h6>
      <h1>RAJSKO OSTRVO KRIJE MRAČNU TAJNU: Imaju najveći broj zavisnika od heroina, a evo kako se vlasti bore protiv dilera</h1>
      <address>
        <time datetime="2019-11-22T07:39:00+00:00">22 Nov 2019, 07:39</time>
      </address>
      <p>
        <b>Sejšeli važe za jedno od najlepših turističkih destinacija, ali malo ko zna da tamošnje stanovništvo prolazi kroz epidemiju zavisnosti od narkotika ogromnih razmera.</b>
      </p>
      <p>Poznata po koralnim grebenima, mangrovima i belim peščanim plažama, ova ostrva u Indijskom okeanu svake godine obiđe oko 360.000 turista.</p>
      <p>Međutim, kada se pogleda iza ovih ekskluzivnih letovališta i preskupih restorana, vidi se ogroman problem - ogroman broj zavisnika od heroina.</p>
      <p>Od ukupno 94.000 stanovnika, između 5.000 i 6.000 ljudi zavisno je od heroina, što je skoro 10 odsto radno sposobnog stanovništva, prenosi Agencija za sprečavanje zloupotrebe droga i rehabilitaciju (APDAR) na Sejšelima.</p>
      <figure>
        <iframe data-src="https://twitter.com/BBCNews/status/1197417262321471490?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>To znači da po glavi stanovništva Sejšeli pate od najveće stope zloupotrebe heroina na svetu.</p>
      <p>Džed Lesperans je imao 20 godina kada je prvi put počeo da uzima drogu. Sada ima 34 godine.</p>
      <p>"Počeo sam da pušim kanabis sa prijateljima tu i tamo. U početku je bilo zabavno. Ali s vremenom sam prešao na heroin i to je počelo da preuzima kontrolu nad mojim životom. Pušio sam heroin dva do tri puta dnevno, čak sam krao od bake da bih plaćao svoju naviku. U roku od nekoliko nedelja, postao sam zavisnik", rekao je on.</p>
      <p>Heroin putuje iz centralne Azije, posebno iz Avganistana, pre nego što preko Istočne Afrike biva prokrijumčaren na ostrva.</p>
      <figure>
        <iframe src="https://www.youtube.com/embed/aFMxFaSe1Yo" width="560" height="315" data-service="Youtube" scrolling="no"/>
      </figure>
      <p>Arhipelag od 115 ostrva ima dosta slabo obezbeđenih granica, zbog čega ih je teško nadgledati pa tako u zemlju dolaze droge iz inostranstva i to veoma lako.</p>
      <p>Umesto da pokrene „rat protiv droge“, koji bi kriminalizovao veliki deo korisnika heroina na Sejšelima, šef agencije za borbu protiv droge uveo je portugalsku politiku o drogama - zavisnost od droge posmatra kao hroničnu bolest koja treba da se leči.</p>
      <p>Zbog sve većeg problema osnovan je APDAR 2017. godine, a program lečenja metadonom je uveden u maju 2018. godine.</p>
      <p>Zavisnici imaju dve opcije: da se priključe programu lečenja metadonom gde moraju da se posvete detoksikaciji ili da se priključe programu koji je fokusiran na smanjenje štete.</p>
      <related>
        <h4>NE PROPUSTITE</h4>
        <a href="https://www.kurir.rs/planeta/3358101/krijumcarski-raj-nasred-dunava-ada-kale-je-bila-sultanov-posed-otimali-se-za-nju-austrijanci-madjari-i-turci-ali-je-potopljena-zbog-jugoslavije-video"/>
      </related>
      <p>Ljudi imaju pristup medicinskoj i psihosocijalnoj podršci u oba programa.</p>
      <p>Džed Lesperans svakog jutra posećuje jednu od "klika u pokretu" - kombija sa savetnicima i medicinskim radnicima koji daju metadon zavisnicima u procesu rehabilitacije. On je rekao da se ne drogira već mesecima i sada radi kao poslastičar u jednom od hotela sa pet zvezdica.</p>
      <p>"Otkad sam našao posao, mnogo sam stabilniji i to me podstaklo da ostanem u programu. Takođe sam mogao da vratim deo novca koji zaradim nazad svojoj baki, što je poboljšalo naš odnos", ispričao je Lesperans.</p>
      <p>Otkako je pokrenut program rehabilitacije cene heroina na Sejšelima su pale.</p>
      <p>"Oko 0,1 grama koji je koštao oko 1.000 rupija (73 dolara) sada može da se kupi za svega oko 30 rupija", rečeno je iz APDAR-a.</p>
      <p>Oni smatraju da to rade krijumčari kako bi podrili napore države i ponovo naterali ljude da se vrate lošim navikama.</p>
      <p>"Ali mi smo odlučni da nastavimo bitku", kažu oni.</p>
      <p>Još jedan od problema jesu i sintetičke droge koje sve više nalaze načina da uđu na ovaj ostrvski raj i dodatno ga zatruju.</p>
      <p>Kurir.rs/BBC/Mirror</p>
      <p>Foto: Profimedia</p>
      <related>
        <h4>NE PROPUSTITE</h4>
        <a href="https://www.kurir.rs/planeta/3357079/snimci-majke-koja-se-predozirala-za-volanom-dok-beba-place-pozadi-zgrozili-su-svet-tri-godine-kasnije-prica-se-ovako-zavrsila-a-njena-poruka-je-ponovo-obisla-svet-foto"/>
        <a href="https://www.kurir.rs/planeta/3361161/decak-5-doneo-kesicu-droge-u-vrtic-rekao-je-da-se-zbog-praha-oseca-kao-spajdermen-njegov-otac-odmah-uhapsen-foto"/>
        <a href="https://www.kurir.rs/planeta/3352909/neverovatno-otkrice-na-arktiku-ruski-srednjoskolci-pronasli-novo-ostrvo-a-nastalo-je-na-zabrinjavajuci-nacin-video"/>
        <a href="https://www.kurir.rs/planeta/3350823/tajna-zamka-iz-bajke-mnogi-parovi-ovde-vole-da-dolaze-ali-ne-znaju-da-dvorac-krije-jednu-tragicnu-pricu-video"/>
      </related>
    </article>
  </body>
</html>