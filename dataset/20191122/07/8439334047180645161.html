<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/simantiko-archaiologiko-ergo-alla-kai-nea-emploki-gia-to-neo-archaiologiko-mouseio-rethumnou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-22T07:40:00+00:00"/>
    <meta property="og:title" content="Σημαντικό αρχαιολογικό έργο, αλλά και νέα εμπλοκή για το Αρχαιολογικό Μουσείο Ρεθύμνου"/>
    <meta property="og:description" content="ΠΑΡΟΥΣΙΑΣΤΗΚΕ ΤΟ ΕΡΓΟ ΚΑΙ ΟΙ ΣΤΟΧΕΥΣΕΙΣ ΤΗΣ ΕΦΟΡΕΙΑΣ ΑΡΧΑΙΟΤΗΤΩΝ ΡΕΘΥΜΝΟΥ ΣΤΟ ΠΛΑΙΣΙΟ ΤΗΣ Ε’ ΠΑΓΚΡΗΤΙΑΣ ΣΥΝΑΝΤΗΣΗΣ Πλούσιος ο απολογισμός των δράσεων και νέες στοχεύσεις με έμφαση …"/>
  </head>
  <body>
    <article>
      <h1>Σημαντικό αρχαιολογικό έργο, αλλά και νέα εμπλοκή για το Αρχαιολογικό Μουσείο Ρεθύμνου</h1>
      <address>
        <time datetime="2019-11-22T07:40:00+00:00">22 Nov 2019, 07:40</time>
      </address>
      <p>
        <b>ΠΑΡΟΥΣΙΑΣΤΗΚΕ ΤΟ ΕΡΓΟ ΚΑΙ ΟΙ ΣΤΟΧΕΥΣΕΙΣ ΤΗΣ ΕΦΟΡΕΙΑΣ ΑΡΧΑΙΟΤΗΤΩΝ ΡΕΘΥΜΝΟΥ ΣΤΟ ΠΛΑΙΣΙΟ ΤΗΣ Ε’ ΠΑΓΚΡΗΤΙΑΣ ΣΥΝΑΝΤΗΣΗΣ</b>
      </p>
      <p>
        <b>Πλούσιος ο απολογισμός των δράσεων και νέες στοχεύσεις με έμφαση στην ανάδειξη του αρχαιολογικού πλούτου του Ρεθύμνου</b>
      </p>
      <p>Πλούσιο απολογισμό έργου έχει να επιδείξει στη διάρκεια της τελευταία τριετίας η Εφορεία Αρχαιοτήτων Ρεθύμνου που μετά την ανασκαφική έρευνα, δίνει ιδιαίτερη έμφαση στην ανάδειξη των αρχαιολογικών χώρων, αφού τα έργα που βρίσκονται σε εξέλιξη επικεντρώνονται κυρίως προς την κατεύθυνση αυτή. Προτεραιότητα αποτελούν οι επισκέψιμοι χώροι προκειμένου να διατηρούνται σε άριστη κατάσταση, ενώ παράλληλα δρομολογούνται έργα που θα συμβάλλουν και στην ενίσχυση του τουρισμού μέσα από περιπατητικές διαδρομές και την ανάδειξη του ιστορικού και αρχαιολογικού πλούτου που μπορεί να συναντήσει ο κάθε επισκέπτης στην πόλη και την ενδοχώρα.</p>
      <p>
        <b>Διαχρονική διεκδίκηση παραμένει το νέο Αρχαιολογικό Μουσείο Ρεθύμνου το οποίο επί σειρά ετών παραμένει στάσιμο, παρουσιάζοντας νέα «εμπλοκή» στην εξέλιξή του, αφού ζητήματα που προκύπτουν τώρα στο ιδιοκτησιακό καθεστώς βάζουν ξανά στο «περίμενε» την πορεία του.</b>
      </p>
      <p>Απόρροια αυτού είναι πως σύμφωνα με τις εκτιμήσεις του Υπουργείου Πολιτισμού, που παρακολουθεί την εξέλιξη και την πορεία των διαδικασιών, πως ακόμη και όταν λυθεί το ζήτημα που έχει ανακύψει, θα απαιτηθούν τρία χρόνια για την ολοκλήρωση της αρχιτεκτονικής προμελέτης και άλλα δύο για την αρχιτεκτονική μελέτη, προκειμένου στη συνέχεια να βρεθεί η χρηματοδότηση και να προχωρήσει η προκήρυξη του έργου. Η νέα αυτή εξέλιξη δεν αφήνει πολλά περιθώρια αισιοδοξίας για τον χρονικό ορίζοντα της υλοποίησης του έργου, καθώς νέες καθυστερήσεις προστίθενται διαρκώς στις ήδη χρονοβόρες διαδικασίες που απαιτούνται για την υλοποίησή του.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/22-11/tzigounaki1.jpg"/>
      </figure>
      <p>Στο μεταξύ μέρος των αρχαιολογικών θησαυρών εκτίθενται στην προσωρινή έκθεση του Αρχαιολογικού Μουσείου Ρεθύμνου, ενώ πολλά παραμένουν στον χώρο του παλιού Μουσείου στη Φορτέτζα οπού φυλάσσονται και συντηρούνται.</p>
      <p>Το νέο Αρχαιολογικό μουσείο, όπως έχει αναφερθεί στο παρελθόν είναι αναγκαίο για το Ρέθυμνο, αφού θα έδινε τον απαραίτητο χώρο ώστε να γίνει η μεταφορά των εκθεμάτων και να υπάρχουν οι κατάλληλοι χώροι, στο ίδιο κτήριο, για την αποθήκευση αλλά και εργαστήρια για τη συντήρηση των εκθεμάτων. Σήμερα η διαδικασία αυτή γίνεται σε τρείς διαφορετικούς χώρους, στα γραφεία συντήρησης Βυζαντινών στην Φορτέτζα, στο παλιό αρχαιολογικό μουσείο –κτήριο παλιών φυλακών- στη Φορτέτζα όπου γίνεται η συντήρηση των κεραμικών και χάλκινων αντικειμένων και η παρουσίαση των εκθεμάτων τα οποία βρίσκονται στην προσωρινή έκθεση του Αρχαιολογικού Μουσείου στον Άγιο Φραγκίσκο στην παλιά πόλη.</p>
      <p>Αξίζει να σημειωθεί πως το κτήριο των παλιών φυλακών είναι ένας χώρος τον οποίο επιθυμεί να αξιοποιήσει και το Δήμος Ρεθύμνης, συνεπώς η επίσπευση των διαδικασιών για την δημιουργία του νέου Αρχαιολογικού Μουσείου θα επιτρέψει να προχωρήσει η διαδικασία, αφού πλέον τα εκθέματα που είναι αποθηκευμένα εκεί και οι εργασίες συντήρησης θα αποκτήσουν τη δική τους στέγη.</p>
      <p>Αυτή την ώρα η προσπάθεια εστιάζει στην επίλυση των ιδιοκτησιακών ζητημάτων από πλευράς όλων των αρμόδιων φορέων, ώστε να προχωρήσει το συντομότερο δυνατό η προκήρυξη του διεθνούς διαγωνισμού για την αρχιτεκτονική προμελέτη.</p>
      <p>Σε ό,τι αφορά το χώρο που στέγαζε παλιά το Αρχαιολογικό μουσείο, αυτή την ώρα ολοκληρώνεται η δεύτερη στατική μελέτη προκειμένου να αποκατασταθεί και να βρίσκεται σε καλή κατάσταση ενώ υπάρχουν διαβεβαιώσεις από πλευράς του Υπουργείου ότι θα δοθεί η χρηματοδότηση για τη συντήρησή του.</p>
      <p>
        <b>ΣΥΝΕΔΡΙΟ ΜΕ ΘΕΜΑ ΤΟ ΑΡΧΑΙΟΛΟΓΙΚΟ ΕΡΓΟ ΣΤΗΝ ΚΡΗΤΗ</b>
      </p>
      <p>Τα παραπάνω αναδείχθηκαν μεταξύ άλλων στο πλαίσιο της Ε’ Παγκρήτιας Συνάντησης για το Αρχαιολογικό έργο στην Κρήτη, που ξεκίνησε χθες στο Σπίτι του Πολιτισμού στο Ρέθυμνο και θα ολοκληρωθεί την Κυριακή 24 Νοεμβρίου.</p>
      <p>Τη συνάντηση διοργανώνουν η Εφορεία Αρχαιοτήτων Ρεθύμνου και το Τμήμα Ιστορίας και Αρχαιολογίας του Πανεπιστημίου Κρήτης με επίκεντρο τις αρχαιολογικές έρευνες και εργασίες αποκατάστασης οι οποίες έγιναν στην Κρήτη την τελευταία τριετία από τις Υπηρεσίες του Υπουργείου Πολιτισμού και Αθλητισμού, το Πανεπιστήμιο Κρήτης, επιστήμονες αλλά και συνεργαζόμενους ερευνητικούς φορείς από το εξωτερικό.</p>
      <p>Στο πλαίσιο αυτό πραγματοποιήθηκε απολογισμός έργου από το 2017 έως και σήμερα της Εφορείας Αρχαιοτήτων Ρεθύμνου, ενώ αξίζει να σημειωθεί πως το συνέδριο φέτος έχει επίκεντρο το Ρέθυμνο καθώς είναι αφιερωμένο στα 50 χρόνια ανασκαφικής έρευνας του Υστερομινωικού Νεκροταφείου Αρμένων.</p>
      <p>Οι εργασίες του συνεδρίου θα συνεχιστούν και σήμερα ενώ στην οργανωτική επιτροπή είναι οι: <b>Αναστασία Τζιγκουνάκη</b>, η Καθηγήτρια Κλασικής Αρχαιολογίας του Πανεπιστημίου Κρήτης κ. <b>Παυλίνα Καραναστάση</b> και η Επίκουρη Καθηγήτρια Βυζαντινής Αρχαιολογίας του Πανεπιστημίου Κρήτη κ. <b>Χριστίνα Τσιγωνάκη</b>.</p>
      <p>Στο επίκεντρο της χθεσινής, πρώτης ημέρας του συνεδρίου βρέθηκε ο απολογισμός πεπραγμένων των φορέων της Κρήτης από το 2017 έως και σήμερα.</p>
      <p>
        <b>ΣΤΟ ΕΠΙΚΕΝΤΡΟ Η ΑΝΑΔΕΙΞΗ ΤΩΝ ΑΡΧΑΙΟΛΟΓΙΚΩΝ ΧΩΡΩΝ ΣΕ ΑΡΜΕΝΟΥΣ ΚΑΙ ΜΟΝΑΣΤΗΡΑΚΙ</b>
      </p>
      <p>Στην τοποθέτησή της στη διάρκεια της εκδήλωσης η Διευθύντρια της Εφορείας Αρχαιοτήτων Ρεθύμνης Αναστασίας Τζιγκουνάκη, παρουσίασε το έργο που έχει γίνει στο Ρέθυμνο την τελευταία τριετία, που περιλαμβάνει πλήθος δράσεων αλλά και έργων με επίκεντρο την ανάδειξη των αρχαιολογικών χώρων του Υστερομινωικού Νεκροταφείου Αρμένων και του αρχαιολογικού χώρου Μοναστηρακίου.</p>
      <p>Αναλυτικά, όπως ανέφερε η κα Τζιγκουνάκη, στην διάρκεια του συνεδρίου με θέμα το έργο της Εφορείας Αρχαιοτήτων Ρεθύμνου 2017-2019, σε εξέλιξη βρίσκεται η Α’ φάση της ανάδειξης του Υστερομινωικού νεκροταφείου Αρμένων στο Ρέθυμνο αλλά και η ανάδειξη του αρχαιολογικού χώρου Μοναστηρακίου έργα που έχουν ενταχθεί στο ΕΣΠΑ. Στο μεταξύ, θετική εξέλιξη αποτελεί η πρόσκληση που έχει λάβει η Εφορεία Αρχαιοτήτων να καταθέσει φάκελο για ένταξη σε χρηματοδοτικά προγράμματα που αφορούν την Β’ φάση των έργων ανάδειξης των εν λόγω χώρων και πλέον η διαδικασία βρίσκεται σε προχωρημένο στάδιο καθώς έχει γίνει η προκήρυξη των έργων και πλέον εκκρεμεί η πρόσληψη προσωπικού.</p>
      <p>Ταυτόχρονα, προς ένταξη είναι και τα οι χώροι στο Αποδούλου, η ανάδειξη του Ναού του Μιαήλ Αρχαγγέλου του Ευαγγελισμού Λιβαδίων Μυλοποτάμου.</p>
      <p>Η Εφορεία Αρχαιοτήτων Ρεθύμνου εστιάζει και στις Ολοκληρωμένες Χωρικές Επενδύσεις για τις περιοχές Unesco προκειμένου να υλοποιηθούν ψηφιακές πολιτιστικές διαδρομές σε αρχαιολογικούς χώρους και μνημεία του Ρεθύμνου, όπως η Ζώμυνθος, το Μοναστηράκι, οι Αρμένοι, το Αποδούλου και μια σειρά από ναούς σε όλο το δίκτυο του Ρεθύμνου.</p>
      <p>Στα σημαντικά έργα που είναι σε εξέλιξη περιλαμβάνεται και η αναστήλωση και συντήρηση των τοιχογραφιών του Ναού Σωτήρα Χριστού στην Ελεύθερνα με χρηματοδότηση του Υπουργείου Πολιτισμού.</p>
      <p>
        <b>ΤΑ ΕΡΓΑ ΠΟΥ ΕΙΝΑΙ ΣΕ ΕΞΕΛΙΞΗ ΑΠΟ ΤΗΝ ΕΦΟΡΕΙΑ ΑΡΧΑΙΟΤΗΤΩΝ ΡΕΘΥΜΝΟΥ</b>
      </p>
      <p>Η κα Τζιγκουνάκη αναφέρθηκε και στα έργα που είναι σε εξέλιξη από την Εφορεία Αρχαιοτήτων Ρεθύμνου μεταξύ των οποίων το μνημόνιο συνεργασίας με το Δήμο Μυλοποτάμου με επίκεντρο το αποχετευτικό σύστημα όπου έχουν εντοπιστεί κατά τόπους αρχαιότητες.</p>
      <p>Ταυτόχρονα, η Εφορεία Αρχαιοτήτων Ρεθύμνου έχει υπό την επίβλεψή της συστηματικές ανασκαφές στην Ορνέ στον Κάστελο, σε συνεργασία με το Πανεπιστήμιο Κρήτης και Αιγαίου και το Δήμο Αγίου Βασιλείου που ενισχύει με προσωπικό. Επιπλέον, εξελίσσονται οι εργασίες στο Καλό Χωράφι Μυλοποτάμου και η νέα συστηματική ανασκαφή στην Ονιθέ Γουλεδιανών.</p>
      <p>Επιπλέον, η Εφορεία Αρχαιοτήτων Ρεθύμνου έχει την επίβλεψη συστηματικών ανασκαφών της Αρχαιολογικής Εταιρίας στη Ζώμινθο και του Πανεπιστημίου Κρήτης στην Ελεύθερνα και συγκεκριμένα στους τομείς ένα και τρία υπό τη διεύθυνση του καθηγητή <b>Νίκου Σταμπολίδη</b> και τον τομέα δύο υπό τη διεύθυνση της Διευθύντριας Εφορείας Αρχαιοτήτων Ρεθύμνου.</p>
      <p>
        <b>ΕΠΙΦΑΝΕΙΑΚΗ ΑΡΧΑΙΟΛΟΓΙΚΗ ΕΡΕΥΝΑ ΣΤΗΝ ΠΕΡΙΟΧΗ ΠΕΡΙΞ ΤΩΝ ΡΟΥΣΤΙΚΩΝ</b>
      </p>
      <p>Σε εξέλιξη βρίσκεται μια ακόμη επιφανειακή αρχαιολογική έρευνα στην περιοχή γύρω από τα Ρούστικα, από το Φιλανδικό Ινστιτούτο σε συνεργασία με το Κέντρο Ερευνών της Ιταλίας, μια έρευνα που αν έχει να επιδείξει ευρήματα υπάρχει η πιθανότητα να γίνει στο μέλλον και ανασκαφική έρευνα.</p>
      <p>
        <b>ΟΛΟΚΛΗΡΩΝΕΤΑΙ Η ΑΝΑΔΕΙΞΗ ΚΑΙ ΠΡΟΒΟΛΗ ΣΤΟ ΤΖΑΜΙ ΒΑΛΙΔΕ</b>
      </p>
      <p>Στο στάδιο της ολοκλήρωσης βρίσκεται η ανάδειξη και προβολή αρχαιολογικών χώρων και συγκεκριμένα το έργο στο Τζαμί Βαλιδέ ενώ γίνεται προσπάθεια για ένταξη της αναστήλωσης του μιναρέ προκειμένου να προχωρήσουν και οι εργασίες στον περιβάλλοντα χώρο.</p>
      <p>Στο στάδιο της ολοκλήρωσης βρίσκεται και η μελέτη της συντήρησης του φρουρίου της Φορτέτζας, με συντηρητή ορισμένου χρόνου.</p>
      <p>
        <b>ΠΕΠΡΑΓΜΕΝΑ ΤΗΝ ΤΡΙΕΤΙΑ 2017-2019</b>
      </p>
      <p>Ένα πλούσιο φάσμα πεπραγμένων την τελευταία τριετία έχει να επιδείξει η Εφορεία Αρχαιοτήτων Ρεθύμνου, με εργασίες τοποθέτησης σημάνσεων, περιοδικές εκθέσεις, συντηρήσεις, εκδηλώσεις αλλά και προγράμματα για τα παιδιά που πραγματοποιήθηκαν με μεγάλη επιτυχία.</p>
      <p>Πιο συγκεκριμένα, στην εισήγησή της η κα Τζιγκουνάκη ανέφερε:<b> <i>«</i></b><i>Τοποθετήσαμε σήμανση, πινακίδες στην Αγία Σοφία και στην Αργυρούπολη, όπως και μικρά σύμβολα που οδηγούν προς την προσωρινή έκθεση του Αρχαιολογικού μουσείου Ρεθύμνου στους δρόμους του Ρεθύμνου. Επιπλέον, υλοποιήθηκε μια περιπατητική διαδρομή στην περιοχή του Ονιθέ. Έγινε αναβάθμιση σε συνεργασία με το ΤΑΠ του πωλητηρίου στη Λότζια, οριοθέτηση του αρχαιολογικού χώρου Μοναστηριακίου και του χώρου σπηλιαριδίων μαζί με την σπηλαιολογία. Έχουμε πολύ μεγάλη εργασία από το ελάχιστο προσωπικό των τριών ατόμων των συντηρητών μας, σε πολλές εκκλησίες, στα ψηφιδωτά της βασιλικής της Ονιθέ, εικονες κα».</i></p>
      <p>Εκδηλώσεις υλοποιήθηκαν για τις ημέρες συντήρησης για δεύτερη χρονιά, δίνοντας την ευκαιρία σε πλήθος κόσμου να επισκεφτεί τα εργαστήρια και να δει τον τρόπο λειτουργίας τους.</p>
      <p>Στα σημαντικά της τριετίας περιλαμβάνεται η δωρεά 30 αρχαίων αντικειμένων, κυρίως πήλινων και γυάλινων αγγείων από την Στυλιανή Μοσχάκη.</p>
      <p>Η Εφορεία Αρχαιοτήτων είχε συμμετοχή σε περιοδικές εκθέσεις το 2017 στο Μουσείο Κυκλαδικής Τέχνης, όπου έστειλε αρχαία προκειμένου να παρουσιαστούν στην έκθεση αλλά και στην έκθεση Αναδυόμενες πόλεις Απτερα, Ελεύθερνα, Κνωσσός το 2018 και το 2019. Παράλληλα, τα εκθέματα «ταξίδεψαν» και στη Γαλλία, στο πλαίσιο της περιοδικής έκθεσης στο παράρτημα του Λούβρου με ευρήματα κυρίως από την Ελεύθερνα και το Εθνικό Μουσείο που αφορούσε τον Όμηρο.</p>
      <p>Αυτή την περίοδο, λειτουργεί ακόμη η περιοδική έκθεση μέσα στο μουσείο της Ελεύθερνας για τη μαρτυρία των Νομισμάτων των Κρητικών πόλεων αλλά και των σχέσεών της με τις υπόλοιπες πόλεις.</p>
      <p>
        <b>ΕΠΙΣΚΕΨΕΙΣ ΚΑΙ ΞΕΝΑΓΗΣΕΙΣ ΜΑΘΗΤΩΝ ΣΤΟΥΣ ΑΡΧΑΙΟΛΟΓΙΚΟΥΣ ΧΩΡΟΥΣ</b>
      </p>
      <p>Σε ό,τι αφορά τις επισκέψεις και τις ξεναγήσεις μαθητών την προσωρινή έκθεση του Αρχαιολογικού Μουσείου Ρεθύμνου, επισκέφτηκαν το 2017 συνολικά 540 μαθητές, το 2018 360 και το 2019 ο αριθμός είναι μόλις 152, γεγονός που καταδεικνύει μια φθίνουσα πορεία στη διάρκεια των τριών ετών.</p>
      <p>Σε ό,τι αφορά τις επισκέψεις μαθητών στην Ελεύθερνα, το 2017 το χώρο επισκέφτηκαν συνολικά 2.121 μαθητές, το 2018 8.960 και τη φετινή χρονιά ο αριθμός ανέρχεται στους 5.614.</p>
      <p>
        <b>ΔΡΑΣΕΙΣ ΓΙΑ ΤΑ ΠΑΙΔΙΑ</b>
      </p>
      <p>Αρκετές είναι οι δράσεις που υλοποίησε η Εφορεία Αρχαιοτήτων με επίκεντρο τα παιδιά, μεταξύ των οποίων και η ξενάγηση μέσα από το παιχνίδι που υλοποιήθηκε στην προσωρινή έκθεση του Αρχαιολογικού μουσείου. Η δράση έχει ολοκληρωθεί, ωστόσο αναμένεται να γίνει άμεσα επανέναρξη αφού το ενδιαφέρον ήταν μεγάλο.</p>
      <p>Η Εφορεία Αρχαιοτήτων Ρεθύμνου πραγματοποίησε ξεναγήσεις πολιτών και συμμετείχε σε δράσεις του Υπουργείου Πολιτισμού, όπως η Διεθνής Ημέρα Μουσείων, Ευρωπαϊκή νύχτα, πράσινες πολιτιστικές διαδρομές και σε συνεργασία με τα ΑΕΙ της Κρήτης αλλά και το Διεθνές Κέντρο συντήρησης της Ιταλίας υλοποιήθηκε μια σειρά από θεματικές διαλέξεις.</p>
      <p>Προγράμματα για παιδιά υλοποιήθηκαν και σε συνεργασία με το Δήμο Αμαρίου στο πλαίσιο του Amari Green Festival ενώ παράλληλα επιτυχημένες ήταν και οι μουσικές βραδιές που διοργανώθηκαν στην νεκρόπολη της Ορθής πέτρας στην Ελεύθερνα, μουσικοθεατρικές εκδηλώσεις για την πανσέληνο του Αυγούστου και έκθεση σε συνεργασία με το Μουσείο Σύγχρονης Τέχνης που πραγματοποιήθηκε το 2018 στους Αρμένους.</p>
      <p>H συνάντηση συνεχίζεται σήμερα με επίκεντρο τις ανασκαφικές έρευνες, το έργο και τα ευρήματα σε περιοχές της Κεντρικής Κρήτης.<b> </b></p>
      <p>
        <b>ΚΩΝΣΤΑΝΤΙΝΑ ΚΛΑΨΙΝΟΥ</b>
      </p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/22-11/tzigounaki3.jpg"/>
      </figure>
    </article>
  </body>
</html>