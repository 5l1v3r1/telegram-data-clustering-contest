<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22823/srecanje-starejsih-je-vedno-prijetno-dozivetje.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-22T07:49:00+00:00"/>
    <meta property="og:title" content="Srečanje starejših je vedno prijetno doživetje"/>
    <meta property="og:description" content="Krajevni odbor Rdečega križa Sv. Jurij ob Ščavnici, katerega vodi predsednica Cvetka Fiala, je pripravil tradicionalno srečanje starejših občanov iz omenjene občine. Kakšnih 170 udeležencev je napolnilo veliko dvorano Gostišča pri Antonu na Jamni pri Sv. Juriju ob Ščavnici. Kot gostje so se srečanja udele ..."/>
  </head>
  <body>
    <article>
      <h1>Srečanje starejših je vedno prijetno doživetje</h1>
      <h2>Okoli 170 starejših na srečanju v gostilni Pri Antonu na Jamni</h2>
      <address><time datetime="2019-11-22T07:49:00+00:00">22 Nov 2019, 07:49</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/srecanje-starejsih-je-vedno-prijetno-dozivetje_6297621532.jpg"/>
        <figcaption>Srečanje starejših občine Sv. Jurij ob Ščavnici</figcaption>
      </figure>
      <p>Krajevni odbor Rdečega križa Sv. Jurij ob Ščavnici, katerega vodi predsednica <b>Cvetka Fiala</b>, je pripravil tradicionalno srečanje starejših občanov iz omenjene občine. Kakšnih 170 udeležencev je napolnilo veliko dvorano Gostišča pri Antonu na Jamni pri Sv. Juriju ob Ščavnici. Kot gostje so se srečanja udeležili župan Občine Sv. Jurij ob Ščavnici, <b>Anton Slana</b>, domači župnik, <b>Boštjan Ošlaj</b>, ravnatelj OŠ Sv. Jurij ob Ščavnici, <b>Marko Kraner</b>, predsednik Društva upokojencev, <b>Slavko Mihalič</b> in predsednik PGD Stara Gora, <b>Anton Klemenčič</b>. Udeležil se ga je tudi najbolj oddaljeni član <b>Slavko Vrzel</b>, rojen na Stari Gori, ki živi na Brdu v Lukovici pri Ljubljani.</p>
      <p>Kakor vsako leto so organizatorji pripravili bogat kulturni program, ki ga je z lepimi besedami, katere je namenila udeležencem srečanja, vodila <b>Polonca Fiala Novak</b>, magistra farmacije. V programu so nastopali: učenci OŠ Sv. Jurij ob Ščavnici, <b>Ajda Fiala</b> in <b>Kristjan Slokan</b>, <b>Ajda, Nika in Larisa Kovačič</b> ter harmonikar <b>Nino Krajnc</b>, učenec 6. razreda. Na harmoniki pa je zaigrala tudi <b>Eva Trbuc</b> ob spremljavi <b>Roka Juriča</b>, ki sta poskrbela tudi za veselo razpoloženje po končanem kulturnem programu. Seveda je program s petjem popestril tudi Pevski zbor DU Sv. Jurij ob Ščavnici Jakob Šešerko, ki ga vodi <b>Vlado Maguša</b>. Udeležence srečanja je pozdravil župan <b>Anton Slana</b>, ki je dejal, da je vesel, ko Rdeči križ vsako leto na srečanju zbere toliko udeležencev, ki se veselijo tega srečanja. Kot je dejal, si to zaslužijo, saj so prav oni prispevali to, kar danes imamo. Pozdrav jim je namenil tudi ravnatelj šole <b>Marko Kraner</b> in jim zaželel prijetno druženje. Župnik <b>Boštjan Ošlaj</b> pa je dejal, da je srečanje tisto, ki ljudi zbližuje in razveseljuje. Da bi pogostitev udeležencem bolj teknila in da bi se zahvalili zanjo, je povabil udeležence k molitvi očenaša, ki so ga družno tudi zmolili.</p>
      <p>Omeniti sicer kaže, da v občini Sv. Jurij ob Ščavnici živi 411 prebivalcev, ki so starejši od 70 let. Od tega jih živi v domovih za starejše 20, 22 pa jih šteje več kot 90 let. Najstarejša občanka občine Sv. Jurij ob Ščavnici pa je <b>Ivanka Belec</b> iz Čakove, ki se je rodila 25. marca 1920. leta in že koraka proti 100. letu. Njo in še 82 občanov bodo poverjeniki Rdečega križa obiskali na domu. Zapis s prijetnega srečanja kaže zaključiti z besedami <b>Polonce Fiala Novak</b>, ki je dejala: »<i>Dragi naši starejši, naj bo tudi vaša jesen lepa. Ne samo danes, ko bomo skupaj poklepetali, obujali spomine in se nasmejali, pač pa naj vam bo lepo in toplo  tudi v nadaljnjem življenju. Ob tistih težkih dnevih, ki v življenju večkrat pridejo, pa se spomnite na misel Alberta Camusa, ki je zapisal: Jesen je druga pomlad. Takrat namreč vsak list v svoji barvi postane cvet!</i>«.</p>
      <p>Ob koncu kulturnega programa, se je Polonca zahvalila občini, ki materialno podpira srečanje, nastopajočim za kulturni program, članom Rdečega križa, ki poskrbijo za srečanje in Gostišču pri Antonu, za topel sprejem v njihovem gostišču in postrežbo.</p>
      <p>Foto: Ludvik Kramberger</p>
    </article>
  </body>
</html>