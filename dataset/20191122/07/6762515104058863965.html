<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/puchar-swiata-w-skokach-narciarskich-konkurs-w-wisle-zima-startuje-w-polsce/hc7kqzp"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Długie czekanie dobiega końca. W Wiśle startuje PŚ w skokach"/>
    <meta property="og:description" content="Wszyscy gotowi, można zaczynać! W Wiśle rusza Puchar Świata w skokach narciarskich. Najpierw konkurs drużynowy, potem indywidualny. Kamil Stoch, Dawid Kubacki, Piotr Żyła i spółka są silni i gotowi, aby przez najbliższe miesiące czarować na skoczniach całego świata."/>
  </head>
  <body>
    <article>
      <h1>Długie czekanie dobiega końca. W Wiśle startuje PŚ w skokach</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author">Michał Chmielewski, Kamil Wolnicki</a></address>
      <p>
        <b>
          <b>Wszyscy gotowi, można zaczynać! W Wiśle rusza Puchar Świata w skokach narciarskich. Najpierw konkurs drużynowy, potem indywidualny. Kamil Stoch, Dawid Kubacki, Piotr Żyła i spółka są silni i gotowi, aby przez najbliższe miesiące czarować na skoczniach całego świata.</b>
        </b>
      </p>
      <p>
        <a href="https://plebiscyt.przegladsportowy.pl/">Kamil Stoch czy Dawid Kubacki? Głosuj na swojego faworyta w 85. Plebiscycie „Przeglądu Sportowego” &gt;&gt;</a>
      </p>
      <p>Trzydzieści sześć konkursów, w tym trzydzieści indywidualnych. 41. sezon Pucharu Świata rozpocznie się piątkowymi kwalifikacjami w Wiśle, a skończy 15 marca w Vikersund. Później skoczków czekają jeszcze mistrzostwa świata w lotach w Planicy. Nie ma „tradycyjnych” mistrzostw świata ani igrzysk olimpijskich, ale wszystko wskazuje na to, że przed nami niezwykłe miesiące. Kolejne, w których pierwszoplanowe role mogą odgrywać Polacy. Warto podkreślić słowo „role”, bo minęły już czasy, gdy nadzieje na wielkie wyniki wiązaliśmy z jednym skoczkiem. Przez lata był nim Adam Małysz, później Kamil Stoch. Teraz Biało-Czerwoni, choć są najstarszą drużyną w stawce, mają w składzie kilku skoczków, którzy mogą wygrywać konkursy. Małysz, który jest dyrektorem PZN, mówił „PS”, że numerem jeden jest Stoch, ale podobny poziom prezentują Piotr Żyła i Dawid Kubacki. Zresztą ci zawodnicy, w tej właśnie kolejności, zajęli na mecie poprzedniego cyklu miejsca 3., 4. i 5. w klasyfikacji generalnej PŚ. Czy ktoś byłby więc zdziwiony, gdyby w marcu jeden z nich odebrał Kryształową Kulę? A jest jeszcze Maciej Kot, który podobno najgłębszy kryzys ma za sobą i z nadzieją czeka na powrót do formy z sezonu 2016/17, gdy potrafił wygrywać konkursy. Do tego warto pamiętać o Jakubie Wolnym, bo w poprzednim cyklu pokazał wielkie możliwości, szczególnie na mamutach. Kto wie, czy kolejny raz nie odrodzi się najstarszy w kadrze Stefan Hula, a przecież są także młodzi...</p>
      <related>
        <a href="http://www.tvp.pl/45262501?copy_id=45452743"/>
      </related>
      <p>
        <b>Inauguracja trzeci raz z rzędu</b>
      </p>
      <p>Ich wszystkich, łącznie trzynastu skoczków, zobaczymy w akcji już w piątek. Poza wspomnianą szóstką z kadry A są to: Paweł Wąsek, Kacper Juroszek, Klemens Murańka, Adam Niżnik, Tomasz Pilch, Andrzej Stękała i Aleksander Zniszczoł. Kto wie, czy ktoś z nich nie dołączy w trakcie sezonu do głównej grupy, która z trenerem Michalem Doležalem będzie walczyć w PŚ. Swoją drogą, w najbliższych tygodniach przekonamy się, jak Czech poradził sobie z przejęciem obowiązków Stefana Horngachera, którego zastąpił na stanowisku selekcjonera. Wcześniej był asystentem Austriaka, teraz spotka się z nim na wieży, ale będą już po dwóch stronach barykady, bo Horngacher prowadzi Niemców.</p>
      <p>W Beskidach zobaczymy wszystkich asów. Zabraknie Simona Ammanna, bo Szwajcar już przed rokiem zapowiedział, że więcej w Beskidy nie przyjedzie i słowa dotrzymuje. W Wiśle-Malince inauguracja sezonu odbędzie się po raz trzeci z rzędu. Organizatorzy jak zwykle do końca walczyli z przygotowaniem obiektu ze względów pogodowych. Ostatecznie wszystko powinno przebiegać bez przeszkód. Chyba że miałby się nią okazać wiatr.</p>
      <h3>Zobacz także</h3>
      <figure>
        <img src="https://ocdn.eu/pulscms-transforms/1/CBlk9kpTURBXy83ZTBlYWExYmYzMGE1NGEyYzY0YTRiZGMzZDc5ODhmMi5qcGeSlQLM8ADCw5UCAM0C-MLDgaEwAQ"/>
      </figure>
      <p>
        <a href="https://www.przegladsportowy.pl/sporty-zimowe/skoki-narciarskie/skarb-kibica-narciarstwo-klasyczne-w-piatek-z-przegladem-sportowym/9zdepth">Nie przegap! Gratka dla kibiców skoków i biegów narciarskich. W piątek 22 listopada z „PS”</a>
      </p>
      <p>Wizja organizacji premierowych zawodów sezonu w Polsce sięga kilku lat wstecz. Podobno czasami w kuluarach FIS wciąż wraca się do rozmów o budowie skoczni na stadionie piłkarskim, ale już rzadziej słychać o opcji przeprowadzenia u nas „otwarcia nordyckiego”, włączając w to również dwuboistów i biegaczy. Walka o godne miejsce dla wciskanej początkowo w kalendarz PŚ Wisły była słusznym kompromisem. To też zbiegło się z rozwojem firmy Supersnow, której urządzenie AWS (All Weather Snow, z ang. śnieg na każdą pogodę) jest w stanie produkować sztuczny puch nawet w upale.</p>
      <p>
        <b>Szkoda straconego potencjału</b>
      </p>
      <p>Ludzi Waltera Hofera, którzy poza smutną i cichą Skandynawią próbowali otwierania sezonu m.in. w niemieckim Klingenthal, do przenosin nad Wisłę skusiła wizja kapitalnych obrazków, jakie można pokazać w telewizji. FIS zaufał Polakom, powierzając im tę misję po raz pierwszy w 2017 roku, bo działacze mają pewność, że niezależnie od pory roku zawody u nas zmienią się w kapitalny w odbiorze spektakl. Atut oferty PZN był także taki, że od lat jest dla międzynarodowej centrali godnym partnerem, który nie daje plamy.</p>
      <p>Oczywiście mankamentów jest sporo. To od lat ciasna przestrzeń na dole skoczni, małe trybuny czy absurdalnie zaprojektowany budynek z przeciwstokiem. – Wystarczyło poprowadzić drogę za płynącym opodal strumykiem i zyskalibyśmy tyle miejsca, że bez inwestowania w tymczasowe trybuny moglibyśmy mieć 15 tysięcy miejsc. Tymczasem na dole zbudowali „piwnicę”. Co mieli na Malince zepsuć, to zepsuli. Trwa mozolna praca, by jakoś to wszystko pozbierać – mówił dwa lata temu „PS” szef skoczni Andrzej Wąsowicz i zapowiadał budowę trybuny na wzór niebieskich konstrukcji w Zakopanem. Na razie jednak jej brak.</p>
      <p>
        <b>Miasto ożyje na kilka dni</b>
      </p>
      <p>Kibice żartują, że Wisła jest obecnie najcieplejszym miastem ze wszystkich, w których tej zimy zaplanowano zawody PŚ. Nic dziwnego zatem, że rachunki za wodę i prąd, których zużywa się do naśnieżenia skoczni, liczy się w setkach tysięcy złotych. Podobno rok temu na organizację imprezy wydano w sumie półtora miliona, choć o dokładnych liczbach nikt raczej głośno nie powie. Najważniejsze, że inwestycja się zwraca i to na tyle dobrze, że tym razem gospodarze zdecydowali o znaczącym obniżeniu cen biletów po tym, jak w minionym głośno krytykowano ich za chciwość. Cena najtańszej wejściówki spadła ze 140 do 60 zł, ale w Wiśle pewnie i tak wyjdą na swoje. Kto na tym skorzysta? Podobno część przychodów przekazuje się śląsko-beskidzkim klubom narciarskim, ale na myśl o 7,5 tysiącach widzów, którzy każdego dnia będą mogli wejść na skocznię, cieszą się też hotelarze, restauratorzy czy właściciele sklepów. – O tej porze roku nie mamy zbyt wielu turystów. A dzięki skoczkom przez chociaż kilka dni miasto żyje niczym w środku ferii zimowych – twierdzi burmistrz miasta Tomasz Bujok. Teraz też tak będzie, bo zima, choć ciepła, zaczyna się w Polsce.</p>
    </article>
  </body>
</html>