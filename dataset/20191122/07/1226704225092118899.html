<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/ceny-ropy-klesli-cena-brentu-sklzla-po/431618-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T07:20:00+00:00"/>
    <meta property="og:title" content="Ceny ropy klesli, cena Brentu skĺzla pod 63,60 USD za barel"/>
    <meta property="og:description" content="Kľúčovým faktorom pre dopyt po rope však naďalej zostáva stav obchodných rokovaní medzi Čínou a USA, povedal Michael McCarthy z firmy CMC Markets and Stockbroking v Sydney."/>
  </head>
  <body>
    <article>
      <h1>Ceny ropy klesli, cena Brentu skĺzla pod 63,60 USD za barel</h1>
      <h2>Kľúčovým faktorom pre dopyt po rope však naďalej zostáva stav obchodných rokovaní medzi Čínou a USA, povedal Michael McCarthy z firmy CMC Markets and Stockbroking v Sydney.</h2>
      <address><time datetime="2019-11-22T07:20:00+00:00">22 Nov 2019, 07:20</time> by <a rel="author">TASR</a></address>
      <p>Singapur 22. novembra (TASR) - Po štvrtkovom raste na dvojmesačné maximum zaznamenali ceny ropy v piatok pokles, keďže náladu na trhoch opätovne ovplyvnila neistota, kedy budú USA a Čína schopné uzatvoriť predbežnú obchodnú dohodu. To by zmiernilo tlak na svetovú ekonomiku.</p>
      <p>Vo štvrtok (21. 11.) ceny ropy podporili informácie z Organizácie krajín vyvážajúcich ropu (OPEC), že zoskupenie známe ako OPEC+, ktoré okrem OPEC zahŕňa aj ďalších veľkých producentov vrátane Ruska, by mohlo začiatkom decembra predĺžiť program obmedzovania ťažby ropy do konca júna. V súčasnosti platí program do konca marca. V závere štvrtkového obchodovania dosiahli ceny ropy najvyššiu úroveň od septembra.</p>
      <p><i>"Kľúčovým faktorom pre dopyt po rope však naďalej zostáva stav obchodných rokovaní medzi Čínou a USA," </i>povedal Michael McCarthy z firmy CMC Markets and Stockbroking v Sydney. Peking síce vo štvrtok trhy podporil, keď oznámil, že sa bude usilovať o dosiahnutie čiastočnej dohody, dokončenie prvej fázy sa však môže posunúť do budúceho roka.</p>
      <p>Cena ropy Brent s januárovým kontraktom dosiahla do 7.36 h SEČ 63,57 USD (57,32 eura) za barel (159 litrov). Oproti štvrtkovej uzávierke to znamená pokles o 40 centov.</p>
      <p>Cena americkej ľahkej ropy WTI, rovnako s januárovým kontraktom, dosiahla 58,18 USD/ barel. V porovnaní s predchádzajúcou uzávierkou to znamená pokles rovnako o 40 centov.</p>
      <p>(1 EUR = 1,1091 USD)</p>
    </article>
  </body>
</html>