<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914746"/>
    <meta property="og:site_name" content="Dnevnik"/>
    <meta property="article:published_time" content="2019-11-22T07:27:00+00:00"/>
    <meta property="og:title" content="Predsednik Trump naj bi si želel poln postopek ustavne obtožbe v senatu"/>
    <meta property="og:description" content="Senatni republikanci so se v četrtek v Beli hiši dogovorili, da bo v senatu potekal poln postopek ustavne obtožbe. To naj bi si tudi želel predsednik ZDA Donald Trump, ki pričakuje, da bo postopek v senatu bolj pošten kot v predstavniškem domu."/>
  </head>
  <body>
    <article>
      <h1>Predsednik Trump naj bi si želel poln postopek ustavne obtožbe v senatu</h1>
      <address><time datetime="2019-11-22T07:27:00+00:00">22 Nov 2019, 07:27</time> by <a rel="author">STA</a></address>
      <p>
        <b>Senatni republikanci so se v četrtek v Beli hiši dogovorili, da bo v senatu potekal poln postopek ustavne obtožbe. To naj bi si tudi želel predsednik ZDA Donald Trump, ki pričakuje, da bo postopek v senatu bolj pošten kot v predstavniškem domu.</b>
      </p>
      <p>V predstavniškem domu trenutno potekajo javna zaslišanja v preiskavi pred postopkom ustavne obtožbe, ki se še ni začel. Trumpu menda ni jasno, zakaj nimajo manjšinski republikanci v predstavniškem domu več besede in zakaj ne more klicati svojih prič oziroma zakaj ne zaslišijo ljudi, ki bi jih sam želel zaslišati, na primer nekdanjega podpredsednika ZDA Josepha Bidna.</p>
      <p>Trump upa, da mu bodo vse to omogočili republikanci v senatu, kjer imajo večino. Bela hiša pričakuje, da bodo v senatu zaslišali tudi Bidnovega sina Hunterja in med drugim predsednika odbora za obveščevalne zadeve, demokrata Adama Schiffa.</p>
      <p>Preiskavo pred ustavno obtožbo so demokrati sprožili, ker je Trump izsiljeval Ukrajino, da v zameno za pomoč in obisk predsednika Volodimirja Zelenskega v Beli hiši uvede preiskavo Bidna in same sebe, ker naj bi se vpletala v ameriške predsedniške volitve 2016. Prejemanje tuje pomoči za domače politične potrebe je v ZDA prepovedano in demokrati so zaradi tega sprožili preiskavo.</p>
      <p>Glede na dosedanje izjave prič se skoraj ne bo mogoče izogniti formalni potrditvi obtožnice proti Trumpu v predstavniškem domu, ki je zato zadolžen. Šele nadaljevanje postopka ustavne obtožbe v senatu je nato podobno sodnim procesom, kjer ima obtoženec pravico soočenja s pričami in do svojih odvetnikov.</p>
      <p>Ker gre za politično zadevo, so se demokrati bali, da bodo republikanci enostavno zavrnili nadaljevanje postopka v senatu, vendar ga niso, čeprav ni jasno, ali zato, ker se bojijo odziva volivcev ali, ker si Trump res želi tega.</p>
      <p>Nekdanja članica sveta za nacionalno varnost Trumpove vlade Fiona Hill je v četrtek v kongresu zavrnila obtožbe na račun Ukrajine kot izmišljotino, drugi člani Trumpove vlade so zavrnili teorijo o skorumpiranem Bidnu in za zaslišanje nekdanjega podpredsednika ZDA v senatu ni nobenega utemeljenega razloga, razen Trumpovih navedb, da se je Ukrajina vpletala, Biden pa je pokvarjen.</p>
      <p>Postopek v senatu bo vodila republikanska večina in vse kaže, da skupaj s Trumpom upajo vsaj na delno preusmeritev pozornosti. Najbolje, kar lahko Biden stori, je, da pride v senat in priča pod prisego. Seveda, če ima skupaj s sinom Hunterjem, ki je v času, ko je bil oče podpredsednik ZDA zasedel dobro plačani položaj v ukrajinskem energetskem podjetju Burisma, res čisto vest.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914741/svet/strokovnjakinja-za-rusijo-razbila-teorijo-zarote-o-ukrajinskem-vpletanju-v-ameriske-volitve"/>
      </related>
    </article>
  </body>
</html>