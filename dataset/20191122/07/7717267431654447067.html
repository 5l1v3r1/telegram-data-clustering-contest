<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/pagose-i-ipogiopiisi-ton-kadon-ston-dimo-thessalonikis"/>
    <meta property="og:site_name" content="Voria.gr"/>
    <meta property="article:published_time" content="2019-11-22T07:05:00+00:00"/>
    <meta property="og:title" content="Δ. ΘΕΣΣΑΛΟΝΙΚΗΣ: ΠΑΓΩΣΕ Η ΥΠΟΓΕΙΟΠΟΙΗΣΗ ΤΩΝ ΚΑΔΩΝ- ΑΦΑΝΤΟΣ Ο ΕΡΓΟΛΑΒΟΣ"/>
    <meta property="og:description" content="Στον αέρα βρίσκεται η τοποθέτηση των υπόγειων κάδων στο ιστορικό κέντρο της Θεσσαλονίκης. Δεν προχωρά το έργο, ποιες οι ενέργειες της διοίκησης."/>
  </head>
  <body>
    <article>
      <h1>Δ. ΘΕΣΣΑΛΟΝΙΚΗΣ: ΠΑΓΩΣΕ Η ΥΠΟΓΕΙΟΠΟΙΗΣΗ ΤΩΝ ΚΑΔΩΝ- ΑΦΑΝΤΟΣ Ο ΕΡΓΟΛΑΒΟΣ</h1>
      <h2>Στον αέρα βρίσκεται η τοποθέτηση των υπόγειων κάδων στο ιστορικό κέντρο της Θεσσαλονίκης. Δεν προχωρά το έργο, ποιες οι ενέργειες της διοίκησης.</h2>
      <address><time datetime="2019-11-22T07:05:00+00:00">22 Nov 2019, 07:05</time> by <a rel="author" href="https://www.voria.gr/article/author/katia-gerakaritou" target="_blank">Κάτια Γερακαρίτου</a></address>
      <p>Μετά τη διακοπή των <a href="https://www.voria.gr/article/../../article/pia-ine-i-lisi-pou-prokrini-o-dimos-gia-tin-platia-eleftherias">εργασιών στην πλατεία Ελευθερίας</a>, άλλο ένα σημαντικό έργο για τη <b>Θεσσαλονίκη</b> παγώνει λόγω προβλημάτων με τον εργολάβο.<br/><br/>Πρόκειται για την <b>υπογειοποίηση των κάδων</b> στο<b> ιστορικό κέντρο του δήμου Θεσσαλονίκης.</b> Σύμφωνα με πληροφορίες, <b>σταμάτησαν οι εργασίες</b> για την τοποθέτηση υπόγειων κάδων με συνέπεια το έργο να βρίσκεται στον αέρα.<br/><br/>Το έργο θα υλοποιούνταν μέσα από δύο εργολαβίες, η μία για την κατασκευή των ορυγμάτων και η  άλλη για την προμήθεια και τοποθέτηση των υπόγειων συστημάτων κάδων απορριμμάτων. Οι συμβάσεις με τους αναδόχους είχαν υπογραφεί στο τέλος του 2018 από τη διοίκηση Μπουτάρη μετά από πολυετείς καθυστερήσεις. <br/><br/>Η εκσκαφή των ορυγμάτων σε επιλεγμένες θέσεις στο ιστορικό-εμπορικό κέντρο της πόλης έχει προχωρήσει. Σύμφωνα με πληροφορίες έχουν ήδη ετοιμαστεί περίπου 50 <b>ορύγματα</b> από τα 80 που προβλέπονταν, παρά τα εμπόδια που υπήρχαν κατά τη διάρκεια των εργασιών από τον εντοπισμό αρχαίων και δικτύων κοινής ωφέλειας.</p>
      <p>Το πρόβλημα, όμως, υπάρχει με τον εργολάβο που είχε αναλάβει την <b>προμήθεια</b> και την <b>τοποθέτηση</b> των υπόγειων συστημάτων. Αν και έχουν δοθεί δύο παρατάσεις στον συγκεκριμένο ανάδοχο, δεν έχει γίνει καμία εργασία για την τοποθέτησή τους. Είναι, δε, αξιοσημείωτο ότι, παρά τις προσπάθειες των αρμόδιων υπηρεσιών του δήμου, δεν έχει καταστεί δυνατή η επικοινωνία με κάποιον εκπρόσωπό της αναδόχου εταιρείας.</p>
      <p>Πληροφορίες αναφέρουν ότι η διοίκηση αναμένει να λήξει η σύμβαση με τον εργολάβο περίπου στις 20 Δεκεμβρίου. Παράλληλα, εξετάζεται ο τρόπος με τον οποίο θα συνεχιστεί και θα ολοκληρωθεί το έργο της υπογειοποίησης των κάδων απορριμμάτων στο ιστορικό κέντρο της Θεσσαλονίκης.</p>
      <p>Υπενθυμίζεται ότι τον περασμένο Μάρτιο <a href="https://www.voria.gr/article/../../article/topothetithike-o-protos-ipogios-kados-ston-d-thessalonikis-fotovid">είχε τοποθετηθεί ο πρώτος υπόγειος κάδος</a> στη συμβολή των οδών Απ. Παύλου, Κασσάνδρου και Ολυμπιάδος, κατά τη διάρκεια εργασιών ανάπλασης της περιοχής. Επρόκειτο, όμως για μια μεμονωμένη περίπτωση, καθώς η συγκεκριμένη οδός ήταν εκτός σχεδιασμού από τα 80 σημεία που είχαν αποφασιστεί να τοποθετηθούν υπόγειοι κάδοι από τις υπηρεσίες του δήμου. </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/chaliampalias-stis-kalendes-i-ipogii-kadi-tou-d-thessalonikis"/>
        <a href="https://www.voria.gr/article/apektise-ipogious-kadous-anakiklosis-ke-aporrimmaton-o-lagkadas"/>
      </related>
    </article>
  </body>
</html>