<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_kombriga-evgena-korostelova-smertelno-poranili-na-peredovij/939294"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:40:00+00:00"/>
    <meta property="og:title" content="Комбрига Євгена Коростельова смертельно поранили на передовій"/>
    <meta property="og:description" content="19 листопада в Харківському військово-клінічному центрі помер командир 128-ї Закарпатської гірсько-штурмової бригади полковник Євген Коростельов, 41 рік. 12 листопада підірвався на міні під час обходу передових позицій у районі Новотроїцького на Донеччині. Полковнику відірвало стопу й ..."/>
  </head>
  <body>
    <article>
      <h1>Комбрига Євгена Коростельова смертельно поранили на передовій</h1>
      <address><time datetime="2019-11-22T07:40:00+00:00">22 Nov 2019, 07:40</time> by <a rel="author">Мар'яна ЧОРНІЄВИЧ</a></address>
      <figure>
        <img src="https://static2.gazeta.ua/img2/cache/gallery/939/939294_1_w_1200.jpg?v=0"/>
        <figcaption>Полковник Євген Коростельов очолив 128-му Закарпатську гірсько-штурмову бригаду 29 жовтня. Вивів її на передову у Волноваському та Старобешівському районах Донеччини<cite>Автор: ФОТО З САЙТА GLAVCOM.UA</cite></figcaption>
      </figure>
      <p>19 листопада в Харківському військово-клінічному центрі помер командир 128-ї Закарпатської гірсько-штурмової бригади полковник <b>Євген Коростельов, 41 рік</b>. 12 листопада підірвався на міні під час обходу передових позицій у районі Новотроїцького на Донеччині.</p>
      <p>Полковнику відірвало стопу й перебило гомілку, йому ампутували кінцівку. Офіцер, що його супроводжував, отримав поранення середнього ступеня.</p>
      <p>— Командир не вимагав від підлеглих неможливого. Раз-два-три, все чітко, дисципліновано, — каже прес-офіцер бригади <b>32-річний Богдан Петрик</b>. — Його ж тільки у вересні призначили на посаду. Спочатку був у штабі в Мукачевому. До нас приїхав недавно. Його представили особовому складу 29 жовтня — за два тижні до поранення. Одразу взявся керувати бригадою.</p>
      <p>Полковник керував розведенням військ на ділянці Богданівка — Петрівське 9 листопада — неподалік від місця, де отримав поранення.</p>
      <p>До війни Євген Коростельов служив начальником артилерії та заступником командира в 25-й Дніпропетровській повітрянодесантній бригаді.</p>
      <p>З перших днів Антитерористичної операції на Донбасі брав участь у бойових діях. Воював під Слов'янськом, Краматорськом, Червоним Лиманом, Ямполем на Донеччині. Був серед тих, хто влітку 2014 року звільняв окуповані Лисичанськ і Сіверськодонецьк.</p>
      <p>На початку 2015-го десантники 25-ї бригади провели операцію з ліквідації бойовиків на околицях Донецька. Їхня артилерія знищила два танки, бойову машину піхоти, бронетранспортер і чотири протитанкові гармати з розрахунками й тягачами. Також — чотири автомобілі та склади з артилерійськими боєприпасами в селищі Спартак. У тому бою Коростельов отримав контузію.</p>
      <p>— Хороший був офіцер, грамотний. Навесні ­2015-го біля Опитного (село за 5 км від Донецька. — ГПУ) саме артилерія 25-ки прикривала наші передові позиції. Працювали, як годинник, — каже <b>Олексій Голубєв, 30 років</b>, ветеран російсько-­української війни. — Одного разу арта накрила ворожий танк у нас під носом. Ледь не до воріт бази доїхав. Думали, будемо відбиватися, що під руку попаде. Але в критичний момент у нього влучили з "Нони" (самохідна артилерія. — ГПУ).</p>
      <p>Євген Коростельов народився і виріс у Сумах. Закінчив місцеве артилерійське училище. У нього залишилися дружина, донька і син.</p>
      <p>— Він супроводжував нас у Петрівському під час розведення. Полковник Коростельов і всі, хто віддав своє життя на захист України, ніколи не будуть забуті, — каже посол Франції в Україні <b>Етьєн де Понсен, 55 років</b>. Співчуття з приводу смерті командира 19 листопада також висловили посли Німеччини, Великої Британії, США.</p>
      <p>Наступного дня президент України Володимир Зеленський підписав указ про нагородження полковника посмертно орденом Богдана Хмельницького ІІ ступеня.</p>
      <p>Поховали Євгена Коростельова на Алеї героїв центрального кладовища у Сумах.</p>
      <p>
        <b>П'ятеро воєначальників загинули в боях</b>
      </p>
      <p>23 липня 2014-го під час звільнення Лисичанська смертельне порання отримав <b>44-річний Олександр Радієвський</b> — командир <b>21-ї Криворізької</b> бригади охорони громадського порядку Нацгвардії. Посмертно присвоєно звання генерал-майора.</p>
      <p>Командир 51-ї окремої механізованої бригади полковник<b> Павло Півоваренко, 38 років</b>, загинув 29 серпня 2014 року при виході з Іловайська. Два роки його вважали зниклим безвісти. Тіло офіцера ідентифікували навесні 2016-го й перепоховали на Лук'янівському кладовищі в Києві. Посмертно нагороджений орденом Богдана Хмельницького III ступеня.</p>
      <p>16 серпня 2014-го в бою поблизу Старобешевого загинув командир 73-го морського центру спецоперацій капітан І рангу<b> Олексій Зінченко, 37 років</b>. А 16 січня 2015 року під Маріуполем убили в бою його наступника —<b> Юрія Олефіренка, 49 років</b>. 2016-го десантний корабель "Кіровоград" перейменували на його честь.</p>
    </article>
  </body>
</html>