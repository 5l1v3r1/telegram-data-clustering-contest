<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100105/%D8%AE%D9%88%D9%86-%D8%B4%D9%87%DB%8C%D8%AF-%D8%B4%D9%87%D8%B1%DB%8C%D8%A7%D8%B1%DB%8C-%D8%AC%D9%87%D8%AA-%D8%AF%D9%87%D9%86%D8%AF%D9%87-%D8%AF%D8%A7%D9%86%D8%B4%D9%85%D9%86%D8%AF%D8%A7%D9%86-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-22T07:52:45+00:00"/>
    <meta property="og:title" content="خون شهید شهریاری؛ جهت‌دهنده دانشمندان کشور"/>
    <meta property="og:description" content="ایسنا/زنجان نماینده مردم زنجان در مجلس خبرگان رهبری گفت: کسانی‌که با خدا معامله می‌کنند، جاودانه‌اند و آن‌روز خون شهید شهریاری به حرکت دانشمندان کشور جهت می‌دهد."/>
  </head>
  <body>
    <article>
      <h6 class="kicker">نماینده مردم زنجان در مجلس خبرگان رهبری عنوان کرد</h6>
      <h1>خون شهید شهریاری؛ جهت‌دهنده دانشمندان کشور</h1>
      <address><time datetime="2019-11-22T07:52:45+00:00">22 Nov 2019, 07:52</time> by <a rel="author">رقیه فرنیا</a></address>
      <p>ایسنا/زنجان نماینده مردم زنجان در مجلس خبرگان رهبری گفت: کسانی‌که با خدا معامله می‌کنند، جاودانه‌اند و آن‌روز خون شهید شهریاری به حرکت دانشمندان کشور جهت می‌دهد.</p>
      <p>حجت‌الاسلام محمد حاج‌ابوالقاسم دولابی شامگاه روز گذشته در یادواره شهید مجید شهریاری، اظهار کرد: پیامبران تنها برای بیان نصایح اخلاقی از سوی خدای متعال مبعوث نشدند، بلکه رسالت آنان برای هدایت واقعی جامعه و سیاست‌گذاری در همه ابعاد زندگی فردی و اجتماعی بود.</p>
      <p>وی با اشاره به اینکه در زندگی ائمه اطهار (ع) به‌طور مکرر تلاش برای تصدی مناصب حاکمیت و در دست گرفتن قدرت مشاهده می‌شود، عنوان کرد: تمام تلاش اهل‌بیت (ع) این بود که حکومت را از طاغوت بگیرند و به دنبال سیاست‌گذاری اجتماعی بودند.</p>
      <p>نماینده مردم زنجان در مجلس خبرگان رهبری ادامه داد: این یک انحراف در سیره ائمه است که دین‌داران و اهل‌بیت (ع) را از ورود به مسائل سیاسی منع کنیم، در حالی‌که ائمه تلاش داشتند حکومت را از طاغوت بگیرند تا مردم را به سوی نور و کمال سوق دهند.</p>
      <p>این مسئول یادآور شد: شرط اصلی کسی‌که می‌خواهد در این عرصه ورود کند، آن است که خودساخته باشد. پیامبر اکرم (ص) برای هدایت جامعه در اوج مراتب عبودیت و کمال قرار گرفت و خداوند رسول خدا را با آداب الهی تادیب کرد و سپس کار دین و امت را به ایشان سپرد.</p>
      <p>وی، ائمه را راهبران امت اسلامی خواند و گفت: حاکم اسلامی باید آن‌قدر رشد کند تا بتواند مردم را به بهشت ببرد. ائمه به مسائل اجتماعی بی‌تفاوت نبودند و در مسائل سیاسی ورود پیدا می‌کردند.</p>
      <p>دولابی تصریح کرد: کسانی‌که مطیع خدا و رسول اکرم ( ص) هستند، چهار گروه‌اند که شامل انبیای الهی، صدیقین، شهدا و انسان‌های صالح می‌شود؛ انبیای الهی راهبران امت هستند و صدیقین بدون چون و چرا دعوت پیامبران را قبول کردند که امیرالمومنین اکبر صدیقین است.</p>
      <p>وی ادامه داد: شهدا کسانی هستند که خون خود را در راه راهبران فدا کردند و انسان‌های صالح و مومن نیز به دنبال حرکت صدیقین و شهدا قدردان فضای ایجاد شده بودند. انقلاب اسلامی هم در پرتو دعوت پیامبران شکل گرفت و اگر شهدا نبودند انقلاب به ثمر نمی‌نشست.</p>
      <p>نماینده مردم زنجان در خبرگان رهبری با اشاره به اینکه در دوران ۸ سال دفاع مقدس، ۳۰۰ هزار شهید تقدیم انقلاب شدند، افزود: بعد از دفاع مقدس نیز عده‌ای در جهاد علمی شهید شدند که نمونه بارز آنان شهید دکتر مجید شهریاری است که در جهت هدایت کشور حرکت کرد و امروز خون است شهید بزرگوار به دیگر دانشمندان کشور جهت می‌دهد.</p>
      <p>این مسئول یادآور شد: الگوی شهید شهریاری سیدالشهدا (ع) بود و کسی که با خدا معامله می‌کند، جاودانه می‌شود.</p>
      <p>دولابی تصریح کرد: اکنون قدرت جمهوری اسلامی ایران تا حدی است که دشمنان به هر حربه‌ای دست می‌زنند، شکست می‌خورند. بسیجیان نیز صالحانی هستند که با کمترین هزینه بیشترین خدمت را می‌کنند و در فتنه‌هایی اخیر دشمن مانند همیشه پای کار بودند تا توطئه‌های آنان را خنثی کنند.</p>
      <p>انتهای پیام</p>
    </article>
  </body>
</html>