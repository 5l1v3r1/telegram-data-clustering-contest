<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_normandskij-format-vidzhiv-svoye/939274"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:10:00+00:00"/>
    <meta property="og:title" content="&quot;Нормандський формат&quot; віджив своє"/>
    <meta property="og:description" content="&amp;mdash;&amp;ensp;Жодна зі сторін не має компромісного сценарію закінчення війни. Росіяни будь-що хочуть втиснути Україні розграбований і проросійський Донбас. Ми не можемо цього допустити, &amp;mdash; говорить політолог Віктор Небоженко, 66 років. 9 грудня в Парижі відбудеться зустріч у ..."/>
  </head>
  <body>
    <article>
      <h1>"Нормандський формат" віджив своє</h1>
      <address><time datetime="2019-11-22T07:10:00+00:00">22 Nov 2019, 07:10</time> by <a rel="author">Ангеліна КОВАНДА</a></address>
      <p>— Жодна зі сторін не має компромісного сценарію закінчення війни. Росіяни будь-що хочуть втиснути Україні розграбований і проросійський Донбас. Ми не можемо цього допустити, — говорить політолог <b>Віктор Небоженко, 66 років.</b></p>
      <p>9 грудня в Парижі відбудеться зустріч у "нормандському форматі" — між лідерами України, Німеччини, Франції й Росії. Дату та місце саміту запропонував французький президент Еммануель Макрон. Москва підтвердила свою участь.</p>
      <p>— Нормандський формат заблокований із 2016-го. Його поновлення — це вже успіх, — каже президент <b>42-річний Володимир Зеленський</b> 19 листопада. — Йтиметься про обмін всіх на всіх. Мають бути конкретні терміни. Також ми повинні говорити про можливість місцевих виборів після того, як там не буде жодних військових незаконних формувань.</p>
      <p>— Якщо Мінські домовленості вичерпають себе, Україна має кілька запасних планів, — говорить міністр закордонних справ Вадим Пристайко, 49 років. — У нас є папка з варіантом "номер два" — на випадок, якщо "номер один" не спрацює. Це може бути операція із забезпечення миру. Вона Мінським процесом не передбачена. Але лідери давно обговорюють можливість змін. Якщо Росія блокує рішення Радбезу Організації Об'єднаних Націй і місія не з'являється — у нас в запасі є ще варіанти.</p>
      <p>— Франція та Німеччина хочуть максимально усунутися від вирішення проблеми. Бажають бути арбітрами, а не гарантами домовленостей. Еммануель Макрон і Анґела Меркель не готові брати на себе відповідальність за обіцянки Володимира Путіна, — вважає Віктор Небоженко.</p>
      <p>— До Нового року буде зрозуміло, що "нормандський формат" віджив своє. 31 грудня закінчується наш контракт із РФ про транзит газу та перестає діяти закон про особливості самоврядування в ОРДЛО. Зеленський казав, що його не продовжуватимуть. Путін тиснутиме на обидві ці точки. Вимагатиме вигідного для нього закону про Донбас — фактичного внесення у Конституцію "формули Штайнмаєра" (визначає порядок втілення політичної частини Мінських домовленостей — вибори в окупованих районах Донецької й Луганської областей та особливий статус, упускає безпекову. — ГПУ). Захоче, щоб Україна продовжила транзитний контракт лише на рік, тоді як нам потрібно на 10. Після цього запрацює "Північний потік-2" (газопровід до Німеччини з РФ в обхід України. — ГПУ).</p>
    </article>
  </body>
</html>