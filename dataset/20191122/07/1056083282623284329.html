<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100083/%DA%A9%D8%A7%D8%AE-%D8%B3%D9%81%DB%8C%D8%AF-%D8%AA%D8%B1%D8%A7%D9%85%D9%BE-%D8%AE%D9%88%D8%A7%D9%87%D8%A7%D9%86-%D9%85%D8%AD%D8%A7%DA%A9%D9%85%D9%87-%D8%AF%D8%B1-%D8%B3%D9%86%D8%A7-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T07:02:01+00:00"/>
    <meta property="og:title" content="کاخ سفید: ترامپ خواهان محاکمه در سنا است"/>
    <meta property="og:description" content="کاخ سفید در توضیح موضع دونالد ترامپ درباره استیضاحش اعلام کرد، او خواستار شرکت در فرآیند محاکمه مربوط به استیضاحش در مجلس سنای آمریکا است زیرا معتقد است که تنها در سنای تحت کنترل جمهوریخواهان می‌تواند از فرآیندی درست و عادلانه برخوردار شود و انتظار دارد جو بایدن نیز به عنوان شاهد احضار شود."/>
  </head>
  <body>
    <article>
      <h1>کاخ سفید: ترامپ خواهان محاکمه در سنا است</h1>
      <address><time datetime="2019-11-22T07:02:01+00:00">22 Nov 2019, 07:02</time> by <a rel="author">علی مدنی</a></address>
      <p>کاخ سفید در توضیح موضع دونالد ترامپ درباره استیضاحش اعلام کرد، او خواستار شرکت در فرآیند محاکمه مربوط به استیضاحش در مجلس سنای آمریکا است زیرا معتقد است که تنها در سنای تحت کنترل جمهوریخواهان می‌تواند از فرآیندی درست و عادلانه برخوردار شود و انتظار دارد جو بایدن نیز به عنوان شاهد احضار شود.</p>
      <p>به گزارش ایسنا، به نقل از خبرگزاری رویترز، هوگان گیدلی، سخنگوی کاخ سفید در بیانیه‌ای اعلام کرد: دونالد ترامپ، رئیس جمهور آمریکا تمایل دارد در سنا محاکمه شود زیرا به وضوح این مجلس تنها جایی است که او می‌تواند انتظار انصاف و برخورداری از یک فرآیند درست بر طبق قانون اساسی آمریکا را داشته باشد.</p>
      <p>او عنوان کرد: ما انتظار داریم سرانجام صحبتهای شاهدانی را بشنویم که عملا شهادت داده و احتمالا در فساد نیز مشارکت داشته‌اند همچون آدام شف (رئیس کمیته اطلاعاتی مجلس نمایندگان)، جو بایدن(نامزد ریاست جمهوری پیشتاز دموکراتها)، هانتر بایدن(پسر جو بایدن) و به اصطلاح عضو افشاگر جامعه اطلاعاتی آمریکا.</p>
      <p>این بیانیه کاخ سفید بعد از آن مطرح شد که مشاور سابق امور روسیه رئیس جمهور آمریکا به عنوان یکی دیگر از شاهدان پرونده تحقیقات برای استیضاح ترامپ، در شهادتهای علنی در برای کمیته اطلاعاتی مجلس نمایندگان از قانونگذاران دخیل در این تحقیقات در این مجلس خواست، "دروغهایی که با انگیزه سیاسی در راستای تردید ایجاد کردن درباره مداخله روسیه در انتخابات ریاست جمهوری ۲۰۱۶ آمریکا  مطرح شده‌اند را نپذیرند.</p>
      <p>در آخرین روز از هفته نخست جلسات علنی تحقیق درباره استیضاح رئیس جمهوری آمریکا، فیونا هیل، مقام ارشد پیشین کاخ سفید همچنین از نگرانی جان بولتون، مشاور امنیت ملی سابق آمریکا، نسبت به فعالیت‌های وکیل دونالد ترامپ صحبت کرد.</p>
      <p>او به جمهورخواهان هشدار داد که گرفتار تبلیغات روسیه نشده و دنبال ردپای اوکراین در انتخابات سال ۲۰۱۶ نگردند؛ ادعایی که رییس جمهوری آمریکا بارها مطرح کرده است. یک شاهد دیگر هم با جزییات از صرف یک نهار کاری با سفیر آمریکا در اتحادیه اروپا گفت که در آن، این سفیر گفته رئیس جمهوری آمریکا به جز تحقیق درباره بایدن و پسرش از اوکراین چیز دیگری نمی‌خواهد.</p>
      <p>تماس تلفنی رئیس جمهوری آمریکا با همتای اوکراینی خود در ژوئیه گذشته رقم زننده تحقیقات مربوط به استیضاح رئیس جمهوری آمریکا شد. در آن گفتگوی تلفنی، ولودیمیر زلنسکی رئیس جمهوری اوکراین سراغ کمک‌های نظامی آمریکا به کشورش را می‌گیرد و دونالد ترامپ از او می‌خواهد که دو کار انجام دهد: یکی تحقیق درباره دخالت اوکراین در انتخابات ریاست جمهوری آمریکا و دیگری تحقیق درباره شرکتی در اوکراین که پسر جو بایدن در آنجا مشغول به کار بوده است.</p>
      <p>فیونا هیل که کارشناس ارشد سابق روسیه در شورای امنیت ملی کاخ سفید بوده، در سخنان روز پنجشنبه خود به جمهوری خواهانی که مثل رئیس جمهوری آمریکا، اوکراین را شریک روسیه در دخالت در انتخابات ریاست جمهوری پیشین آمریکا می‌بینند، گفت، این خواست روسیه است که با این "روایت‌های داستانی" بین آمریکایی‌ها اختلاف بیندازد.</p>
      <p>هیل همچنین شاهد دخالت رئیس دفتر موقت ترامپ و سفیر آمریکا در اتحادیه اروپا در سیاست‌گذاری‌های مربوط به اوکراین بوده است. او گفت که چطور رئیس پیشین او یعنی جان بولتون، از دخالت این دو نفر نگران بوده و آن را به قاچاق مواد مخدر تشبیه کرده است و این که بولتون در تشبیهی دیگر وکیل شخصی دونالد ترامپ را به "نارنجک دستی" شبیه دانسته که هر آن ممکن است منفجر شده و همه را به هوا بفرستد!</p>
      <p>هیل شهادت داد که در جلسه‌ای با اوکراینی‌ها، سفیر آمریکا در اتحادیه اروپا خیلی بی‌پرده از آنها خواسته تا برای گرفتن کمک نظامی و حضور در دیداری در کاخ سفید، اعلام کنند که قصد شروع تحقیقات درباره بایدن‌ها و دخالت اوکراین در انتخابات را دارند. این صحبت‌های بی‌پروا ظاهراً، جان بولتون را که در آن زمان مشاور امنیت ملی رئیس جمهوری آمریکا بوده به خشم می‌آورد و جلسه را خاتمه می‌دهد. فیونا هیل گفت که بولتون پیش از خروج از اتاق از او خواسته که در آنجا بماند و شاهد گفت‌وگوها باشد.</p>
      <p>بعد از این جلسه، فیونا هیل گزارش آنچه که شاهدش بوده را به بولتون می‌دهد و این رئیس سابقش به او می‌گوید که همان زمان برود به دیدار وکیل شورای امنیت ملی و به او بگوید که آنها هیچ کاری با این ماجراها ندارند. این طور که هیل ماجرا را شرح می‌دهد، بولتون نگران بوده که این خواسته‌های غیرمعمول برای همه بد تمام شود.</p>
      <p>دموکرات‌ها که حالا به دنبال استیضاح رئیس جمهوری آمریکا هستند می‌گویند که ترامپ با فشار به همتای اوکراینی خود می‌خواسته به موقعیت برتری در انتخابات سال آینده آمریکا برسد و از دید آنها، این کار سواستفاده از قدرت است و کاری که رئیس جمهوری آمریکا انجام داده "ارتشاء" است.</p>
      <p>جمهوری‌خواهان اما ماجرا را علاقه ترامپ به پایان "فساد" در اوکراین تقلیل می‌دهند. آنها می‌گویند که اوکراین از کشورهایی است که با فساد اداری دست و پنجه نرم می‌کند و رئیس جمهوری آمریکا می‌خواسته مطمئن باشد که کمک‌های آمریکا به این کشور حیف و میل نمی‌شود.</p>
      <p>از سوی دیگر یکی دیگر از شاهدان حاضر در کمیته تحقیقات استیضاح ترامپ در مجلس نمایندگان در روز پنجشنبه، گفت که صحبت‌های ترامپ را شنیده که از سفیر آمریکا در اتحادیه اروپا در مورد تحقیقات مربوط به پسر جو بایدن پرسیده است.</p>
      <p>دیوید هولمز، از دیپلمات‌های آمریکا در سفارت این کشور در اوکراین، که شاهد دیگر این جلسه بود، در معرفی خود سعی کرد خود را به دور از کل معادلات سیاسی واشنگتن نشان دهد. او گفت که شغل او بررسی اوضاع سیاسی اوکراین است و هیچ مسئولیتی در تعیین سیاست‌های آمریکا در قبال اوکراین ندارد.</p>
      <p>به گزارش بی.بی.سی، هولمز شنونده گفت‌وگوی تلفنی گوردون ساندلند، سفیر آمریکا در اتحادیه اروپا، با رئیس جمهوری آمریکا بوده است. هولمز گفت که در آن تماس ترامپ از ساندلند درباره تحقیقات درباره هانتر بایدن پرسیده است.</p>
      <p>هولمز گفت که در رستورانی در شهر کی‌یف، پایتخت اوکراین، او روبه‌روی ساندلند نشسته بود. او با بیان جزییاتی از آن روز، به سراغ مکالمه تلفنی ساندلند با رئیس جمهوری آمریکا رفت. او گفت که ساندلند به دونالد ترامپ گفته که رئیس جمهوری اوکراین حاضر است هر کاری برایت بکند. البته هولمز در شهادتش گفت که ساندلند همین منظور را با جملات محاوره‌ای بیان کرده است.</p>
      <p>رئیس جمهوری آمریکا در پاسخ پرسیده: "پس این کار را می‌کند؟" و پاسخ شنیده: "هر کاری که بگویی." بعد از پایان تماس تلفنی، هولمز از ساندلند درباره گفت‌وگویش پرسیده و پاسخ شنیده که ترامپ "فقط به چیزهایی که به خودش سود برساند توجه دارد. مثلا تحقیقات درباره بایدن‌ها."</p>
      <p>دونالد ترامپ برای دفاع از خود در زمان همین جلسه، در توییتر اول از قوه شنوایی خود تعریف کرد و سپس گفت که هیچ‌وقت نتوانسته کنار کسی باشد که تلفنی مشغول حرف زدن باشد و صدای حرف زدن فردی را که در سوی دیگر خط است را بشنود. چند ده هزار نفر به این توییت واکنش نشان داده و موافق و مخالف او صحبت کردند.</p>
      <p>همزمان جمهوری‌خواهانی که در کمیته بودند برای نشان دادن اینکه هیچ اتفاق خلافی روی نداده، سعی کردند با روش‌های مختلف اعتبار شهادت این دو نفر را زیر سوال ببرند. آنها چند بار سعی کردند با پرسیدن سوال‌هایی درباره مکالمه تلفنی  ترامپ و گوردون ساندلند، درستی ادعاهای دیوید هولمز را زیر سوال ببرند.</p>
      <p>هیل در سخنان ابتدایی خود گفته بود که بعضی از جمهوری‌خواهان نمی‌خواهند بپذیرند روسیه در انتخابات گذشته آمریکا دست داشته است. جمهوری‌خواهان با نشان دادن متن گزارش‌های خود درباره نقش روسیه در انتخابات آمریکا قصد داشتند نشان دهند که فیونا هیل در ارزیابی خود اشتباه کرده و می‌خواسته طرف دموکرات‌ها را بگیرد.</p>
      <p>جمهوری‌خواهان منتظر پاسخ هیل نمی‌شدند و در نهایت بعد از سومین باری که این حرف‌ها گفته شد، هیل اجازه گرفت که پاسخ آنها را بدهد.</p>
      <p>انتهای پیام</p>
    </article>
  </body>
</html>