<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100097/%DA%A9%D8%B1%D9%87-%D8%AC%D9%86%D9%88%D8%A8%DB%8C-%D8%A8%D9%87-%D8%AA%D9%88%D8%A7%D9%81%D9%82-%D8%B4%D8%B1%D8%A7%DA%A9%D8%AA-%D8%A7%D8%B7%D9%84%D8%A7%D8%B9%D8%A7%D8%AA%DB%8C-%D8%A8%D8%A7-%DA%98%D8%A7%D9%BE%D9%86-%D9%BE%D8%A7%DB%8C%D8%A7%D9%86-%D9%85%DB%8C-%D8%AF%D9%87%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T07:26:12+00:00"/>
    <meta property="og:title" content="کره جنوبی به توافق شراکت اطلاعاتی با ژاپن پایان می‌دهد"/>
    <meta property="og:description" content="کره جنوبی به رغم مخالفت آمریکا، قصد دارد روز شنبه به یک توافق شراکت اطلاعاتی خود با ژاپن در پی بالا گرفتن اختلاف دو کشور بر سر مسائل تاریخی و تجاری پایان دهد."/>
  </head>
  <body>
    <article>
      <h1>کره جنوبی به توافق شراکت اطلاعاتی با ژاپن پایان می‌دهد</h1>
      <address><time datetime="2019-11-22T07:26:12+00:00">22 Nov 2019, 07:26</time> by <a rel="author">علی مدنی</a></address>
      <p>کره جنوبی به رغم مخالفت آمریکا، قصد دارد روز شنبه به یک توافق شراکت اطلاعاتی خود با ژاپن در پی بالا گرفتن اختلاف دو کشور بر سر مسائل تاریخی و تجاری پایان دهد.</p>
      <p>به گزارش ایسنا، به نقل از خبرگزاری رویترز، انتظار می‌رود که پایان این توافق کره جنوبی و ژاپن موسوم به توافق امنیت کلی اطلاع رسانی نظامی احتمالا باعث تشدید هر چه بیشتر اختلافات بین کره جنوبی و همچنین آمریکا نیز بشود.</p>
      <p>واشنگتن خواستار این بوده این دو کشور آسیایی همپیمان اختلافات خود را از مسئله همکاری‌های امنیتی دور نگه دارند.</p>
      <p>ماه اوت سئول به توکیو اخطار داده بود که بعد از سه ماه به این توافق پایان خواهد داد. این اتفاق بعد از آن افتاد که توکیو تدابیر کنترلی شدید تری را علیه صادراتش به کره جنوبی با محور اختلاف بر سر تاریخ استعماری شبه جزیره کره اعمال کرد.</p>
      <p>این توافق بر مبنای این اخطار نیمه شب شنبه پایان می‌یابد مگر آن که تا آن زمان اقدامی در راستای تمدیدش صورت گیرد.</p>
      <p>تاکنون دو طرف از کوتاه آمدن از موضعشان خودداری کردند و سئول از توکیو خواسته اول در راستای کاهش اختلافات اقدام به کاستن از محدودیت‌های تجاری خود کند.</p>
      <p>با این حال ژاپن اعلام کرده که خواسته اصلی‌اش حفظ این توافق است.</p>
      <p>کانگ کیونگ وا، وزیر امور خارجه کره جنوبی به پارلمان این کشور گفت: تا زمانی که در رفتار ژاپن تغییری ایجاد نشود  ما در موضع خود تجدیدنظر نخواهیم کرد.</p>
      <p>در عین حال تارو کونو، وزیر دفاع ژاپن هم گفت: منقضی شدن این توافق تاثیری مستقیمی بر امنیت ژاپن نخواهد گذاشت.</p>
      <p>او خاطر نشان کرد: با توجه به وضعیت فعلی مربوط به کره شمالی نگرانی من این است که این اقدام یک "پیام اشتباه" را به کره شمالی و دیگر کشورهای منطقه بفرستد و تصور می‌کرد که سئول تصمیمی معقول بگیرد.</p>
      <p>آمریکا روز پنجشنبه گزارش یک رسانه کره جنوبی مبنی بر این که به دنبال کاستن از تعداد نظامی‌شان در کره جنوبی به دلیل اختلاف با این کشور بر سر تامین هزینه نظامی حضور این سربازان در این کشور است را تکذیب کرد.</p>
      <p>انتهای پیام</p>
    </article>
  </body>
</html>