<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/oktatas/ismet-elore-lepett-a-semmelweis-egyetem-egy-neves-felsooktatasi-rangsorban-1885719/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T07:37:00+00:00"/>
    <meta property="og:title" content="Ismét előre lépett a Semmelweis Egyetem egy neves felsőoktatási rangsorban"/>
    <meta property="og:description" content="A Semmelweis Egyetem az élettudományok kategóriában is a világ 400 legjobb egyeteme között szerepel."/>
  </head>
  <body>
    <article>
      <h1>Ismét előre lépett a Semmelweis Egyetem egy neves felsőoktatási rangsorban</h1>
      <address><time datetime="2019-11-22T07:37:00+00:00">22 Nov 2019, 07:37</time> by <a rel="author">VG</a></address>
      <h4>Az idei évben is a Semmelweis Egyetem érte el a legjobb helyezést a hazai felsőoktatási intézmények közül a Times Higher Education most kiadott szakegyetemi rangsorának orvos- és egészségtudományi kategóriájában. Az egyetem a múlt évhez hasonlóan most is a 301-400. helyezés közötti intervallumban helyezkedik el, ám ezen belül – az indikátorok elemzése alapján – 61 helyezést lépett előre. A Semmelweis Egyetem az élettudományok kategóriában is a világ 400 legjobb egyeteme között szerepel.</h4>
      <p>Az idei évben is a Semmelweis Egyetem érte el a legjobb helyezést a hazai felsőoktatási intézmények közül a Times Higher Education most kiadott szakegyetemi rangsorának orvos- és egészségtudományi kategóriájában. Az egyetem a múlt évhez hasonlóan most is a 301-400. helyezés közötti intervallumban helyezkedik el, ám ezen belül – az indikátorok elemzése alapján – 61 helyezést lépett előre.</p>
      <aside>A Semmelweis Egyetem az élettudományok kategóriában is a világ 400 legjobb egyeteme között szerepel</aside>
      <p>– olvasható az egyetem honlapján.</p>
      <p>A Times Higher Education (THE) most közzétett szakterületi rangsorában 11 tudományterületen mérik össze a világ felsőoktatási intézményeit. A Semmelweis Egyetem két tudományterületi listán szerepel, az orvos- és egészségtudományok, valamint az élettudományok kategóriában is a 301-400. helyezés közötti intervallumba került, megőrizve tavalyi pozícióját – adta hírül a Semmelweis.</p>
      <figure>
        <img src="https://www.vg.hu/wp-content/uploads/2019/11/BJASZ201902180213-e1572858651378.jpg"/>
        <figcaption>Semmelweis Egyetem<br/>Fotó: MTVA / MTI</figcaption>
      </figure>
      <p>Az orvos- és egészségtudományi rangsorban 61 helyet lépett előre az egyetem a múlt évhez képest. Bár a THE csak az intervallumot adja meg, a nyilvános indikátorértékek elemzése alapján megállapítható, hogy a világ 318. legjobb egyeteme a Semmelweis ezen a területen, míg tavaly a 379. volt. A Semmelweis Egyetem a „kutatás” indikátorban érte el a legnagyobb növekedést. A másik három orvos- és egészségtudományi képzéssel foglalkozó hazai egyetem a 401-500., illetve az 501-600. közötti intervallumba került.</p>
      <aside>Az élettudományok kategóriában az Eötvös Loránd Tudományegyetem (ELTE) és a Semmelweis Egyetem érte el a legjobb helyezést a hazai felsőoktatási intézmények közül, mindkét egyetem a 301-400. helyezés között szerepel.</aside>
      <p>Az indikátor-elemzések alapján a hivatalosan megadott intervallumon belül az ELTE áll az élen hazai szinten. Erre a listára további négy magyar intézmény került fel, melyek az 501-600., valamint a 600+ intervallumban helyezkednek el – számolt be a változásokról az orvostudományi egyetem weboldala.</p>
    </article>
  </body>
</html>