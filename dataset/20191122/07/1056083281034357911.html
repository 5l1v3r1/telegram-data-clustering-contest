<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100098/%D8%AE%D8%B7%D8%B1-%D8%A7%D9%86%D9%82%D8%B1%D8%A7%D8%B6-%D8%AF%D8%B1-%DA%A9%D9%85%DB%8C%D9%86-%DA%AF%D9%88%D9%86%D9%87-%D9%87%D8%A7%DB%8C-%DA%AF%DB%8C%D8%A7%D9%87%DB%8C-%D8%A2%D9%81%D8%B1%DB%8C%D9%82%D8%A7%DB%8C-%D8%A7%D8%B3%D8%AA%D9%88%D8%A7%DB%8C%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-22T07:32:23+00:00"/>
    <meta property="og:title" content="خطر انقراض در کمین گونه‌های گیاهیِ آفریقای استوایی"/>
    <meta property="og:description" content="بررسی‌ها نشان می‌دهد: خطر انقراض یک سوم از گونه‌های گیاهی آفریقای استوایی را تهدید می‌کند."/>
  </head>
  <body>
    <article>
      <h1>خطر انقراض در کمین گونه‌های گیاهیِ آفریقای استوایی</h1>
      <address><time datetime="2019-11-22T07:32:23+00:00">22 Nov 2019, 07:32</time> by <a rel="author">نسرین صادقی</a></address>
      <p>بررسی‌ها نشان می‌دهد: خطر انقراض یک سوم از گونه‌های گیاهی آفریقای استوایی را تهدید می‌کند.</p>
      <p><b>به گزارش ایسنا، </b>محققان در بررسی‌های جدید خود دریافتند: یک سوم از گونه‌های گیاهی در آفریقای استوایی با خطر انقراض روبرو هستند. گیاهان در بسیاری از اکوسیستم‌ها و به طور کلی حیات موجودات عامل کلیدی و حیاتی به حساب می‌آیند که تامین کننده مواد غذایی و اکسیژن همچنین منبعی از مواد و ترکیبات بی‌شمار و دارویی هستند.</p>
      <p>با این وجود فعالیت‌ها و اقدامات بشر از جمله قطع درختان، استخراج معدن و گسترش کشاورزی گونه‌های گیاهی را با تهدیدی جدی روبرو کرده‌اند. درحالیکه در مطالعات متعددی خطر انقراض گونه‌های جانوری به دقت مورد بررسی قرار گرفته؛ اما تهدیدهایی که گونه‌های گیاهی با آن‌ها روبرو هستند به خوبی مشخص نیست.</p>
      <p>اتحادیه بین‌المللی حفاظت از طبیعت (IUCN) ۸۶ درصد از گونه‌های پستاندار را که با خطر انقراض روبرو هستند، مورد بررسی قرار داده و اسامی آن‌ها را در فهرست قرمز آورده‌ است؛ این درحالیست که تنها هشت درصد از گونه‌های گیاهی مورد بررسی قرار گرفته‌اند.</p>
      <p>به گزارش ایسنا به نقل از روزنامه گاردین، محققان در بررسی جدید خود و با استفاده از مدل‌های ارزیابی از مجموع ۷۰۰۰ گونه، ۱۷ درصد از گونه‌های گیاهی در آفریقای استوایی را در معرض خطر انقراض معرفی کردند. همچنین ۱۴ درصد آن‌ها با خطر بالقوه انقراض روبرو هستند. این گونه‌های گیاهی بیشتر در جنگل‌های استوایی غرب آفریقا و ارتفاعات اتیوپی متمرکز بوده‌اند.  </p>
      <p>انتهای پیام</p>
    </article>
  </body>
</html>