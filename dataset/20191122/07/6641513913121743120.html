<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/sinir-disi-etmek-yetmiyor-toplum-kasim-2019-2"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-22T07:08:00+00:00"/>
    <meta property="og:title" content="Sınır dışı etmek yetmiyor"/>
    <meta property="og:description" content="Sınır dışı etmek yetmiyor | aydinlik.com.tr"/>
  </head>
  <body>
    <article>
      <h1>Sınır dışı etmek yetmiyor</h1>
      <address>
        <time datetime="2019-11-22T07:08:00+00:00">22 Nov 2019, 07:08</time>
      </address>
      <p>
        <b>Özbekler fuhuş için ev, otel ve rezidansları, Afrikalılar kendi belirledikleri otelleri tercih ediyor. Emniyet müdürü, Türkiye’ye defalarca giriş çıkış yapan bu kişiler hakkında yasaların yetersiz olduğunu söyledi.</b>
      </p>
      <p>VEYSEL BOĞATEPE</p>
      <p>İstanbul’un fuhuş ağında en büyük pay Özbeklerin. İlk başlarda çocuk bakıcılığı için Türkiye’yi tercih eden Özbekler, kısa yoldan para kazanmak amacıyla fuhuşa yöneliyor. Genellikle organize edenlerin kontrolünde 2-3 kadın, paylaşımlı evlerde çalışıyor. Bağımsız olarak tek ya da iki kişi halinde çalışanlar da var. Özbeklere ilişkin dikkatimi çeken önemli ayrıntı ise çalışan kadınlar sürekli değişiyor. Özbekler, fuhuştan kazandıkları parayı Türkiye’de harcamıyorlar. Bu önemli ayrıntı, Özbeklerin çoğunun para kazanma amacıyla Türkiye’yi tercih ettiklerini ortaya koyuyor. Çalışma şartlarının tek-çift seans, saatlik ve gecelik olarak belirlendiği fuhuş piyasasında randevu evlerinin yanı sıra ev, otel ve rezidanslara servis verenler de var.</p>
      <p>
        <b>HASTALIKLAR RİSKİ</b>
      </p>
      <p>Profillerinde genellikle sahte fotoğraf kullanan Özbekler, sadece birebir iletişime geçildiğinde gerçek fotoğraflarını paylaşıyorlar. Seansı 100 TL’den başlayan ücret politikası, gecelik 400 ile 600 TL arasında değişiyor. Genellikle adres değişikliği yaparak güvenlik önlemi alıyorlar fakat bunun yanı sıra kesinlikle ilk aşamada, cadde, sokak, kapı numarası gibi bilgileri paylaşmıyorlar. Bunun yerine ilk randevuyu telefonla yönlendirerek gerçekleştiriyorlar. Türkiye’ye bir yılda yüzlerce belki de binlerce giriş-çıkış yapan Özbekler , hem ilk sırada yer alıyorlar hem de ilişkide korunmayı müşterilerinin tercihine bırakarak cinsel yolla bulaşan birçok hastalığın da taşıyıcısı oluyorlar.</p>
      <p>
        <b>TÜRK ORTAKLARI VAR</b>
      </p>
      <p>İkinci sırada yer alan Afrikalılarda ise durum, farklılık gösteriyor. Özbekler gibi sahte fotoğraf kullanmıyorlar ve genellikle profillerine “Natürel masaj hizmeti” notunu düşüyorlar. Birebir iletişime geçildiği zaman eskortluk yaptıklarını söylüyorlar. Nadir de olsa kendi evinde hizmet verenler de bulunuyor fakat genellikle otelleri tercih ediyorlar. Afrikalıların ardında kadınları yalnızca uçak bileti ile vize harcı karşılığında Türkiye’ye getiren, Türk ortaklı organizasyon bulunuyor. Fiyat politikaları ise 400 ile bin 600 TL arasında değişiyor. Genellikle kendilerinin belirlediği otellerde veya evlerde hizmet veriyorlar. Özbeklerin aksine kesinlikle gecelik kalmıyorlar ve korunmasız (kondom) ilişkiyi kabul etmiyorlar. Müşterilerine bulundukları konumu göndererek buluşmayı sağlıyorlar ve ilk buluşmada otel, ev çevresini gözcüleri aracılığıyla kontrol ederek güvenlik önlemleri alıyorlar. Müzik ve eğlenceye düşkün Afrikalılar yine Afrikalıların işlettiği eğlence mekanlarında harcama yapıyorlar.</p>
      <p>
        <b>ÖZBEK KADINLA RANDEVU</b>
      </p>
      <p>Aramızda güven duygusunu pekiştirdiğim Şaşina adındaki Özbek kadınla iletişime geçerek geleceğimi ve mevcut kızların fotoğrafını göndermesini istedim. Gönderdiği üç kızdan birisini belirleyip, onunla yarın görüşmek istediğimi söyledim fakat ertesi gün işimin çıktığını daha sonra geleceğimi söyleyerek bir hafta bekledim. Aynı kadının ne kadar süre Türkiye’de kaldığını tespit etmek istiyordum. Tekrar iletişime geçtiğimde ise tercih ettiğim kadının ülkesine döndüğü ve bu hareketliliğin devamlı olarak yaşandığı yanıtını aldım. Böylece Özbeklerin, düzenli olarak Türkiye’ye giriş-çıkış yaptıklarını teyit ettim. Bu kez farklı bir yol izleyerek mevcut kadın fotoğraflarını istemeden geleceğimi söyledim. Adres yerine yolu tarif edeceğini söyleyen Şaşina, bu konudaki ısrarlarımı boşa çıkarınca, onun kurallarına uydum ve tarif ettiği gibi bulundukları binanın önüne kadar geldim. Böylece cadde, sokak ve apartmana kadar gerekli tespitleri de yapmış oldum. Çaprazda bulunan börekçiye geçerek binaya giren-çıkan kadın ile erkek trafiğini, bu insanların davranış biçimlerini gözlemledim. Son bir kez daha arayarak açık adres vermesini, bu şekilde bulamayacağımı ve telefonumun şarjının da bitmek üzere olduğunu söyledim ancak yine tarif etmekte ısrar etti. Telefonu kapatarak birkaç saat daha gözlemlerimi sürdürdüm ve bu aşamadan sonra güvenlik önlemi almam gerektiğine karar vererek Gayrettepe Emniyet Müdürlüğüne gittim.</p>
      <p>
        <b>SAATLİK 600 LİRA</b>
      </p>
      <p>Randevu evleri hakkında yeterli bilgiyi elde etmiştim ancak otellerde nasıl çalıştıklarına dair edindiğim bilgi, telefon ve mesaj görüşmeleriyle sınırlıydı. Ayrıca Türklerle ortak çalışan Afrikalıların nasıl bir güvenlik önlemi aldıklarına dair hiçbir bilgiye henüz ulaşamamıştım. O nedenle son görüşmemi, genellikle otelleri tercih eden Afrikalı bir kadınla yaparak araştırmamı sonuçlandırmaya karar verdim. Afrikalı bir kadınla iletişime geçerek görüşmek istediğimi söyledim. Buluşma yeri olarak Beyoğlu’nda bir otelin adını veren ve otel ücreti de dahil olmak üzere saatlik 600 TL isteyen kadını, 350 TL’ye ikna etmeyi başardım. Otellerin güvenli olmadığı konusunda ısrar ederek ne gibi güvenlik önlemleri aldıklarını tespit etmeye çalıştım. Tüm görüşmelerini bu otelde gerçekleştirdiğini ve şu zamana kadar bir sorun çıkmadığını söyleyerek otelin güvenli olduğunu söyledi. Randevuyu netleştirdikten sonra Gayrettepe Emniyet Müdürlüğünü arayarak öğlenden sonra saat 14.00’da, Beyoğlu’nda bir otelde görüşmek üzere randevulaştığımızı söyledim ve ihtiyaç duyduğumda Beyoğlu emniyetinden birkaç sivil polisin benimle irtibatta kalmalarını rica ettim.</p>
      <p>
        <b>POLİS BASKININA KARŞI TETİKTELER</b>
      </p>
      <p>Randevu saatinden önce buluşmanın gerçekleşeceği otelin paralelindeki büfenin önünde oturarak otelin giriş kapısını gözetlemeye başladım. Giriş çıkış yapanlar arasında nadir de olsa birkaç Afrikalı kadın vardı. Randevu saati geldiğinde, mesajla geldiğimi bildirdim. İlginçtir ki, Türkçe bilmediğini söyleyen ve o nedenle de İngilizce iletişim kurduğum kadından bu kez gelen mesaj Türkçe idi. Mesajında, birkaç dakika gecikeceğini ve tam olarak nerede olduğumu soruyordu. Otele getiren kişinin Türk olduğundan ve ortak çalıştıklarından böylece emin olmuştum. Deşifre olmamak için oturduğum büfe yerine paralelindeki kebapçıda yemek yediğimi söyledim. Taksim’de oturduğunu söyleyen kadın, randevusuna bir saatten fazla geç kalmasına rağmen henüz ortalarda yoktu. Tekrar ve peş peşe mesajlar yazdım fakat yanıt alamadım. Bölgeyi terk etmeden evvel Emniyet Müdürlüğünü arayarak durumu izah ettim. Aldığım yanıt, otelde randevulaştıkları her kişinin sivil polis olabileceği ihtimalini göz önünde bulundurarak hareket ettikleri yönündeydi. Yaşadığım bu son durum Afrikalıların, polis baskınına karşı nasıl önlem aldıklarını açıkça ortaya koyuyordu. Son randevu gerçekleşmemiş olsa bile araştırmam hedefine ulaşmış oluyordu.</p>
      <p>
        <b>15 GÜN İÇİNDE GERİ DÖNÜYORLAR</b>
      </p>
      <p>Gayrettepe Emniyet Müdürlüğü’nde kendimi tanıtarak emniyet amiriyle görüşmek istediğimi söyledim. Birkaç dakika sonra amirin kendisi bizzat salonda beni karşılayarak odasına aldı. Yaptığım çalışmayı kısaca özetledim ve aldığım notlardan bilgiler aktardım. İhtiyaç duyduğumda, bana destek verip vermeyeceklerini sordum. Memnuniyetle kabul etti. Çok önemli bir çalışma yaptığımı ama nafile uğraş olduğunu da sözlerine ekledi. Fuhuş ile mücadelede mevcut yasaların yetersiz olduğunu, yakalayıp sınır dışı ettikten sonra 10-15 gün içerisinde tekrar ellerini kollarını sallayarak giriş yaptıklarını söyledi.</p>
      <related>
        <h4>Benzer Haberler</h4>
        <a href="https://www.aydinlik.com.tr/227-afgan-sinir-disi-edildi-turkiye-nisan-2018"/>
        <a href="https://www.aydinlik.com.tr/dunya/2017-mart/sevgilisinin-evine-kursun-yagdiran-turk-sinir-disi-edildi"/>
        <a href="https://www.aydinlik.com.tr/turk-akimi-turk-sinirlarinda-ekonomi-kasim-2017-1"/>
      </related>
    </article>
  </body>
</html>