<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474143-sasin-konieczne-bylo-zarzadzenie-powtorzenia-glosowania"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T07:45:20+00:00"/>
    <meta property="og:title" content="Sasin: Konieczne było zarządzenie powtórzenia głosowania. Pani marszałek nie miała po prostu w tej sprawie innego wyjścia"/>
    <meta property="og:description" content="&quot;Doszło do pewnego zamieszania. Nie działała część urządzeń do głosowania. Liczni posłowie zgłaszali trudności w głosowaniu. Sam widziałem las rąk wśród posłów Koalicji Obywatelskiej, opozycji, kiedy pani marszałek p..."/>
  </head>
  <body>
    <article>
      <h1>Sasin: Konieczne było zarządzenie powtórzenia głosowania. Pani marszałek nie miała po prostu w tej sprawie innego wyjścia</h1>
      <address><time datetime="2019-11-22T07:45:20+00:00">22 Nov 2019, 07:45</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>Doszło do pewnego zamieszania. Nie działała część urządzeń do głosowania. Liczni posłowie zgłaszali trudności w głosowaniu. Sam widziałem las rąk wśród posłów Koalicji Obywatelskiej, opozycji, kiedy pani marszałek pytała, czy działa, komu nie działa to urządzenie do głosowania. W konsekwencji konieczne było zarządzenie powtórzenia tego głosowania</blockquote>
      <p>— tak o głosowaniu ws. posłów-członków KRS mówił w programie „Graffiti” (Polsat News) wicepremier Jacek Sasin.</p>
      <p>CZYTAJ RÓWNIEŻ: <a href="https://wpolityce.pl/polityka/474128-burza-wokol-glosowania-opozycja-oskarza-marszalek-witek">Burza wokół głosowania w Sejmie! Opozycja oskarża marszałek Witek i cytuje nagranie: „Trzeba anulować, bo my przegramy…”</a></p>
      <blockquote>Liczni posłowie, w tym przede wszystkim również opozycji, również PiS, zgłaszali, że nie mogli oddać głosu. Widziałem chociażby poseł Śledzińską-Katarasińską z PO, która również zgłaszała te problemy i mówiła, że trzeba powtórzyć to głosowanie, tak jak poprzednie zresztą głosowanie, kiedy poseł Szczerba z Platformy nie mógł zagłosować. Mówił, że miał problem z zagłosowaniem i również wtedy pani marszałek zarządziła, że głosujemy od nowa</blockquote>
      <p>— podkreślał.</p>
      <blockquote>Chyba wszystkim powinno zależeć, żeby ten wynik głosowania odzwierciedlał wolę Sejmu. Powtórzonego głosowania chyba nikt nie kwestionuje. Nie kwestionuje, że te wyniki oddają stan głosowania wszystkich posłów</blockquote>
      <p>— dodał.</p>
      <p>Jak zaznaczył minister aktywów państwowych:</p>
      <blockquote>To nie jest tak, że głosowania w Sejmie podlegają ocenie prokuratorów. Głosowania są obiektywne. Jest na tablicy wynik wyborów. Opozycja powinna się wreszcie pogodzić z tym, że przegrała wybory, po raz kolejny przegrała i nie ma większości w parlamencie. W związku z tym nie jest w stanie forsować swoich pomysłów czy wybierać swoich kandydatów. To normalna, demokratyczna procedura. Dla opozycji najwyraźniej nie jest normalne to, że ten, kto ma większość jest w stanie w parlamencie przegłosować swoich kandydatów.</blockquote>
      <p>Wicepremier Sasin podkreślał jednocześnie, że działania Elżbiety Witek były odpowiednie.</p>
      <blockquote>Pani marszałek oczywiście, że zachowała się prawidłowo. Musi staż na straży tego, aby każdy poseł mógł zrealizować swoje prawo zagłosowania w ważnym głosowaniu. Jeśli były zgłaszane z sali liczne uwagi, że nie działa aparatura do głosowania, że posłowie nie są w stanie prawidłowo oddać głosu, to nie miała pani marszałek innego wyjścia jak powtórzyć to głosowanie. Powtarzam: tak jak zresztą poprzednie głosowanie, w którym poseł Szczerba zgłaszał uwagę, że nie jest w stanie zagłosować, a mimo to głosowanie było powtórzone. Tutaj tych głosów, zarówno ze strony opozycji, jak i posłów PiS-u, było dużo, dużo więcej</blockquote>
      <p>— mówił gość Polsat News.</p>
      <blockquote>Pani marszałek nie miała po prostu w tej sprawie innego wyjścia</blockquote>
      <p>— dodał.</p>
      <p>gah/Polsat News</p>
    </article>
  </body>
</html>