<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/mincifri-shukaje-oblichchya-dlya-elektronnih-vodiyskih-prav-641625.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T07:24:10+00:00"/>
    <meta property="og:title" content="Мінцифри шукає «обличчя» для електронних водійських прав"/>
    <meta property="og:description" content="Федоров запропонував прикріпити фотографії в коментарях до його допису, а команда міністерства вибере 10 лідерів та переможця"/>
  </head>
  <body>
    <article>
      <h1>Мінцифри шукає «обличчя» для електронних водійських прав</h1>
      <address>
        <time datetime="2019-11-22T07:24:10+00:00">22 Nov 2019, 07:24</time>
      </address>
      <h4>Федоров запропонував прикріпити фотографії в коментарях до його допису, а команда міністерства вибере 10 лідерів та переможця</h4>
      <p>У Міністерстві цифрової трансформації шукають охочих стати обличчям демоверсії електронних водійських посвідчень.</p>
      <p>Про це міністр цифрової трансформації України Михайло Федоров <a href="https://www.facebook.com/fedorov1991/posts/1848764408600748">написав</a> у Facebook.</p>
      <p>«Найближчим часом ми проведемо презентацію мобільного додатку «Дія». Ми шукаємо людину, чиє обличчя буде розміщено на демоверсії електронних водійських посвідчень. Кожен, хто встановить собі додаток або побачить його в App Store чи Google Play на welcome екрані, побачить вас», — зазначив міністр.</p>
      <p>Федоров запропонував прикріпити фотографії в коментарях до його допису, а команда міністерства вибере 10 лідерів та переможця.</p>
      <p>«Нам потрібно знайти людину до 14:00 найближчої суботи», — додав міністр.</p>
      <p>Нагадаємо, в уряді затвердили проєкт, в межах якого водійські права <a href="https://glavcom.ua/news/syurpriz-dlya-vodijiv-za-kermo-mozhna-bude-sidati-bez-posvidchennya-ta-tehpasporta-635374.html">можна буде показувати зі смартфона.</a> Для цього розроблять спеціальний додаток. Надалі користувачі додатка зможуть не носити водійські права постійно з собою.</p>
      <p>Для замовлення е-посвідчення водія чи е-техпаспорта громадянину лише доведеться завантажити на смартфон мобільний додаток Єдиного державного веб-порталу електронних послуг («Дія») та пройти електронну ідентифікацію.</p>
      <p>Е-права та е-техпаспорт формуються автоматично за наявності в єдиній інформаційній системі МВС усіх відомостей, що зазначаються в посвідченні водія та свідоцтві про реєстрацію транспортного засобу, у тому числі фотографії (відцифрованого образу обличчя) особи для формування е-посвідчення водія.</p>
      <blockquote>   •  <b>Читайте також: <a href="https://glavcom.ua/digest/yak-ya-otrimala-svoji-pershi-vodiyski-prava-v-americi-i-chomu-do-avtoshkil-hoditi-ne-obovyazkovo-634624.html">Як я отримала свої перші водійські права в Америці і чому до автошкіл ходити не обов'язково</a></b></blockquote>
      <related>
        <a href="https://glavcom.ua/economics/finances/dubilet-proponuje-zapustiti-elektronni-dovirenosti-dlya-borotbi-z-reyderstvom-641383.html"/>
        <a href="https://glavcom.ua/kyiv/news/misto-u-smartfoni-u-dodatku-kyiv-smart-city-zayavlyatsya-novi-servisi-640710.html"/>
        <a href="https://glavcom.ua/news/v-twitter-zyavilasya-nova-funkciya-641600.html"/>
      </related>
    </article>
  </body>
</html>