<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/vesti-noi-despre-zzidul-lui-trump-cand-va-fi-terminat-si-ce-dimensiuni-va-avea.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T07:56:00+00:00"/>
    <meta property="og:title" content="Vești noi despre „zidul lui Trump”. Când va fi terminat și ce dimensiuni va avea"/>
    <meta property="og:description" content="Noul ministru interimar al securităţii interne american, Chad Wolf, a declarat că zidul de la frontiera cu Mexic va fi construit, până la sfârşitul anului viitor urmând să fie finalizaţi 800 km din această construcţie."/>
  </head>
  <body>
    <article>
      <h1>Vești noi despre „zidul lui Trump”. Când va fi terminat și ce dimensiuni va avea</h1>
      <h2>Noul ministru interimar al securităţii interne american, Chad Wolf, a declarat că zidul de la frontiera cu Mexic va fi construit, până la sfârşitul anului viitor urmând să fie finalizaţi 800 km din această construcţie.</h2>
      <address>
        <time datetime="2019-11-22T07:56:00+00:00">22 Nov 2019, 07:56</time>
      </address>
      <p>Preşedintele Donald Trump a promis în campania electorală că va 'construi zidul', însă, după aproape trei ani, singura barieră nouă ridicată de-a lungul celor 3060 km ai graniţei de sud-vest se întinde pe doar 9,75 metri, relatează Agerpres.</p>
      <p>Patru panouri de oţel şi beton au fost instalate în urmă cu două săptămâni la est de Donna, un orăşel cu 17.000 de locuitori din statul Texas.</p>
      <p><i>„Trebuie să securizăm frontiera. Preşedintele Trump a fost clar. Pentru a aceasta, trebuie să construim un zid de frontieră şi suntem pe cale să o facem”,</i> a declarat Wolf, care a întreprins joi o vizită pe teren.</p>
      <p>El a precizat că, până în prezent, de-a lungul graniţei au fost ridicaţi 133 km de zid şi că alţi 250 km sunt <i>'în curs de realizare'.</i></p>
      <p>Criticii afirmă însă că cea mai mare parte, dacă nu întreaga construcţie, a implicat refacerea sau înlocuirea barierelor existente, nu 'umplerea' golurilor.</p>
      <p>Noua porţiune de aproape 10 metri face parte dintr-un segment de 13 km care va costa 167 milioane de dolari şi care trebuia finalizat în februarie, dar a fost amânat pentru octombrie 2020.</p>
      <p>Noile blocuri se află pe teren federal, dar zona înconjurătoare este în proprietate privată, ceea ce ridică spectrul unor bătălii juridice îndelungate şi al unor întârzieri suplimentare.</p>
      <p>Ar putea exista însă şi alte obstacole. Ministerul Securităţii Interne, a treia cea mai mare agenţie federală, cu 240.000 de angajaţi, a fost afectat de probleme de conducere şi personal, conform raportului anual emis luni de inspectorul său general.</p>
      <p>Construirea zidului este gestionată de agenţia vamală şi de protecţie a frontierelor, care are însă preocupări mai urgente. În cursul anului fiscal care s-a încheiat în septembrie, agenţii săi au prins şi reţinut temporar aproape un milion de migranţi, cel mai mare bilanţ din ultimul deceniu.</p>
      <p>Sursa: Agerpres</p>
    </article>
  </body>
</html>