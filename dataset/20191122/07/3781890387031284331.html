<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742998"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T07:14:00+00:00"/>
    <meta property="og:title" content="ระบาดอีก!'หัวกุ้งยัดตะกั่ว' แม่ค้าอ้างไม่รู้เนียนแถม1ตัว"/>
    <meta property="og:description" content="หนุ่มขอเตือนภัย! หลังเจอ 'หัวกุ้งยัดตะกั่ว' กลับมาระบาดอีกครั้งกลางตลาดริมเมยแม่สอด กลับไปถามแม่ค้ากลับบอกไม่รู้ เนียนแถมกุ้ง 1 ตัวไถ่โทษ!"/>
  </head>
  <body>
    <article>
      <h1>ระบาดอีก!'หัวกุ้งยัดตะกั่ว' แม่ค้าอ้างไม่รู้เนียนแถม1ตัว</h1>
      <address>
        <time datetime="2019-11-22T07:14:00+00:00">22 Nov 2019, 07:14</time>
      </address>
      <p>
        <b>หนุ่มขอเตือนภัย! หลังเจอ "หัวกุ้งยัดตะกั่ว" กลับมาระบาดอีกครั้งกลางตลาดริมเมยแม่สอด กลับไปถามแม่ค้ากลับบอกไม่รู้ เนียนแถมกุ้ง 1 ตัวไถ่โทษ!</b>
      </p>
      <p>เมื่อวันที่ 22 พ.ย. ผู้สื่อข่าว <b>"เดลินิวส์ออนไลน์" </b>รายงานว่า โลกออนไลน์เกิดกระแสวิจารณ์อย่างหนัก ภายหลังจากที่ผู้ใช้เฟซบุ๊ก@พิษณุ ระหว่างปี ระบุ <b><i>"9/11/62 #กุ้งยัดตะกั่วริมเมยแม่สอด อยู่แม่สอดมา กินกุ้งมาก็หลายปี เห็นแต่คนว่า พึ่งเจอกะตัวเองก็วันนี้ ขนาดเป็นคนแม่สอดยังเจอ แล้วคนที่อื่นมีหรือจะไม่เจอ #กุ้งยัดตะกั่ว #กุ้งริมเมยแม่สอด 19/11/62 **ฝากหน่วยงานที่เกี่ยวข้องเข้าตรวจสอบ ด้วยครับเพื่อไม่ให้เสียชื่อเสียงของแม่สอด**" </i></b>โดยหลังจากที่เรื่องราวดังกล่าวเผยแพร่ออกไปไม่นาน ต่างเกิดกระแสวิพากษ์วิจารณ์พร้อมแชร์เตือนภัยไปทั่วทั้งสังคมออนไลน์ โดยทางเจ้าของโพสต์ดังกล่าวได้เผยข้อมูลเพิ่มเติมอีกว่า ได้มีโอกาสกลับไปที่ร้านค้าดังกล่าวอีกครั้ง เพื่อสอบถามเรื่องราวที่เกิดขึ้น ซึ่งทางแม่ค้าก็ตอบกลับเพียงแต่ว่า ไม่ทราบเนื่องจากไม่ได้ตรวจสอบ หาซื้ออีกก็จะแถมกุ้งให้ 1 ตัว<br/><br/>อย่างไรก็ตาม เมื่อช่วงต้นปี62ที่ผ่านมา ทางด้าน นพ.สุวรรณชัย วัฒนายิ่งเจริญชัย รองปลัดกระทรวงสาธารณสุขและโฆษกกระทรวงสาธารณสุข เคยให้เผยข้อมูลภายหลังจากที่มีการระบาดยัดตะกั่วในกุ้งว่า ตะกั่วเป็นธาตุที่มีพิษที่สุดที่ลงไปปะปนในอาหาร เมื่อร่างกายได้รับตะกั่วเข้าไปก็จะเกิดอาการพิษตะกั่ว ซึ่งจะมีผลต่อระบบทางเดินอาหาร ระบบโลหิตและระบบประสาท อาการระยะเฉียบพลันจะเกิดขึ้นใน 30 นาที โดยจะมีอาการปวดท้อง ท้องผูก อ่อนเพลีย เบื่ออาหาร คลื่นไส้วิงเวียน น้ำหนักลด อาเจียน คอแห้ง กระหายน้ำ ปวดศีรษะ และนอนไม่หลับ ฉะนั้น หากจะเลือกซื้อกุ้ง ควรเพิ่มความสังเกตความผิดปกติของสี และน้ำหนักของตัวกุ้ง ต้องไม่ผิดปกติจากตัวอื่น โดยเฉพาะบริเวณหัวและก้ามของกุ้ง เนื่องจากเป็นส่วนที่พบการสอดไส้ของตะกั่วอยู่บ่อยครั้ง...</p>
      <figure>
        <img src="https://www.dailynews.co.th/admin/upload/20191122/news_OUqdaZHbhK141451_533.jpg?v=20191122161?v=5133"/>
      </figure>
      <p>ขอบคุณภาพแบะข้อมูลจาก @พิษณุ ระหว่างปี</p>
      <figure>
        <img src="https://www.dailynews.co.th/admin/upload/20191122/news_NTLtKnWhVr141529_533.jpg?v=20191122161?v=7973"/>
      </figure>
    </article>
  </body>
</html>