<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-spa-centre-raid-in-agra-many-centres-shutdown-2862519.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T07:29:38+00:00"/>
    <meta property="og:title" content="Spa Centre की आड़ में हो रहा था ये काम, रेड पड़ी तो पता चला कि..."/>
    <meta property="og:description" content="ताजनगरी आगरा में स्पा सेंटर नियमों को ताक पर रखकर संचालित हैं। वहां थेरेपी नहीं होती है। इसकी आड़ में देह व्यापार चल रहा है। इसलिए सभी सेंटरों पर छापेमारी की जा रही है। यह पूछा जा रहा है कि उनके यहां..."/>
  </head>
  <body>
    <article>
      <h1>Spa Centre की आड़ में हो रहा था ये काम, रेड पड़ी तो पता चला कि...</h1>
      <address><time datetime="2019-11-22T07:29:38+00:00">22 Nov 2019, 07:29</time> by <a rel="author">आगरा, संवाददाता</a></address>
      <p>ताजनगरी आगरा में स्पा सेंटर नियमों को ताक पर रखकर संचालित हैं। वहां थेरेपी नहीं होती है। इसकी आड़ में देह व्यापार चल रहा है। इसलिए सभी सेंटरों पर छापेमारी की जा रही है। यह पूछा जा रहा है कि उनके यहां डॉक्टर तैनात है या नहीं। अभी तक जिस भी सेंटर की जांच की गई है, वहां पता चला है कि वहां बीएएमएस डॉक्टर तैनात नहीं है। फिलहाल स्पा सेंटर खोलने के लिए लाइसेंस कहां से मिलता है, यह जानकारी अधिकारी को भी नहीं है। </p>
      <p>ताजनगरी में संचालित एक भी स्पा सेंटर क्षेत्रीय आयुर्वेदिक एवं यूनानी अधिकारी कार्यालय में रजिस्टर्ड नहीं है। स्पा सेंटर के लिए कोई नियम भी शासन की तरफ से नहीं है। इस कार्यालय में सिर्फ बीएएमएस डॉक्टर का रजिस्ट्रेशन होता है। नियम यह है कि बिना बीएएमएस डॉक्टर की तैनाती के कोई स्पा सेंटर नहीं चल सकता। पंचकर्म थेरेपी को स्पा का नाम दिया गया है। डॉक्टर की मौजूदगी के बिना मसाज घातक साबित हो सकती है।</p>
      <p>
        <b>बीमार कर सकती है मसाज</b>
      </p>
      <p>बिना प्रशिक्षित डॉक्टर की मौजूदगी में होने वाली मसाज/थेरेपी बीमारी का कारण भी बन सकती है। किस समय कितना प्रेशर देना है, यह जानकारी सिर्फ प्रशिक्षित लोगों को होती है। ताजनगरी में संचालित स्पा सेंटरों में युवतियां काम करती हैं। वहां युवक मसाज का काम ही नहीं करते। यहां युवाओं की भीड़ सिर्फ अय्याशी के नजरिए से ही आती है। </p>
      <p>
        <b>सख्ती से स्पा सेंटरों पर ताले</b>
      </p>
      <p>पुलिस-प्रशासन की सख्ती से ज्यादातर स्पा सेंटरों पर ताले लटक गए हैं। अब सिर्फ पांच सितारा और तीन सितारा होटलों में स्पा सेंटर चल रहे हैं। वहां भी बीएएमएस डॉक्टर तैनात नहीं है। उन्हें बंद कराने की हिम्मत फिलहाल अधिकारी नहीं जुटा पा रहे हैं। प्रतिदिन पुलिस प्रशासन को इन होटलों से कोई न कोई काम पड़ता है। कमरे बुक कराने होते हैं। मीटिंग होने पर खाने-पीने का इंतजाम कराना होता है। अधिकारियों के परिचित आते हैं तो उन्हें ठहराना पड़ता है।</p>
      <p>
        <b>शासन की कोई नियमावली नहीं</b>
      </p>
      <p>एक आरटीआई के जवाब में क्षेत्रीय आयुर्वेदिक एवं यूनानी अधिकारी ने कहा है कि स्पा सेंटर खोलने के लिए शासन स्तर पर कोई नियमावली नहीं बनाई गई है। </p>
      <p>
        <b>गोवा से आया चलन</b>
      </p>
      <p>गोवा में स्पा सेंटरों की धूम है। पूरे भारत में सिर्फ गोवा में स्थानीय प्रशासन को स्पा सेंटर का लाइसेंस देने का अधिकार है। वहां भी स्थानीय प्रशासन के अधिकारी स्पा सेंटर का निरीक्षण करने के बाद लाइसेंस जारी करते हैं। गोवा की देखा-देखी दूसरे प्रदेशों में भी स्पा सेंटर का चलन धीरे-धीरे बढ़ गया। आगरा में पहला स्पा सेंटर वर्ष 2005 में खुला था। एक होटल में इसे खोला गया था। अभी तक यहां कोई जांच करने नहीं पहुंचा है। वैसे यह होटल हमेशा से सुर्खियों में रहा है।</p>
      <p>
        <b>केरल में हैं पंचकर्म सेंटर</b>
      </p>
      <p>जो केरल घूमने जाता है, वह वहां किसी न किसी पंचकर्म सेंटर पर जरूर जाता है। केरल की पंचकर्म थेरेपी की अपनी अलग पहचान है। वहां की आयुर्वेदिक थेरेपी से रोग तक भगाए जाते हैं। </p>
    </article>
  </body>
</html>