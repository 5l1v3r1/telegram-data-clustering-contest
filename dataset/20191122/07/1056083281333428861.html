<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100096/%D8%B9%D9%85%D9%84-%DB%8C%DA%A9-%D9%85%D8%A8%D9%84%D8%BA-%D8%A8%D8%B3%DB%8C%D8%A7%D8%B1-%D9%85%D9%88%D8%AB%D8%B1%D8%AA%D8%B1-%D8%A7%D8%B2-%D8%B3%D8%AE%D9%86-%D8%A7%D9%88%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T07:22:38+00:00"/>
    <meta property="og:title" content="عمل یک مبلغ بسیار موثرتر از سخن اوست"/>
    <meta property="og:description" content="ایسنا/قم رئیس انجمن تبلیغ و ارتباطات حوزه علمیه عنوان کرد: سخن هرچند تاثیر سحرآمیزی دارد ولی عمل یک مبلغ بسیار موثرتر از سخن اوست زیرا مردم می‌بینند مبلغ آنچه را می‌گوید عمل می‌کند و پا جای پای ائمه می‌گذارد."/>
  </head>
  <body>
    <article>
      <h6 class="kicker">رئیس انجمن تبلیغ و ارتباطات حوزه:</h6>
      <h1>عمل یک مبلغ بسیار موثرتر از سخن اوست</h1>
      <address><time datetime="2019-11-22T07:22:38+00:00">22 Nov 2019, 07:22</time> by <a rel="author">علی چاوشی</a></address>
      <p>ایسنا/قم رئیس انجمن تبلیغ و ارتباطات حوزه علمیه عنوان کرد: سخن هرچند تاثیر سحرآمیزی دارد ولی عمل یک مبلغ بسیار موثرتر از سخن اوست زیرا مردم می‌بینند مبلغ آنچه را می‌گوید عمل می‌کند و پا جای پای ائمه می‌گذارد.</p>
      <p>حجت‌الاسلام والمسلمین سیدمحمد واعظ موسوی شامگاه پنجشنبه در مراسم بزرگداشت سی و هشتمین سالگرد ارتحال علامه طباطبایی که در دارالقرآن و بیت ایشان برگزار شد، گفت: امروز به تبلیغات سنتی نمی‌توان اکتفا کرد.</p>
      <p>وی در خصوص لزوم به‌روزرسانی شیوه‌های تبلیغ افزود: باید به متدها و ابزارهای جدید رو بیاوریم و حوزویان و دانشگاهیان که طلایه‌دار عرصه فرهنگی هستند باید همه تلاش خود را برای به کار گرفتن ابزار تبلیغ به کار بگیرند.</p>
      <p>رئیس انجمن تبلیغ و ارتباطات حوزه علمیه  ادامه داد: چند سالی است که انجمن‌ علمی تبلیغ و ارتباطات در حوزه ایجاد شده ولی برخی به اشتباه تصور می‌کنند که این مجموعه هم در کنار مجموعه‌های اعزام مبلغ است درحالی‌که چنین ماموریتی ندارد؛ این انجمن متشکل از تعداد زیادی از استادان و فرهیختگان حوزه ارتباطات و تبلیغات است.</p>
      <p>وی اضافه کرد: حوزه علمیه بیش از 12 قرن قدمت دارد و شایسته نیست که گرید مقالات علمی‌اش‌را از مراکز دانشگاهی اخذ کند؛ نیاز است که یک پایگاه استنادی برای حوزه تاسیس شود که در این زمینه اقداماتی شده‌است.</p>
      <p>واعظ موسوی اظهار کرد: امروز مردم قم در حمایت از رهبری و مراجع راهپیمایی عظیمی را راه انداختند تا نشان دهند طرفدار نظام و رهبری هستند و صف خود را از آشوبگران جدا کردند.</p>
      <p>وی تصریح کرد: جایگاه حوزه و حوزویان باید در جامعه به خوبی تبیین شده باشد و از عناوین مشمئزکننده معادل مانند ارشد و دکترا بپرهیزیم زیرا توهین به حوزه است و مقام معظم رهبری و مراجع هم در این زمینه نصایح لازم را داشته‌اند.</p>
      <p>رئیس انجمن تبلیغ و ارتباطات حوزه علمیه در خصوص اهمیت تبلیغات گفت : امام در جلد 17 صحیفه نور فرموده است که تبلیغات مسئله مهم و حساس است؛ آنقدر که دشمنان از این حربه استفاده می‌کنند از طرق دیگر استفاده نمی‌کنند و ما هم باید بیشتر از تبلیغات استفاده کنیم.</p>
      <p>وی اظهار کرد: سخن هرچند تاثیر سحرآمیزی دارد ولی عمل یک مبلغ بسیار موثرتر از سخن اوست زیرا مردم می‌بینند مبلغ آنچه را می‌گوید عمل می‌کند و پا جای پای ائمه می‌گذارد.</p>
      <p>انتهای پیام</p>
    </article>
  </body>
</html>