<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/tesla-cybertruck-informatii-si-fotografii-oficiale/"/>
    <meta property="og:site_name" content="AutoExpert"/>
    <meta property="article:published_time" content="2019-11-22T07:45:58+00:00"/>
    <meta property="og:title" content="Tesla Cybertruck – Informații și fotografii oficiale"/>
    <meta property="og:description" content="Tesla a prezentat oficial primul său model pick-up numit Cybertruck."/>
  </head>
  <body>
    <article>
      <h1>Tesla Cybertruck – Informații și fotografii oficiale</h1>
      <address><time datetime="2019-11-22T07:45:58+00:00">22 Nov 2019, 07:45</time> by <a rel="author" href="https://www.autoexpert.ro/author/dragosbaltateanu/" target="_blank">Dragos Băltățeanu</a></address>
      <figure>
        <img src="https://www.autoexpert.ro/wp-content/uploads/2019/11/Cybertruck-4-830x467.jpg"/>
      </figure>
      <p>
        <b>Tesla a prezentat oficial primul său model pick-up numit Cybertruck.</b>
      </p>
      <p>Dezvelit în cadrul unui eveniment prezentat de fondatorul companiei, Elon Musk, Cybertruck a uimit asistența printr-un design extrem de atipic. Cu linii ascuțite și simple și o caroserie nevopsită, Cybertruck pare mai degrabă un prototip desprins dintr-un film apocaliptic.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/Cybertruck-5-1024x683.jpg"/>
      </figure>
      <p>Tesla spune că a ales acest design pentru că modelul Cybertruck a fost gândit pentru uz extrem. Caroseria rezistă la lovituri de ciocan și chiar la gloanțe de 9 mm, iar partea vitrată rezistă la lovituri puternice. Însă, în timpul demonstrației de pe scenă, geamurile s-au spart când au fost lovite cu un obiect dur, dar acesta nu a pătruns în habitaclu.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/Cybertruck-6-1024x683.jpg"/>
      </figure>
      <p>Tesla Cybertruck are o benă lungă de 2 metri ce permite un volum de încărcare de 2.3 metri cubi. Partea din spate se transformă într-o rampă de încărcare, ceea ce face mult mai simplă încărcarea unui ATV, de exemplu.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/Cybertruck-1-1024x683.jpg"/>
      </figure>
      <p>Suspensia folosită de Cybertruck este pneumatică, garda la sol fiind de 400 mm, iar puntea față amplasată chiar în marginea caroseriei permite un unghi de atac de 35 grade.</p>
      <p>Interiorul a fost dezvăluit într-o singură imagine în care se observă spațiu pentru șase pasageri și o planșă de bord minimalistă cu un display amplasat central.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/Cybertruck-3-1024x576.jpg"/>
      </figure>
      <p>Tesla nu a dat detalii tehnice complete despre noul model, dar a comunicat faptul că vor exista trei variante de motorizare:</p>
      <ul>
        <li>Single Motor RWD, cu un singur motor electric amplasat pe puntea spate ce permite o accelerație 0-100 km/oră în 6.5 secunde și o autonomie de 400 km (conform standardului american EPA). Prețul pentru piața americană este de 39.900 dolari</li>
        <li>Dual Motor AWD, cu două motoare electric, câte unul pentru fiecare punte, 0-100 km/oră în 4.5 secunde, autonomie 480 km, preț 49.900 dolari</li>
        <li>Tri Motor AWD cu trei motoare electrice, tracțiune integrală. Accelerația se face în 2.9 secunde, autonomie de 800 km și o capacitate de tractare de peste 6 tone la un preț de 69.900 dolari.</li>
      </ul>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/Cybertruck-2-1024x683.jpg"/>
      </figure>
      <p>Tesla a deschis deja rezervările online, clienții putând depune un avans de 100 dolari. Producția însă va debuta abia în 2021, iar versiunea cu trei motoare electrice nu va fi gata mai devreme de 2022.</p>
    </article>
  </body>
</html>