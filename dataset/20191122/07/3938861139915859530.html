<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/culture-newspaper/_sonya-delone-nazivala-sebe-rosijskoyu-ukrayinkoyu/939272"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:15:00+00:00"/>
    <meta property="og:title" content="Соня Делоне називала себе російською українкою"/>
    <meta property="og:description" content="&amp;mdash;&amp;ensp;Соня Делоне народилася в Одесі, &amp;mdash; каже історик мистецтва Євген Деменок, 50 років. Розповідає про художницю, засновницю власного напрямку в мистецтві ХХ сторіччя &amp;mdash; орфізму. В київському арт-просторі &quot;Сет&quot; відкрилася виставка &quot;Соня Делоне. Ритм кольору&quot;. ..."/>
  </head>
  <body>
    <article>
      <h1>Соня Делоне називала себе російською українкою</h1>
      <address><time datetime="2019-11-22T07:15:00+00:00">22 Nov 2019, 07:15</time> by <a rel="author">Марина НЕПИЙВОДА</a></address>
      <figure>
        <img src="https://static2.gazeta.ua/img2/cache/gallery/939/939272_1_w_1200.jpg?v=0"/>
        <figcaption>У київському арт-просторі ”Сет” триває виставка ”Соня Делоне. Ритм кольору”. Частина експозиції складається з робіт сучасних митців, що перегукуються з творчістю художниці. Оксана Левченя зробила інсталяцію з бракованих шкарпеток Житомирської фабрики (позаду ліворуч)<cite>Автор: FACEBOOK.COM/@PORTCULTURALAGENCY</cite></figcaption>
      </figure>
      <p>— Соня Делоне народилася в Одесі, — каже історик мистецтва<b> Євген Деменок, 50 років</b>. Розповідає про художницю, засновницю власного напрямку в мистецтві ХХ сторіччя — орфізму.</p>
      <p>В київському арт-просторі "Сет" відкрилася виставка "Соня Делоне. Ритм кольору".</p>
      <p>— Її називають однією з амазонок авангарду, — продовжує Євген Деменок. — У нас в Україні невідома майже нікому. За життя вона чотири рази змінила своє ім'я. Народилася як Сара Штерн, нам відома як Соня Делоне, була ще Соня Терк за прі­звищем родичів із материнської лінії та Соня Уде за прізвищем чоловіка. Прожила 94 роки. В неї заплутана біографія, досі є білі плями. Особливо щодо раннього періоду. Я привіз архівні документи. Переписку з дядьком і тіткою. Перші фарби їй подарував німецький художник-імпресіоніст Макс Ліберман 1899 року. А листівку до родичів, яку ми маємо, вона розмалювала 1898-го. Соня росла у родині дядька в Петербурзі. Багате, але бездітне подружжя взяло дівчинку на виховання. І завдяки цим родичам вона змогла мандрувати Європою. Оплачували її освіту за кордоном.</p>
      <p>Щороку про Соню Делоне виходять книжки, організовують виставки найбільші музеї світу. Вона — культова фігура для світу моди. Створений нею дизайн одягу, взуття, сумок, тканин використовується і дотепер. У 93 роки видала автобіографію, у спогадах ішлося про яскраві кольори України. Писала, що це країна Гоголя, і називала себе російською українкою. В нас у країні немає великих живописних робіт Соні Делоне, є тільки графіка у Націо­нальному художньому музеї та приватних колекціях. На виставці показуємо копію свідоцтва про народження, вінтажні плакати і книги. А також листування, в тому числі з реформатором театрального мистецтва Сергієм Дягілєвим.</p>
      <p>З чоловіком Соня Делоне придумала напрямок орфізм, це абстрактний стиль живопису. Все життя розробляла теорію кольорових плям та їх поєднань. Ідея була в тому, що кольори, покладені поруч, впливають один на одного. І завдяки цьому можна передавати і рух, і простір.</p>
      <p>Друга частина експозиції складається з робіт шести сучасних митців, які дотичні до творчості Соні Делоне. Наслідують традиції авангарду.</p>
      <p>— В європейському мистецтві ХХ століття кожне покоління художників щось бере із попереднього, — розповідає кураторка виставки Катя Тейлор. — Продовжує чи заперечує. Наприклад, у Соні Делоне із вражень від кубізму та експресіонізму народився орфізм. У нас такого немає. 1920-х років був сплеск авангарду. Потім соцреалізм і неофіційне мистецтво. Вони не були пов'язані так тісно між собою. Стало цікаво, чи можемо побачити спадщину, вплив авангарду в роботах сучасних художників. Показуємо роботи Маші Реви. В неї є портрети в дусі Пікассо, одяг, ваза. Як і Соня, працює на перетині індустрій. На грані мистецтва і дизайну, текстилю, декору. Твори Флоріана Юр'єва на межі мистецтва, музики і поезії. Він вважає, що звуки мають свої кольори. Розкладає за відтінками твори Стравінського, показує, як змінюється фонетика поезії залежно від перекладу. Бере участь французька художниця Ева Толуа. Вона, як і Делоне, працює з текстилем та кольором. Оксана Левченя спеціально до виставки зробила нову інсталяцію. Нагадує українське намисто. Але зроблене із бракованих рожевих шкарпеток Житомирської фабрики. Показує, що мистецтво можна створити із будь-чого. Інтерактивна робота — магнітна дошка з формами Делоне. Кожен може зробити на ній свій твір.</p>
      <p>В Україні немає публічних колекцій, де представлена творчість Делоне. У Франції у кожному музеї можна знайти її твір. А в паризькому Центрі Помпіду зібраний майже весь спадок майстрині.</p>
      <p>Виставка "Соня Делоне. Ритм кольору" триває до 12 грудня.</p>
    </article>
  </body>
</html>