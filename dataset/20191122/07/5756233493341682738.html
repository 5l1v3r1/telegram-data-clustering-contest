<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622694/%D8%B0%D8%AE%DB%8C%D8%B1%D9%87-%D8%A2%D8%A8-%D8%B3%D8%AF%D9%87%D8%A7%DB%8C-%DA%A9%D8%B4%D9%88%D8%B1-%DA%86%D9%82%D8%AF%D8%B1-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T07:50:00+00:00"/>
    <meta property="og:title" content="ذخیره آب سدهای کشور چقدر است؟"/>
    <meta property="og:description" content="معاون وزیر نیرو در امور آب و آبفا گفت: در حال حاضر سدهای کشور ۵ میلیارد متر مکعب پرآب‌تر از سال گذشته بوده و حدود ۲۵ میلیارد متر مکعب آب ذخیره دارند."/>
  </head>
  <body>
    <article>
      <h1>ذخیره آب سدهای کشور چقدر است؟</h1>
      <address>
        <time datetime="2019-11-22T07:50:00+00:00">22 Nov 2019, 07:50</time>
      </address>
      <p>
        <i>معاون وزیر نیرو در امور آب و آبفا گفت: در حال حاضر سدهای کشور ۵ میلیارد متر مکعب پرآب‌تر از سال گذشته بوده و حدود ۲۵ میلیارد متر مکعب آب ذخیره دارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>قاسم تقی‌زاده خامسی، معاون وزیر نیرو در امور آب و آبفا با بیان اینکه در سال آبی 97-96 حدود 340 شهر درگیر تنش آبی بودند، افزود: خوشبختانه بارش‌های سال آبی گذشته و ابتدای سال آبی جدید (از ابتدای مهر 97 تا پایان آبان 98) تعداد شهرهای دارای تنش آبی را کاهش داده است، به‌طوری که میزان بارندگی‌ها نسبت به بلندمدت 29 درصد افزایش داشته است.</p>
      <p>وی با بیان اینکه "در حال حاضر سدهای کشور 5 میلیارد متر مکعب پرآب‌تر از سال گذشته بوده و حدود 25 میلیارد متر مکعب آب ذخیره دارند." ادامه داد: بر اساس همین بارندگی‌ها ورودی سدهای کشور به 3 میلیارد و 68 میلیون متر مکعب رسیده و خروجی‌ سدها نیز دو برابر این میزان صورت گرفته است.</p>
      <figure>
        <img src="https://aftabnews.ir/files/fa/news/1398/9/1/361962_849.jpg"/>
      </figure>
      <p>معاون وزیر نیرو در امور آب و آبفا اضافه کرد: این میزان رهاسازی به‌منظور تخلیه برنامه‌ریزی شده سدها و هدایت آب برای تالاب‌ها، محیط زیست رودخانه‌ها و در برخی استان‌ها برای کشت پاییزه کشاورزان صورت گرفته است.</p>
      <p>تقی‌زاده خامسی ادامه داد: بر همین اساس از دو سه روز گذشته آب از زاینده‌رود رهاسازی شده و قرار است برای کشت پاییزه حدود 120 میلیون متر مکعب آب در اختیار کشاورزان اصفهان قرار گیرد.</p>
      <p>وی با بیان اینکه سیلاب قابل پیش‌بینی نیست و باید همیشه از آمادگی لازم برخوردار باشیم، گفت: سیل به‌دلیل غیرقابل پیش‌بینی بودن، یکی از خسارت‌بار‌ترین حوادث غیرمترقبه در دنیاست.</p>
      <p>معاون وزیر نیرو در امور آب و آبفا با اشاره به اینکه در سیلاب اخیر مسیل‌هایی که سال‌ها خشک بود فعال شد و اتفاق‌های ناخوشایندی را به بار آورد، از مردم خواست از اتراق و توقف در کنار رودخانه‌ها و مسیل‌ها به‌ویژه رودخانه‌های خشک یا کم‌آب خودداری کنند.</p>
    </article>
  </body>
</html>