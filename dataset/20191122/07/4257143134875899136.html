<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/orban-viktor-ez-az-elmult-tiz-ev-legnagyobb-diplomaciai-sikere"/>
    <meta property="og:site_name" content="infostart"/>
    <meta property="article:published_time" content="2019-11-22T07:11:00+00:00"/>
    <meta property="og:title" content="Orbán Viktor: ez az elmúlt tíz év legnagyobb diplomáciai sikere"/>
    <meta property="og:description" content="Várhelyi Olivér uniós feladatairól, a Fidesz néppárti tagságáról, az új gazdaságvédelmi akciótervről és a Puskás Arénáról is beszélt a Kossuth Rádióban a kormányfő."/>
  </head>
  <body>
    <article>
      <h1>Orbán Viktor: ez az elmúlt tíz év legnagyobb diplomáciai sikere</h1>
      <address><time datetime="2019-11-22T07:11:00+00:00">22 Nov 2019, 07:11</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/22/191122-bel1-1235-ogy-europai-ugyek-bizottsaga-varhelyi-of-hzs"/>
      </related>
      <h3>Várhelyi Olivér uniós feladatairól, a Fidesz néppárti tagságáról, az új gazdaságvédelmi akciótervről és a Puskás Arénáról is beszélt a Kossuth Rádióban a kormányfő.</h3>
      <p>Mindenki azt szeretné, ha nőne Magyarország befolyása az európai politikára, Várhelyi Olivér kinevezése az elmúlt tíz év legnagyobb diplomáciai sikere, mert az a terület, amelyért felelős lesz a következő öt év legfontosabb uniós portfóliója – mondta a kormányfő a Kossuth Rádióban arra reagálva, hogy <a href="https://infostart.hu/belfold/2019/11/18/masodszorra-mar-zold-utat-kapott-brusszelben-varhelyi-oliver">Magyarország uniós biztosjelöltje megkapta hétfőn az Európai Parlament (EP) illetékes szakbizottságának jóváhagyását</a>.</p>
      <p>Orbán Viktor hangsúlyozta, hogy a biztonság szempontjából legfontosabb feladat a bővítési és szomszédságpolitikáért felelős biztosi pozíció. Ez a terület a migrációt is érinti, ugyanakkor Ukrajnával is foglalkoznia kell az új biztosnak, sőt, a Kaukázussal és Azerbajdzsánnal is, tehát az energiaellátás szempontjából is fontos ez a poszt. Orbán Viktor arról is beszélt, hogy sokan próbálták elgáncsolni a magyar jelöltet, a magyar ellenzék tagjai és Soros György emberei is – nagy csata volt, de sikerült megnyerni.</p>
      <p>Arra a felvetésre, hogy az első meghallgatáson nem ment át a jelölt, írásban is kapott kérdéseket, mert azt várták tőle, hogy határolódjon el jobban a magyar kormánytól, Orbán Viktor azt mondta:</p>
      <blockquote>az elhatárolódás régi baloldali játék.</blockquote>
      <p>Azokat, aki nem tudják összeegyeztetni a saját hovatartozásukat a nemzetközi szempontokkal, nem érdemes ilyen magas posztokra jelölni, Várhelyi Olivér kiváló hazafi és kiváló európai, és ennek összeegyeztetése nem okoz neki problémát.</p>
      <h4>A 2020-as év legnagyobb kihívása</h4>
      <p>A magyar kormányfő szerint az elmúlt öt évben az európai vezetők a biztonságpolitika és az európai gazdaság területén követték el a legnagyobb hibákat. A 2020-as évre szóló előrejelzések szerint a német gazdaság jó, ha eléri az 5 százalékos növekedést, márpedig Magyarország szempontjából ez nem mindegy. A 2020-as év legnagyobb kihívása tehát Orbán Viktor szerint a magyar gazdaság eddigi sikereinek megvédése lesz.</p>
      <p>Az OECD, miközben rontott a globális gazdaság növekedésére vonatkozó előrejelzésén, a magyar gazdasági növekedésről szóló prognózisát javította, és Orbán Viktor arra hívta fel a figyelmet, ismét Németországot említve példaként, hogy egy gazdagabb ország növekedését nehezebb előidézni, mint egy szegényebb, mélyebbről induló országét.</p>
      <blockquote>Egy ország erejét és önbecsülését is az adja, hogy saját erőből képes-e megállni a saját lábán. Ez ki fog derülni a következő években.</blockquote>
      <p>Kiderül, hogy Közép-Európa megerősödött-e annyira, hogy saját erőből nagyobb fejlődést tud elérni, mint a nála gazdagabb nyugat-európai országok. Ehhez azonban a kormányfő szerint új gazdaságvédelmi akcióterv kell, ezért, mint mondta, a szerdai kormányülésen utasította a minisztereket, hogy készítsék elő az új akciótervet, amelyet a következő év első negyedében mutatnak majd be. Hozzátette, a kormány következetesen kitartott az adócsökkentés mellett, miközben nőttek a bérek.</p>
      <blockquote>A kulcs tehát Orbán Viktor szerint az adócsökkentés, azt reméli az akciótervről, hogy erre újabb lehetőség lesz, de nem tudja, még hogy mekkora csökkentésről lehet szó.</blockquote>
      <h4>EPP: a Fidesz még nem döntött a tagságáról</h4>
      <p><a href="https://infostart.hu/kulfold/2019/11/21/fontos-bejelentest-tett-az-europai-neppart-uj-elnoke-a-fidesz-tagsagarol">Az Európai Néppárt új elnökévé választott Donald Tust kijelentéseire reagálva</a> Orbán Viktor azt mondta, nem tudjuk, milyen politikát várhatunk az EPP-től, a Fidesz, amelynek tagságát felfüggesztették, még nem döntötte el, folytathatja-e a közös életét a Néppárttal.</p>
      <p>"Az a kérdés, mikor beszélnek végre világosan.</p>
      <blockquote>A Fidesz nem tartozhat egy olyan politikai közösséghez, amely bevándorláspárti,</blockquote>
      <p>amely nem tartja fontosnak a határvédelmet, nem tartja tiszteletben a nemzeti sajátosságokat. Az EPP-ben elkezdődött egy balra sodródás, ha ez nem változik, akkor új politikai közösséget kell építeni" – mondta Orbán Viktor.</p>
      <p>Az éppen egy hete átadott Puskás Arénáról a miniszterelnök azt mondta, a magyaroknak van genetikai érzékük a nagy pillanatokhoz, szerinte így van ez a Puskás Arénával is. Itt is voltak viták, hogy kell-e, de függetlenül attól, hogy valaki szereti-e a focit vagy sem, ez egy fantasztikus teljesítmény, ahol minden munkát magyarok végeztek el, mert képesek arra, hogy egy ekkora vállalkozást saját erőből, külföldi szakemberek bevonása nélkül valósítsanak meg.</p>
      <p>
        <i>Nyitókép: MTI/Szigetváry Zsolt</i>
      </p>
    </article>
  </body>
</html>