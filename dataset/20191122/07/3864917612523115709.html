<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-tourism/2823259-u-drogobici-zavlatsa-novi-turisticni-vkazivniki.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T07:44:00+00:00"/>
    <meta property="og:title" content="У Дрогобичі з'являться нові туристичні вказівники"/>
    <meta property="og:description" content="На вулицях Дрогобича, що на Львівщині, встановлять 11 нових туристичних вказівників двома мова – українською та англійською. "/>
  </head>
  <body>
    <article>
      <h1>У Дрогобичі з'являться нові туристичні вказівники</h1>
      <h2>На вулицях Дрогобича, що на Львівщині, встановлять 11 нових туристичних вказівників двома мова – українською та англійською. </h2>
      <address>
        <time datetime="2019-11-22T07:44:00+00:00">22 Nov 2019, 07:44</time>
      </address>
      <p>Як <a href="https://drohobych-rada.gov.ua/%D0%BF%D0%BB%D0%B0%D0%BD%D0%BE%D0%B2%D1%96-%D0%B2%D1%96%D0%B4%D0%BA%D0%BB%D1%8E%D1%87%D0%B5%D0%BD%D0%BD%D1%8F-%D0%B5%D0%BB%D0%B5%D0%BA%D1%82%D1%80%D0%BE%D0%B5%D0%BD%D0%B5%D1%80%D0%B3%D1%96%D1%97-7/">повідомила </a>пресслужба Дрогобицької міськради, відповідно до проєкту, на кожній з 11 опор буде вставлено по 14 вказівників, які орієнтуватимуть туриста у місті. </p>
      <p>"Два роки ми працювали над тим, щоб за грантові кошти встановити туристичне ознакування у Дрогобичі. Шукали програми, подавали спільні заявки з міськими ГО, консультувалися. І це трапилось. У 2018 році ми перемогли на конкурсі від Єврорегіон "Карпати – Україна" та отримали фінансування у розмірі 200 тисяч гривень на популяризацію історичної спадщини Дрогобича", – зазначив керівник Туристично-інформаційного центру Дрогобича Ігор Чава.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2790084-u-drogobici-mozna-bude-potrapiti-na-turisticnu-mapu.html">У Дрогобичі можна буде потрапити на туристичну мапу</a>
      </blockquote>
      <p>Крім туристичних об'єктів, ознакування міститиме інформацію про напрямки найближчих вулиць й до соціальних об`єктів, що буде зручно не лише для жителів Дрогобича, а й гостей міста.</p>
      <p>Нагадаємо, що ще два роки тому у Дрогобичі на чотирьох кутах площі Ринок симетрично встановили перші двомовні (українською та англійською) туристичні вказівники. Варто зазначити, що з сьогоднішнього дня площа Ринок офіційно стала виключно пішохідною зоною.</p>
      <p>
        <i>Фото: drohobych-rada.gov.ua</i>
      </p>
    </article>
  </body>
</html>