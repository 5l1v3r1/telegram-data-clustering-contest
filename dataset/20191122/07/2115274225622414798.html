<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/cile_ultimi_scontri-6596788/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T07:04:00+00:00"/>
    <meta property="og:title" content="Il governo cileno difende il suo &quot;Accordo di Pace&quot;. Ma la repressione continua"/>
    <meta property="og:description" content="Nelle ultime ventiquattr'ore l’emblematica Plaza Italia, nel cuore della capitale, è stata nuovamente teatro di violenti scontri tra manifestanti e forze di sicurezza"/>
  </head>
  <body>
    <article>
      <h1>Il governo cileno difende il suo "Accordo di Pace". Ma la repressione continua</h1>
      <h2>Nelle ultime ventiquattr'ore l’emblematica Plaza Italia, nel cuore della capitale, è stata nuovamente teatro di violenti scontri tra manifestanti e forze di sicurezza</h2>
      <address><time datetime="2019-11-22T07:04:00+00:00">22 Nov 2019, 07:04</time> by <a rel="author" href="https://www.agi.it/authors/veronique-viriglio/" target="_blank">Veronique Viriglio</a></address>
      <p>In <b>Cile</b> la contestazione sociale è entrata nel secondo mese e non accenna a diminuire. Nelle ultime ventiquattr'ore l’emblematica <b>Plaza Italia</b>, nel cuore della capitale, è stata nuovamente teatro di violenti scontri tra manifestanti e forze di sicurezza. Se da una parte il governo ha dato il via libera a un referendum per modificare la Costituzione risalente alla dittatura di Pinochet – parlando di “<b>Accordo di pace</b>” – dall’altra società civile e difensori dei diritti umani denunciano una repressione sempre più dura delle proteste, nel quasi silenzio dei media.</p>
      <h3>Pinera riconosce uso eccessivo forza, ma bilancio si aggrava</h3>
      <p>A parole, nei giorni scorsi, il presidente di destra <b>Sebastian Pinera</b> ha riconosciuto "l'uso eccessivo della forza” da parte di polizia e militari, annunciando l’apertura di inchieste e sanzioni esemplari per i colpevoli. Ma finora il suo ‘mea culpa’ non pare abbia sortito effetti. Il bilancio, dopo 4 settimane di guerriglia, è di 23 morti – di cui 5 almeno dalle forze di sicurezza – oltre 2400 feriti – di cui 1360 da pallottole vaganti e altri proiettili della polizia – 950 detenzioni preventive e in tutto 17 mila arresti.</p>
      <p>Nell’occhio del ciclone il modus operandi delle forze dell’ordine. L’<b>Istituto nazionale dei diritti umani </b>(Indh, pubblico e indipendente) chiede con urgenza l’approvazione in Parlamento di un progetto di legge per modificare i protocolli di intervento della polizia. Sotto accusa, in particolare, i proiettili di gomma sparati direttamente in faccia dai <b>Carabineros </b>durante i raduni antigovernativi, responsabili di gravi ferite agli occhi per 270 persone – di cui alcuni bambini – un record nelle statistiche mondiali.</p>
      <h3>Stop a proiettili gomma, contengono piombo</h3>
      <p>Dopo giorni di pressioni, il capo della polizia militare del Cile, <b>Mario Rozas</b>, ha annunciato la sospensione dell’uso dei proiettili di gomma, il pellet, come strumento antisommossa, tranne nei casi di "legittima difesa, quando si è di fronte ad una minaccia di morte", precisando che saranno sottoposti ad altri test richiesti dai laboratori all’estero.</p>
      <p>Uno studio dell'<b>Università del Cile</b> ha confermato che questi pellet sono composti solo dal 20% di gomma, mentre l'altro 80% ha elementi diversi, come il piombo. Finora i Carabineros avevano respinto il rapporto dell'Università e avevano esortato il fornitore di munizioni a presentare uno studio dettagliato sulla sua composizione. E non avevano neanche attuato provvedimenti della Corte d'Appello di Rancagua, Concepción, Antofagasta, Valparaíso e La Serena, che ordinavano alla polizia di astenersi dall'utilizzare i pellet nelle manifestazioni pubbliche, nonché di limitare l'uso di gas lacrimogeni che compromettono l'integrità fisica delle persone.</p>
      <related>
        <a href="https://www.agi.it/estero/cile_morte_el_mimo_daniela_carrasco-6596708/news/2019-11-21/"/>
      </related>
      <h3>Classe politica divisa su referendum Costituzione</h3>
      <p>Sul versante politico-istituzionale, la prospettiva di un referendum costituzionale è già al centro di un braccio di ferro tra le forze politiche cilene, più che mai divise e già entrate in campagna elettorale. Dopo che tre ministri del governo hanno annunciato che il prossimo aprile voteranno a favore di una nuova Costituzione, l’<b>Unione democratica indipendente </b>(Upi), partito fondato dall’ex braccio destro di Pinochet è insorto, chiedendo all’esecutivo la “massima neutralità”.</p>
      <p>Spaccate anche le forze di sinistra: i comunisti non hanno firmato l’accordo sul referendum e altre due formazioni hanno sospeso la loro partecipazione al <b>Frente Amplio</b>, coalizione che alle legislative di due anni fa aveva ottenuto il 16% delle preferenze.</p>
      <p>In prima linea, in quello che viene considerato da alcuni “un processo storico”, le amministrazioni di 330 comuni: hanno convocato una consultazione cittadina, da tenersi il 7 e l'8 dicembre. Si tratta di una dialogo che coinvolgerà associazioni della società civile e altre istanze per un confronto sulla nuova Costituzione e sulle tematiche al centro della crisi: sanità, istruzione, pensioni, popoli indigeni e sviluppo locale.</p>
      <h3>Economia rallenta e Banca centrale in soccorso pesos</h3>
      <p>Inoltre il Cile comincia ad accusare i contraccolpi delle proteste sulla sua economia, tra cui un calo annuo del 21% delle sue esportazioni, che il mese scorso sono state pari a 5,2 miliardi di dollari. Per il 2019 il <b>ministero delle Finanze</b> cileno prevede una crescita di circa il 2%, lo 0,6% in meno rispetto alle stime prima dell’inizio dei disordini sociali a metà ottobre. Nei giorni scorsi la Banca centrale ha annunciato che inietterà sul mercato valutario 4 miliardi di dollari per frenare la caduta del peso. La valuta cilena ha toccato i minimi storici per due giorni consecutivi, tra 783 e 795 pesos per un dollaro.</p>
      <p>A scatenare la rabbia dei cileni è stato l’aumento del 3,7% del prezzo del biglietto della metro a <b>Santiago del Cile</b>, poi cancellato dal governo. In realtà, quella che si è rivelata la peggiore crisi sociale degli ultimi decenni affonda le sue radici in un sistema socio-economico ereditato dalla <b>dittatura di Pinochet</b> (1973-1990), neoliberale: bassi livelli di salari e pensioni, scarsa assistenza sanitaria pubblica e istruzione, divario sempre più ampio tra ricchi e poveri, con un quinto della popolazione che vive con meno di 140 dollari al mese.</p>
    </article>
  </body>
</html>