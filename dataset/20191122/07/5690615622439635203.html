<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837107-ya-ne-svyatosha-kontrabandist-firmanyuk-rozpoviv-kim-ye-naspravdi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T07:10:00+00:00"/>
    <meta property="og:title" content="Я не святоша: &quot;контрабандист&quot; Фірманюк розповів, ким є насправді"/>
    <meta property="og:description" content="КИЇВ. 22 листопада. УНН. Очільник Митної служби України Максим Нефьодов охрестив бізнесмена Ореста Фірманюка одним із “головних контрабандистів” …"/>
  </head>
  <body>
    <article>
      <h1>Я не святоша: "контрабандист" Фірманюк розповів, ким є насправді</h1>
      <address><time datetime="2019-11-22T07:10:00+00:00">22 Nov 2019, 07:10</time> by <a rel="author">Петро Івасюк</a></address>
      <p><b>КИЇВ. 22 листопада. УНН. </b>Очільник Митної служби України Максим Нефьодов охрестив бізнесмена Ореста Фірманюка одним із “головних контрабандистів” країни. Роблячи цю заяву, він посилався на публікації у ЗМІ. Сам бізнесмен розповів в інтерв’ю <b>УНН</b>, що не “святоша”, але і статус “контрабандиста” зовсім не реальний, а медійний.</p>
      <p>“Якщо скажу, що я — „святоша“, це точно буде неправда. Святих немає, і я не виняток”, — зазначив він.</p>
      <p>За словами Фірманюка, на ринку логістики він з 90-х років. За цей час пройшов усі реалії українського бюрократичного апарату та корупції в ньому.</p>
      <p>“Все просто. Є система, в якій ти або погоджуєшся працювати на тих умовах які є, а це: хабарі, відкати, оптимізація... або ти вибуваєш з бізнесу. У мене було різне. Але не тому, що я цього прагнув, а тому що це правила гри”, — каже він.</p>
      <p>Чути своє прізвище у списку “ключових контрабандистів” Фірманюку дивно — ані він, ані його компанія участі у чорних схемах ніколи не брали.</p>
      <p>“Ми не ідеальні, але ми маємо червоні лінії, за які не переступаємо. Ми працюємо так, щоб завтра у нас вдома не було обшуків. І, до речі, за час роботи у нас їх не було жодного разу. Хоча наш офіс поруч з СБУ”, — підкреслив він.</p>
      <p>Фірманюк переконаний, що Нефьодов у своєму виступі посилається на публікації в ЗМІ, за які хтось щедро заплатив.</p>
      <p>“Fake news правлять світом. Якщо більш детально, то, на жаль, українські ЗМІ за останні роки перетворилися на інструмент формування в головах людей викривленої реальності, яку не те що неможливо спростувати, її інколи не встигаєш відстежувати”, — каже Фірманюк.</p>
      <p>Повне інтерв’ю з Орестом Фірманюком <a href="https://www.unn.com.ua/uk/exclusive/1837047-pro-kontrabandu-z-kontrabandistom-pershe-velike-intervyu-z-orestom-firmanyukom">читайте тут</a>.</p>
    </article>
  </body>
</html>