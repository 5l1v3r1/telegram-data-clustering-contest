<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/nrk-gir-seg-i-popquiz-striden/"/>
    <meta property="og:site_name" content="Kampanje"/>
    <meta property="article:published_time" content="2019-11-22T07:41:27+00:00"/>
    <meta property="og:title" content="NRK gir seg i Popquiz-striden - dropper krav om enerett på merkevaren"/>
    <meta property="og:description" content="Aksepterer Patentstyrets avvisning av søknaden om varemerkebeskyttelse av Popquiz-navnet."/>
  </head>
  <body>
    <article>
      <h1>NRK gir seg i Popquiz-striden - dropper krav om enerett på merkevaren</h1>
      <address><time datetime="2019-11-22T07:41:27+00:00">22 Nov 2019, 07:41</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>Aksepterer Patentstyrets avvisning av søknaden om varemerkebeskyttelse av Popquiz-navnet.</b>
      </p>
      <p><i>Saken er oppdatert med kommentarer fra NRK.</i><br/><br/>I fjor høst brøt det ut full strid mellom NRK og Bauer Media. Bakgrunnen var lanseringen av programmet «Finn Bjelkes popquiz» på Bauer Media-kanalen Radio Vinyl. Det mente NRK var en kopi av deres «Popquiz»-program som har eksistert på NRK P1 siden 1988, og som inntil nylig ble ledet av Finn Bjelke. NRK har truet med å ta saken til retten, og i septemer i fjor sendte NRK inn en søknad til Patentstyret om varemerkebeskyttelse av «Popquiz»-navnet. </p>
      <p>I februar ble Patenstyrets foreløpige konklusjon klar. De avviste NRKs søknad på nesten alle punkter. Begrunnelsen var at varemerket «mangler det varemerkerettslige særpreg som er nødvendig for å kunne registreres».</p>
      <p><b>Bauer Media: - Legger striden bak oss</b><br/>Ni måneder etter Patentstyrets foreløpie konklusjon, og etter å ha fått utsatt svarfristen to ganger, legger NRK nå ballen død.</p>
      <p>«NRK har etter grundige vurderinger kommet til at vi aksepterer Patentstyrets avgjørelse i saken og registrerer ordmerket Popquiz for følgende varer i klasse 9: refleks; refleksvest. NRK frafaller søknaden for øvrige klasser», skriver advokat Kari Anne Lang-Ree i NRK i et brev til Patentstyret datert 14. november.</p>
      <p>- Dette er som ventet, og gledelig, sier nyhetsredaktør Arne Sandvik i Bauer Media.</p>
      <p>- Finn Bjelke videreutviklet Popquiz til et bedre program da han begynte i Radio Vinyl og det er nå kanalens mest populære program. Nå legger vi striden bak oss og håper på et langt bedre forhold til NRK i framover, fortsetter han. </p>
      <p>Men advokat Kari Anne Lang-Ree i NRKs juridiske avdeling mener konklusjonen i Patentstyret ikke får noen følger for forholdet til Bauer Media.</p>
      <p>- Dette har ingenting direkte med Bauer Media å gjøre. Det er et spørsmål om hvordan Patentstyret tolker varemerkelovens krav til varemerkeregistrering. Vi er generelt opptatt av å ta vare på NRKs merkevarer, og en del av den strategien er å registrere programtitler hos Patentstyret. Det er også bakgrunnen for varemerkesøknaden, sier Lang-Ree til Kampanje.</p>
      <p>De vil likevel ikke ta saken videre. </p>
      <p>- Når det gjelder Bauer Media er det lenge siden vi hadde noen kontakt med dem. NRK har besluttet å ikke forfølge saken videre. NRK sender som vanlig Popquiz på P1 lørdag formiddag, og kommer til å fortsette med det.</p>
      <p>
        <b>Les også: <a href="https://kampanje.com/link/60c7db75e81e46478e0a999d43cda36e.aspx">NRK får ikke enerett på «Popquiz» - må dele navnet med konkurrenten</a></b>
      </p>
      <p><b>Anklagde konkurrenten for tyveri</b><br/>Den opprinnelige søknaden fra NRK ble sendt inn 12. september fjor, samme dag som det ble kjent at tidligere «Popquiz»-programleder Finn Bjelke skulle lage et lignende program for Bauer Media-kanalen Radio Vinyl med tittelen «Finn Bjelkes Popquiz».</p>
      <p>«Finn Bjelke er tilbake med samme program, til samme tid, men hos konkurrenten Radio Vinyl», het det i pressemeldingen fra Bauer Media.</p>
      <p>Det skapte en voldsom reaksjon hos NRK.</p>
      <p>- Finn Bjelke er den mest profilerte av Popquiz-programlederne og den som har hatt programmet lengst. Men det er ingen tvil om at Popquiz-konseptet er NRKs program. Vi hadde håpet at Bauer Media ville gjøre noe litt nytt, og ikke lage samme program. NRK ønsker konkurranse, men ingen er tjent med at vi stjeler fra hverandre, sa advokat Kari Anne Lang-Ree til Kampanje i fjor.</p>
      <p>- Vi har hele tiden ment at «popquiz» er en så generisk og generell betegnelse at det ville være vanskelig å ta patent på dette, skev Finn Bjelke i en e-post til Kampanje i februar i år.</p>
      <p>NRK søkte om varemerkebeskyttelse innenfor en rekke produktområder, inkludert sending av radio- og fjernsynsprogram, underholdningsvirksomhet, CD, DVD, dataspill, digitale applikasjoner, sosiale medier og blogger. Patentstyret har avviset dem alle, bortsett fra ett. Patentstyret har funnet at de kan registrere varemerket for refleks og refleksvester.</p>
      <p>- Den eneste malurten i begeret er at vi må skrinlegge planene om å dele ut popquiz-refleksvester i premier, men den kamelbiffen får vi spise, har Finn Bjelke tidligere sagt til Kampanje.</p>
      <p>
        <b>Les mer: <a href="https://kampanje.com/link/62fcb4e12af142b699c7b98d87f0a183.aspx">NRK vil ha enerett på «Popquiz»-navnet - går til Patentstyret</a></b>
      </p>
      <p> </p>
    </article>
  </body>
</html>