<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrajina-nayblizhchimi-tizhnyami-otrimaje-zalishok-viyskovoji-dopomogi-ssha--641629.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T07:37:35+00:00"/>
    <meta property="og:title" content="Україна найближчими тижнями отримає залишок військової допомоги США"/>
    <meta property="og:description" content="Наразі Пентагон надав Україні 214 мільйонів доларів з 250 мільйонів, закладених американським Конгресом в оборонний бюджет США на 2019 рік"/>
  </head>
  <body>
    <article>
      <h1>Україна найближчими тижнями отримає залишок військової допомоги США</h1>
      <address>
        <time datetime="2019-11-22T07:37:35+00:00">22 Nov 2019, 07:37</time>
      </address>
      <h4>Наразі Пентагон надав Україні 214 мільйонів доларів з 250 мільйонів, закладених американським Конгресом в оборонний бюджет США на 2019 рік</h4>
      <p>У Міністерстві оборони США (Пентагоні) обіцяють протягом найближчих тижнів передати Україні залишок військової допомоги</p>
      <p>Про це «Голос Америки» <a href="https://ukrainian.voanews.com/a/congress-pentagon-military-aid-/5175765.html">повідомив</a> речник Пентагону.</p>
      <p>Він зазначив, що Пентагон надав Україні 214 мільйонів доларів з 250 мільйонів, закладених американським Конгресом в оборонний бюджет США на 2019 рік.</p>
      <p>Цього тижня чотири сенатори-демократи звернулися із листом до міністра оборони США Марка Еспера, висловлюючи занепокоєння щодо <a href="https://glavcom.ua/news/ukrajina-ne-otrimala-ponad-35-mln-viyskovoji-dopomogi-ssha-los-angeles-times-641112.html">недоотримання Україною усієї суми</a>.</p>
      <p>«Це гроші, які мають бути витрачені на критично важливе військове устаткування, щоб захисти Україну. Зараз ми говоримо про 15-20% усіх грошей, які все ще в Пентагоні. Після всієї цієї публічності, важко уявити, що Адміністрація Трампа не дає ці гроші Україні», — сказав один з авторів цього листа сенатор-демократ Дік Дурбін.</p>
      <p>Чиновниця Пентагону Лора Купер, яка безпосередньо займається питаннями військової допомоги Україні, пояснила, що після того, як 11 вересня військову допомогу Україні розблокували, в міністерстві працювали, щоб встигнути надати гроші українцям. За її словами, Пентагону вдалося забезпечити виділення 86% цих коштів до кінця фінансового року 1 жовтня.</p>
      <p>Купер додала, що завдяки положенню в бюджетній резолюції, Пентагон зможе забезпечити виділення аналогічної невитраченої суми пізніше — Україна отримає всю допомогу, яка була закладена в бюджет 2019 року в рамках фонду Ініціатива безпеки допомоги Україні.</p>
      <p>Нагадаємо, у липні 2019 року адміністрація Дональда Трампа «заморозила» військову допомогу Україні. У вересні надання військової допомоги Україні розблокували.</p>
      <p>Під час свідчень у справі імпічменту Трампа тимчасово повірений у справах США в Україні Вільям Тейлор заявив, що працівники Ради національної безпеки США не могли організувати зустріч із питань розморозки американської військової допомоги Україні, бо були зайняті питанням придбання Гренландії.</p>
      <p>Водночас посол США в Європейському Союзі Гордон Сондланд визнав, що відновлення військової допомоги Україні залежало від розслідування Україною справи щодо компанії Burisma, де працював Гантер Байден — син потенційно головного конкурента Трампа Джо Байдена.</p>
      <related>
        <a href="https://glavcom.ua/country/society/dayte-100-mlrd-vidomiy-diplomat-porivnyav-kolomoysogo-z-yanukovichem-641257.html"/>
        <a href="https://glavcom.ua/news/u-senati-ssha-vimagayut-dokumenti-pro-kontakti-baydena-i-poroshenka-641583.html"/>
        <a href="https://glavcom.ua/news/ssha-do-kincya-roku-viplatit-vsyu-viyskovu-dopomogu-ukrajini-641318.html"/>
      </related>
    </article>
  </body>
</html>