<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/ce-se-po-poletju-zima-pozna-bo-za-nase-orle-uspesna-252310"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T09:58:00+00:00"/>
    <meta property="og:title" content="Če se po poletju zima pozna, bo za naše orle uspešna"/>
    <meta property="og:description" content="Odštevanja je konec, danes popoldne se bo v Visli dvignil zastor nad 41. sezono svetovnega pokala v smučarskih skokih, v kateri si želijo slovenski reprezentanti spet igrati vidnejšo vlogo. Z izje..."/>
  </head>
  <body>
    <article>
      <h1>Če se po poletju zima pozna, bo za naše orle uspešna</h1>
      <h2>V Visli danes začetek svetovnega pokala v smučarskih skokih. V kvalifikacijah sedem Slovencev, v najboljši formi Lanišek in Zajc.</h2>
      <address><time datetime="2019-11-22T09:58:00+00:00">22 Nov 2019, 09:58</time> by <a rel="author">Miha Šimnovec</a></address>
      <p>Odštevanja je konec, danes popoldne se bo v Visli dvignil zastor nad 41. sezono svetovnega pokala v smučarskih skokih, v kateri si želijo slovenski reprezentanti spet igrati vidnejšo vlogo. Z izjemo<b> Petra Prevca</b>, ki je razen zlatih kolajn na olimpijskih igrah in nordijskih SP osvojil že vse, kar se je osvojiti dalo, se vsi preostali naši udeleženci uvodnega spektakla na jugu Poljske spogledujejo s tem, da bi prekosili svoje dosedanje zime.<br/><br/>V našem taboru najvišje kotirata <b>Anže Lanišek</b> in <b>Timi Zajc</b>, ki med izbranci glavnega trenerja <b>Gorazda Bertonclja</b> že lep čas skačeta najdlje in povrhu tudi najbolj stanovitno. Tisti, ki so ju imeli v zadnjem obdobju priložnost videti na treningu, pravijo, da sta sposobna s svojimi najboljšimi nastopi v normalnih razmerah poseči zelo visoko – celo med šesterico. Od tam pa ni več daleč do želenih stopničk ...<br/><br/>Seveda tako daleč nihče (še) noče razmišljati na glas, kajti vsi se še kako dobro zavedajo, da je treba iti korak za korakom, iz skoka v skok. Najprej se bo treba čim hitreje prilagoditi na snežno podlago, za kar bodo imeli danes (16.30) na voljo (le) dva poskusa za uradni trening na veliki skakalnici Adama Malysza (HS-134), po njem bo treba preskočiti kvalifikacijsko letvico za nedeljsko posamično tekmo (11.30). Nanjo se bodo poskušali od Slovencev uvrstiti še <b>Tilen Bartol</b>, <b>Rok Justin</b>, <b>Anže Semenič</b> ter brata <b>Prevc</b>, <b>Domen</b> in Peter. Katera četverica bo branila naše barve na jutrišnji ekipni preizkušnji (16.00), bo Bertoncelj določil po kvalifikacijah.<br/><br/>Zmago v Visli brani Rus <b>Jevgenij Klimov</b>, ki je za 6,7 točke preskočil najbližjega zasledovalca, Nemca <b>Stephana Leyheja</b>, tretje mesto pa je z zaostankom 7,8 točke osvojil Japonec <b>Rjoju Kobajaši</b>, ki je v nadaljevanju sezone kot po tekočem traku nizal zmage in si na koncu prepričljivo izbojeval veliki kristalni globus.<br/><br/>Najvišje uvrščeni Slovenec je bil Timi Zajc, na visokem petem mestu ga je od Klimova ločilo natanko deset točk. Da mu tamkajšnja naprava ustreza, je 19-letni up SSK Ljubno BTC potrdil pred štirimi meseci z zmago na preizkušnji za veliko nagrado FIS. Družbo na odru za najboljše sta mu tedaj delala drugouvrščeni domači as <b>Dawid Kubacki</b> in tretjeuvrščeni Klimov.<br/> </p>
      <h3>Zadnja sezona Walterja Hoferja</h3>
      <p>Ob novoletni turneji, ki bo že po tradiciji prvi vrhunec zime, bo po finalu svetovnega pokala v Vikersundu (15. marca) napočil čas še za drugo veliko tekmovanje, 26. svetovno prvenstvo v smučarskih poletih v Planici (med 19. in 22. marcem). To bo tudi zadnja sezona, ki jo bo kot direktor skakalnih preizkušenj vodil <b>Walter Hofer</b>; prihodnje leto bo v njegovo vlogo skočil Italijan <b>Sandro Pertile</b>.<br/><br/>»Veseli me, da smo imeli v zadnjih letih veliko različnih zmagovalcev in da v ospredje prihajajo skakalci iz manjših (skakalnih) držav. Pričakujem, da bodo velesile čedalje težje ohranjale primat, poleti so bili, denimo, ekipno izjemno močni Japonci. Analiza kaže, da prihaja menjava rodov,« je novo zimo napovedal 64-letni Avstrijec in na vprašanje, kako ocenjuje dosedanje 28-letno delo, odvrnil: »V vseh teh letih sem si prizadeval, da bi smučarske skoke naredil varnejše, in to mi je z mojo ekipo – to lahko skromno trdim – tudi uspelo. Na to sem izjemno ponosen.« </p>
    </article>
  </body>
</html>