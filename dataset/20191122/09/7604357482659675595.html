<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/alweer-is-strijdster-op-weg-naar-ons-hebben-hulplijn-uit-belgie/"/>
    <meta property="og:site_name" content="SCEPTR"/>
    <meta property="article:published_time" content="2019-11-22T09:40:49+00:00"/>
    <meta property="og:title" content="Alweer IS-strijdster op weg naar ons: “Hebben hulplijn uit België”"/>
    <meta property="og:description" content="De IS-strijdsters op weg naar ons land hebben naar waarschijnlijkheid “een hulplijn vanuit België”, mogelijk uit ex-Shariah4Belgium-middens."/>
  </head>
  <body>
    <article>
      <h1>Alweer IS-strijdster op weg naar ons: “Hebben hulplijn uit België”</h1>
      <address><time datetime="2019-11-22T09:40:49+00:00">22 Nov 2019, 09:40</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>Alweer raakte bekend dat een IS-strijdster ontsnapt is uit een Koerdisch gevangenenkamp. Allicht gaat ook zij nu naar Turkije om finaal in België te belanden via clandestiene wegen of officiële repatriëring door de Turkse staat. Opvallend: alle ontsnapten komen uit de oude kliek van terreurgroepering Shariah4Belgium. <i>“Zij hebben duidelijk een hulplijn in België”</i>, zegt een vooraanstaande veiligheidsbron <a href="https://m.hln.be/de-krant/-is-vrouwen-ontsnappen-dankzij-hulplijn-in-belgie~a7a6efe1/">in Het Laatste Nieuws.</a></b>
      </p>
      <p>IS-strijdster <a href="https://sceptr.net/tag/Nora-Marzkioui">Nora Marzkioui</a> (28) is evenzeer ontsnapt. Dit uit het Koerdische kamp van Al-Hol. De zelfverklaarde ‘Oum Hamza’ vertrok in september 2013 naar het Syrische front en maakte er deel uit van IS tot ze werd gevangen genomen na de laatste veldslag in het stadje Baghouz.</p>
      <h3>Shariah4Belgium- en IS-strijdsters hebben hulplijn in België: Na kleine celstref – een gedeelte van 5 jaar cel – zullen ze allicht al vrij kunnen beschikken in ons land</h3>
      <p><i>“Maar uit zeer recente info blijkt dat ze gevlucht is met haar kinderen en op weg zou zijn naar België”</i>, zo verkondigde het federaal parket. Dit tijdens haar terreurproces, waar ze zelf uiteraard niet bij kon zijn. Het Openbaar Ministerie eiste donderdag vijf jaar celstraf wegens lidmaatschap van een terreurorganisatie.</p>
      <p>Marzkioui was getrouwd met <a href="https://sceptr.net/tag/Nabil-Kasmi">Nabil Kasmi</a>, die in Baghouz gedood zou zijn. Hij was een kopstuk bij Shariah4Belgium, waarvoor hij de buitenlandse contacten verzorgde. Hij vertrok al in augustus 2012 en was zo bij de allereerste Westerse ‘Syriëstrijders’. Kasmi zou volgens inlichtingen ondervrager zijn geweest voor IS, wat betekent dat hij met middel van folteringen info onttrok uit gevangenen. Kasmi trouwde in Syrië overigens nog met een ander, Nederlands meisje van 17.</p>
      <p>Tot nu toe komen alle ontsnapte Belgische vrouwen uit hetzelfde milieu: dat van de vroege vertrekkers van Shariah4Belgium. <i>“Het is duidelijk dat zij over een hulplijn in België beschikken”</i>, zegt een veiligheidsbron daarover in <a href="https://m.hln.be/de-krant/-is-vrouwen-ontsnappen-dankzij-hulplijn-in-belgie~a7a6efe1/">Het Laatste Nieuws</a>. <i>“Een netwerk dat hen geld verschaft om smokkelaars te betalen en over de juiste contacten beschikt.”</i></p>
      <p>Vorige maand raakte bekend dat bij de <a href="https://sceptr.net/2019/10/is-vrouwen-en-kinderen-ontsnapt-uit-kamp-in-noord-syrie/">800 ontsnapte IS-strijdsters en -kinderen uit het Koerdische Ain Issa-kamp</a> in noordelijk Syrië ook zeker drie Belgische jihadi-vrouwen waren: <a href="https://sceptr.net/tag/Fatima-Benmezian">Fatima Benmezian</a> (24), <a href="https://sceptr.net/tag/Tatiana-Wielandt">Tatiana Wielandt</a> (27) en <a href="https://sceptr.net/tag/Bouchra-Abouallal">Bouchra Abouallal</a> (26). Zij zijn thans allen in Turkije, en zullen hoogstwaarschijnlijk terug in België belanden.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/geen-vlaamse-subsidies-meer-voor-etnisch-culturele-verenigingen/"/>
        <a href="https://sceptr.net/2019/11/ook-ultragevaarlijke-is-jihadist-lachiri-op-punt-om-terug-te-keren/"/>
        <a href="https://sceptr.net/2019/11/ook-is-vrouwen-wielandt-en-abouallal-komen-haast-zeker-terug-naar-belgie/"/>
      </related>
    </article>
  </body>
</html>