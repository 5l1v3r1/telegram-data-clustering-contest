<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/un-hotel-din-japonia-ofera-o-camera-cu-doar-1-dolar-pe-noapte-ce-conditie-trebuie-sa-accepte-oaspetii_3059815.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T09:14:41+00:00"/>
    <meta property="og:title" content="Un hotel din Japonia oferă o cameră cu doar 1 dolar pe noapte. Ce condiţie trebuie să accepte oaspeţii"/>
    <meta property="og:description" content="Un hotel din orașul japonez Fukuoka oferă o cameră la prețul de doar 1 dolar pe noapte, însă oaspeții trebuie să accepte să fie filmați pe toată durata șederii, informează CNN.Hotelul Asahi Ryokan a devenit cunoscut sub numele"/>
  </head>
  <body>
    <article>
      <h1>Un hotel din Japonia oferă o cameră cu doar 1 dolar pe noapte. Ce condiţie trebuie să accepte oaspeţii</h1>
      <address><time datetime="2019-11-22T09:14:41+00:00">22 Nov 2019, 09:14</time> by <a rel="author">PUBLIKA.MD</a></address>
      <p>
        <b>Un hotel din orașul japonez Fukuoka oferă o cameră la prețul de doar 1 dolar pe noapte, însă oaspeții trebuie să accepte să fie filmați pe toată durata șederii, informează <a href="https://edition.cnn.com/travel/article/livestream-hotel-room-japan-intl-hnk/index.html">CNN</a>.</b>
      </p>
      <p>Hotelul Asahi Ryokan a devenit cunoscut sub numele "Hotelul de 1 dolar", după ce proprietarul, care moștenise afacerea de la bunica sa, a găsit o cale neobișnuită să-l promoveze.</p>
      <p>Tetsuya Inoue a introdus un nou model de afaceri pentru a revigora hotelul Asahi Ryokan: camera numărul 8 este oferită pentru 100 de yeni pe noapte (1,3 dolari), însă cei care stau în ea vor putea fi urmăriți în direct pe internet pe durata șederii. Oaspeții pot închide lumina și nu există camere video în baia camerei.</p>
      <p>Există și un set de reguli pentru cei care vor să plătească doar 1 dolar pe noapte într-o stațiune inclusă de CNN pe lista destinațiilor obligatorii în 2019 pentru pasionații de călătorii: actele indecente sunt interzise, iar filmarea se face fără sunet. Oaspeții sunt anunțați să nu lase la vedere obiecte care conțin informații private, precum carduri bancare sau acte.</p>
      <p>Inoue a introdus camera de 1 dolari luna trecută și mulți turiști au apelat la oferta lui. "Tinerii nu sunt atât de interesați de intimitatea lor și multora li se pare acceptabil să fie filmați o singură zi", spune acesta.</p>
      <p>Clipurile video sunt postate și pe un canal de YouTube, care are deja 7000 de abonați. În zilele în care camera este goală, Inoue transmite în direct imagini video cu el lucrând.</p>
    </article>
  </body>
</html>