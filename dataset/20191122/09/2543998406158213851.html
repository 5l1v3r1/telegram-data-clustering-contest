<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/170485/uzasne-posledice-pomora-otrovana-riba-najvise-prodavala-novom-sadu"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T09:30:00+00:00"/>
    <meta property="og:title" content="Užasne posledice pomora: Otrovana riba najviše se prodavala u Novom Sadu!"/>
    <meta property="og:description" content="Radnici ribočuvarske službe Javnog vodoprivrednog preduzeća &quot;Vode Vojvodine&quot; i u četvrtak su, od Srbobrana do Bečeja, vadili uginulu ribu iz Velikog bačkog kanala. Pokazalo se da uginule ribe ima mnogo više od tri tone, koliko su nadležni prvobitno procenili. Riba se izvlači mrežama iz čamaca i istovara na obale, a odatle odvozi na spaljivanje u kafileriju u Somboru."/>
  </head>
  <body>
    <article>
      <h1>Užasne posledice pomora: Otrovana riba najviše se prodavala u Novom Sadu!</h1>
      <h2>Radnici ribočuvarske službe Javnog vodoprivrednog preduzeća "Vode Vojvodine" i u četvrtak su, od Srbobrana do Bečeja, vadili uginulu ribu iz Velikog bačkog kanala. Pokazalo se da uginule ribe ima mnogo više od tri tone, koliko su nadležni prvobitno procenili. Riba se izvlači mrežama iz čamaca i istovara na obale, a odatle odvozi na spaljivanje u kafileriju u Somboru.</h2>
      <address><time datetime="2019-11-22T09:30:00+00:00">22 Nov 2019, 09:30</time> by <a rel="author">Republika</a></address>
      <p>Pecaroši iz ovog dela Bačke kažu da je od ekološke katastrofe tužnije i opasnije to što su ribokradice pokupile velike količine krupnih primeraka ošamućene ribe i prodavali je na pijacama po nižim cenama. Još nisu saopšteni rezultati ispitivanja o supstanci koja je izazvala pomor, pa postoji bojazan da će na slavskim trpezama završiti možda otrovana riba. U domovima zdravlja u Srbobranu i Bečeju, kao i u Opštoj bolnici u Vrbasu, kažu da, zasad, nije zabeležen povećan broj pacijenata sa stomačnim tegobama ili nekim drugim simptomima koji bi ukazivali na trovanje ribom.</p>
      <p>Profesionalni alas Budimir Trajković, vlasnik radnje za ulov ribe u Bečeju, rekao je za "Novosti" da nema nikakve sumnje da je riba iz zagađenog kanala završila na pijacama.</p>
      <p>- Najviše se prodavala na "Najlonu" u Novom Sadu i na pijacama u naselju Novo Selo u Bečeju i Bačkom Petrovom Selu. Da je bilo velike prodaje na crno vidi se po padu prometa u našoj radnji. Prodavali su najviše šarana i tolstolobika, koji su u veleprodaji 300 i 320 dinara kilogram, a ribokradice su ih davale za 200 dinara - navodi Trajković.</p>
      <p>Prema njegovim rečima, neće se pojaviti bilo kakve tegobe od konzumiranja te ribe, jer je bila zdrava, pošto je izvađena iz Kanala dok je bežala od zagađene vode.</p>
      <p>Trajković kaže da je najviše stradao sitni tolstolobik, čija slika na gomili pruža jeziv prizor. Mnogo plemenite ribe poput šarana, smuđa, soma... napominje on, uspelo je, srećom, da se spase odlaskom u Tisu, u koju se Veliki bački kanal uliva kod Bečeja.</p>
      <p>Direktor "Voda Vojvodine" Slavko Vrndžić rekao je da se u Kanalu desila kataklizma. U Šećerani u Crvenki, koju je opštinska inspekcija za zaštitu životne sredine u Kuli označila kao krivca za pomor ribe, odlučno odbacuju optužbe da su zagadili Kanal, iako ekolozi u Vrbasu i Bečeju imaju saznanja da se u toj fabrici dogodila havarija, usled koje su tehnološke otpadne vode završile u Kanalu. U međuvremenu, rekao je Vrndžić, inspekcija je konstatovala i izlive otpadnih voda u Kanal iz Fabrike ulja i biljnih masti "Vital" u Vrbasu.</p>
      <h3>ŠVERCERI NUDE VAN "NAJLONA"</h3>
      <p>Nije moguće da neko prodaje ribu na "Najlonu" jer to nije dozvoljeno i ne bi svoju robu mogao da pronese u pijačni krug pored dežurnih službenika na ulazima - kaže prodavac u Novom Sadu. - Rigorozne su i inspekcijske kontrole, tako da za takvu trgovinu nema šanse. Povremeno se pojavi neki "ilegalac" koji donese manju količinu ribe u nekakvoj gajbici i to brzo rasproda na trotoaru van kruga pijace, ako se u međuvremenu ne pojave tržišni inspektori pa ga spreče.</p>
      <p>Ni na Kvantaškoj pijaci u Novom Sadu nije dozvoljena prodaja žive, odnosno sveže ribe.</p>
      <related>
        <h4>Pročitajte još:</h4>
        <a href="http://republika.rs/vesti/drustvo/159647/EKOLOSKA-KATASTROFA-pobio-tone-ribe-Dunavu"/>
        <a href="http://republika.rs/vesti/drustvo/165241/MESO-POSUTO-OTROVOM-Trovanje-zivotinja-kod-Backotopolske-doline"/>
        <a href="http://republika.rs/vesti/drustvo/153860/DIJAMANT-DOVODI-YOUTUBE-ZVEZDE-VAS-GRAD"/>
        <a href="http://republika.rs/vesti/drustvo/150688/Srbija-smanjila-upotrebu-plasticnih-kesa-OVA-zemlja-izbacuje-potpunosti"/>
        <a href="http://republika.rs/vesti/ekonomija/153766/Posiljke-koje-nisu-nasle-svoju-adresu-rasprodaji"/>
        <a href="http://republika.rs/vesti/beograd/145353/Ekskluzivno-Ovako-izgledati-nova-Kalenic-pijaca"/>
      </related>
    </article>
  </body>
</html>