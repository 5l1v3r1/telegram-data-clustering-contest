<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sport/2019/11/22/jasmine-paolini-nella-top-wta-prima-delle-italiane_SefGL1aZuCouD1DDa5PepO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-22T09:32:00+00:00"/>
    <meta property="og:title" content="Jasmine Paolini nella Top 100 Wta, è prima delle italiane"/>
    <meta property="og:description" content="Entra nella Top 100 Wta Jasmine Paolini, la 23enne di Bagni di Lucca che ha scalato così improvvisamente il ranking del tennis femminile che di lei sul sito Wta non sono disponibili né la foto né i dati anagrafici. E' la prima volta nelle Top , posizione 96 Wta che ne fa anche la numero uno d’Italia davanti a Camila Giorgi: una scalata inseguita, programmata e concretizzata negli ultimi due mesi. Jasmine ha iniziato il 2019 da 192, ancora a metà anno galleggiava sopra la 200esima posizione e a metà settembre era 130 grazie ai successi a Curitiba (Brasile), Brescia e ai quarti a Palermo. Lo scossone verso l’alto grazie ai quarti a Guangzhou in Cina."/>
  </head>
  <body>
    <article>
      <h1>Jasmine Paolini nella Top 100 Wta, è prima delle italiane</h1>
      <address>
        <time datetime="2019-11-22T09:32:00+00:00">22 Nov 2019, 09:32</time>
      </address>
      <p>Entra nella Top 100 Wta Jasmine Paolini, la 23enne di Bagni di Lucca che ha scalato così improvvisamente il ranking del tennis femminile che di lei sul sito Wta non sono disponibili né la foto né i dati anagrafici. E' la prima volta nelle Top , posizione 96 Wta che ne fa anche la numero uno d’Italia davanti a Camila Giorgi: una scalata inseguita, programmata e concretizzata negli ultimi due mesi. Jasmine ha iniziato il 2019 da 192, ancora a metà anno galleggiava sopra la 200esima posizione e a metà settembre era 130 grazie ai successi a Curitiba (Brasile), Brescia e ai quarti a Palermo. Lo scossone verso l’alto grazie ai quarti a Guangzhou in Cina.</p>
      <p>Ancora due settimane fa, però, la 23enne di Bagni di Lucca navigava al 119 del ranking. La doppietta infilata nei 100 mila dollari in Cina e Giappone, con la semifinale a Shenzhen e la finale a Tokyo (persa contro la Zhang) le hanno permesso di coronare il sogno che ha da quando a 6 anni ha iniziato a tirare i primi colpi.</p>
      <p>“Entrare tra le prime 100 è sempre stato il mio pensiero - racconta Paolini alla Fit- Ho iniziato la stagione con questo obiettivo e non l’ho perso di vista neanche quando ho accusato qualche passaggio a vuoto nella prima parte della stagione. Sono felicissima, mi trovo in linea con i programmi anche se non è stato facile rispettarli. Il fatto di ritrovarmi con la miglior classifica tra noi italiane è sicuramente un ulteriore motivo di orgoglio, anche se non è mai stato il mio chiodo fisso. Anzi penso che la concorrenza tra noi azzurre debba essere sempre alta in modo da fungere da stimolo”.</p>
      <p>Una delle primissime tappe della nuova stagione sarà proprio uno Slam, l’Australian Open, stavolta accedendo dalla porta principale grazie alla classifica di tutto rispetto che Paolini si è costruita. Prima però un po’ di riposo e la preparazione invernale. “Non vedo l’ora di essere a Melbourne. E’ importante avere la consapevolezza di aver raggiunto un livello tale da affrontare il main draw di uno Slam. Prima mi aspetta un po’ di riposo e poi cinque settimane di preparazione tra Forte dei Marmi e Tirrenia, dove mi allenerò soprattutto sul cemento per farmi trovare pronta a gennaio”.</p>
    </article>
  </body>
</html>