<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220769/maradona-sa-vratil-len-dva-dni-po-rezignacii-dufam-ze-mi-vedenie-splni-sluby-o-posilach"/>
    <meta property="og:site_name" content="Športky.sk"/>
    <meta property="article:published_time" content="2019-11-22T09:30:00+00:00"/>
    <meta property="og:title" content="Maradona sa vrátil len dva dni po rezignácii: Dúfam, že mi vedenie splní sľuby o posilách!"/>
    <meta property="og:description" content="BUENOS AIRES - Život ako na hojdačke v podaní niekdajšieho famózneho futbalistu Diega Maradonu pokračuje. Kapitán argentínskych majstrov sveta z roku 1986 sa s kratšími či dlhšími prestávkami ..."/>
  </head>
  <body>
    <article>
      <h1>Maradona sa vrátil len dva dni po rezignácii: Dúfam, že mi vedenie splní sľuby o posilách!</h1>
      <address>
        <time datetime="2019-11-22T09:30:00+00:00">22 Nov 2019, 09:30</time>
      </address>
      <p>BUENOS AIRES - Život ako na hojdačke v podaní niekdajšieho famózneho futbalistu Diega Maradonu pokračuje. Kapitán argentínskych majstrov sveta z roku 1986 sa s kratšími či dlhšími prestávkami prepletenými rôznymi excesmi venuje trénerstvu. V utorok po dvoch mesiacoch skončil svoje pôsobenie v tíme Gimnasia y Esgrima La Plata, no všetko je napokon inak a Maradona je späť.</p>
      <p><i><b>"Som veľmi rád, že pokračujem v klube Gimnasia y Esgrima La Plata. Chcem sa poďakovať fanúšikom aj hráčom, pretože konečne medzi nami všetkými panuje jednota. Dúfam, že vedenie klubu mi splní sľuby o posilách. Ďakujem všetkým za podporu aj stredajšiu mobilizáciu," </b></i>napísal Maradona na facebooku.</p>
      <p>Za návratom legendárneho futbalistu je stredajší protest fanúšikov pred sídlom klubu. Maradona post trénera pôvodne opustil, pretože šéf klubu Gabriel Pellegrino, ktorý ho do tímu dotiahol, stiahol svoju kandidatúru na znovuzvolenie do funkcie v sobotňajší voľbách.</p>
      <p>Diego Maradona prevzal tím Gimnasia y Esgrima La Plata na začiatku septembra na poslednom 24. mieste tabuľky argentínskej najvyššej súťaže a v 8 zápasoch ho trikrát doviedol k víťazstvu. Mužstvo sa momentálne nachádza na 22. priečke s bilanciou 3 víťazstvá - 1 remíza - 9 prehier.</p>
      <footer><b>Zdroj:</b> SITA<br/><b>Foto:</b> SITA/AP/Eduardo Verdugo</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220561/pred-50-rokmi-strelil-pele-tisici-gol-v-kariere-brazilsky-fenomen-sa-navzdy-zapisal-do-historie"/>
        <a href="https://sportky.zoznam.sk/c/220151/francuzska-legenda-mieri-do-mls-byvaly-bombarder-arsenalu-a-barcelony-zasadne-na-trenersku-stolicku"/>
        <a href="https://sportky.zoznam.sk/c/219961/meno-zlatan-ibrahimovic-pustite-z-hlavy-jagaveho-sveda-vystriedala-na-trone-ina-hviezda"/>
        <a href="https://sportky.zoznam.sk/c/219637/vyhroteny-spor-medzi-uefa-a-drzitelom-zlatej-lopty-niet-cesty-spat-pripad-pojde-pred-sud"/>
      </related>
    </article>
  </body>
</html>