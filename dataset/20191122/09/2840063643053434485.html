<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/22/gregori-venditti-insieme-all-olimpico-settembre_IzqvKkmnqrKx49drPTliTJ.html"/>
    <meta property="og:site_name" content="Adnkronos"/>
    <meta property="article:published_time" content="2019-11-22T09:44:00+00:00"/>
    <meta property="og:title" content="De Gregori e Venditti insieme all'Olimpico il 5 settembre 2020"/>
    <meta property="og:description" content="L'annuncio nella puntata di 'X Factor' dedicata agli inediti. Giordana Petralia al ballottaggio, sfiderà chi avrà ottenuto meno download e streaming"/>
  </head>
  <body>
    <article>
      <h1>De Gregori e Venditti insieme all'Olimpico il 5 settembre 2020</h1>
      <address>
        <time datetime="2019-11-22T09:44:00+00:00">22 Nov 2019, 09:44</time>
      </address>
      <p>Francesco De Gregori e Antonello Venditti terranno un concerto insieme per la prima volta allo Stadio Olimpico di Roma, il 5 settembre 2020. I due artisti lo hanno annunciato ieri sera durante la puntata live di 'X Factor'.</p>
      <p>Durante la serata speciale, che ha visto i concorrenti presentare i brani inediti, De Gregori e Venditti sono saliti sul palco dell’X Factor Dome, a sorpresa, per cantare due pezzi-simbolo delle rispettive carriere: “Bomba o non bomba” da “Sotto il segno dei pesci” del 1978 di Venditti, e “La storia” da “Scacchi e tarocchi” di De Gregori del 1985. Dopo l’applauditissima esibizione, raggiunti sul palco da Alessandro Cattelan, i due giganti della musica italiana hanno annunciato il concerto-evento allo Stadio Olimpico di Roma.</p>
      <p>Il 5° live di X Factor – dedicato integralmente alla presentazione degli inediti dei concorrenti rimasti in gara – ha ospitato inoltre Mahmood, che ha fatto esplodere l’X Factor Dome con “Barrio”, e Gemitaiz &amp; Madman con un mashup di “Esagono” e “Fiori”. Al termine della puntata, il pubblico da casa ha deciso che Giordana Petralia sarà uno dei due concorrenti al ballottaggio della prossima settimana: l’Under Donna di Sfera Ebbasta sfiderà il concorrente con l’inedito che, in settimana, avrà raccolto il minor numero di download e di ascolti in streaming.</p>
    </article>
  </body>
</html>