<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/ulus-obelezava-stogodisnjicu-izlozbom-sto-clanova/"/>
    <meta property="og:site_name" content="Krstarica"/>
    <meta property="article:published_time" content="2019-11-22T09:51:00+00:00"/>
    <meta property="og:title" content="ULUS obeležava stogodišnjicu izložbom sto članova"/>
    <meta property="og:description" content="BEOGRAD - Udruženje likovnih umetnika Srbije (ULUS) obeležava stogodišnjicu večeras u Umetničkom paviljonu &quot;Cvijeta Zuzorić&quot; i Galeriji ULUS u Beogradu,"/>
  </head>
  <body>
    <article>
      <h1>ULUS obeležava stogodišnjicu izložbom sto članova</h1>
      <address><time datetime="2019-11-22T09:51:00+00:00">22 Nov 2019, 09:51</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520919-750x430.jpg"/>
        <figcaption>Foto: Tanjug/Milica Paunović</figcaption>
      </figure>
      <p>BEOGRAD – Udruženje likovnih umetnika Srbije (ULUS) obeležava stogodišnjicu večeras u Umetničkom paviljonu „Cvijeta Zuzorić“ i Galeriji ULUS u Beogradu, izložbom stotinu radova svojih sto članova.</p>
      <p>Radovi stotinu umetnika pripadaju različitim vremenima, likovnim disciplinama, pravcima i stilovima, a prema navodima autorke Natalije Cerović, svako od njih je na svoj način doprineo afirmaciji srpske likovne umetnosti.</p>
      <p>Izložba je nastala, kako ističe autorka, kao izraz zahvalnosti i poštovanja prema naporima osnivača ULUS, koji su pokušali da osnivanjem profesionalne asocijacije zaštite svoja radna prava i poboljšaju uslove za razvitak likovne umetnosti na ovim prostorima.</p>
      <p>Uz osnivače, biće predstavljeni i umetnici koji su nastavili da unapređuju te osnovne ideje, kao i dobitnici nagrada na velikim godišnjim izložbama ULUS-a, počev od 1960. godine.</p>
      <p>Slike i skulpture iz muzejskih zbirki biće predstavljene putem video prezentacije, a Narodni muzej, Muzej savremene umetnosti i Umetnička galerija “Nadežda Petrović” dozvolili su upotrebu reprodukcija izabranih radova iz njihovih zbirki u katalogu.</p>
      <p>U Galeriji ULUS nalaziće se 23 dela koja su slikari, grafičari, vajari i umetnici iz oblasti proširenih medija ustupili iz sopstvenih ateljea, dok će u Umetničkom paviljonu “Cvijeta Zuzorić” biće izloženi radovi iz kolekcije Radivoja Dražovića koja je formirana u toku četiri decenije, a sadrži slike, skulpture i objekte iz celog XX i početka XXI veka.</p>
      <p>Za Paviljon “Cvijeta Zuzorić” ustupljeno je 40 radova isto toliko umetnika, što će biti prvo predstavljanje kolekcije Dražović u javnosti.</p>
      <p>Program obeležavanja jubileja obuhvataće tribine i promociju kataloga izložbe, a u saradnji sa RTS-om i redakcijom emisije „Trezor“, biće prikazano više dokumentarnih emisija o istorijatu ULUS-a i značajnim umetnicima koji su obeležili vreme razvoja.</p>
      <p>Proteklih decenija gotovo svi umetnici u Srbiji bili su članovi ULUS-a, a trenutno ih ima oko 2.500.</p>
      <p>(Tanjug)</p>
    </article>
  </body>
</html>