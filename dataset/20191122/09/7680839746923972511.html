<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/tesla-cybertruck-pick-up/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-22T09:37:20+00:00"/>
    <meta property="og:title" content="Tesla onthult de Cybertruck, maar sloopt de elektrische pick-uptruck per ongeluk op het podium"/>
    <meta property="og:description" content="&quot;Oh my fucking god&quot;, riep Elon Musk nadat er barsten in de ruiten kwamen."/>
  </head>
  <body>
    <article>
      <h1>Tesla onthult de Cybertruck, maar sloopt de elektrische pick-uptruck per ongeluk op het podium</h1>
      <address><time datetime="2019-11-22T09:37:20+00:00">22 Nov 2019, 09:37</time> by <a rel="author">Herwin Thole</a></address>
      <p>Tesla heeft donderdag de Cybertruck onthuld, een elektrische pick-uptruck van gepantserd metaal en ramen van gehard glas. Het futuristisch uitziende voertuig met scherpe hoeken moet nagenoeg onverwoestbaar zijn.</p>
      <p>Om dat te demonstreren liet topman Elon Musk zijn designchef Franz von Holzhausen eerst met een sloophamer op de deur slaan. Dat ging goed; er was geen deuk of krasje te zien.</p>
      <p>Maar de demonstratie van het ‘geharde glas’ verliep minder soepel. Franz gooide een metalen kogel tegen de ruit, die volgens Musk “zo sterk is als doorzichtig staal”. Toch verscheen er een dikke barst in het zijraam.</p>
      <p>“Oh my fucking god”, riep Musk, die duidelijk niet had verwacht dat de ruit zou sneuvelen. Een tweede poging met een andere ruit van de wagen en een minder harde worp leverde hetzelfde resultaat op. “Daar hebben we een verbeterpuntje”, merkte Musk droogjes op.</p>
      <p>Bekijk het opmerkelijke moment hieronder terug:</p>
      <figure>
        <iframe src="https://www.youtube.com/embed/m7atGkba-Z8" width="640" height="360" data-service="Youtube" scrolling="no"/>
      </figure>
      <p>Het ontwerp van de Cybertruck is geïnspireerd op de James Bond-film <i>The Spy Who Loved Me</i>, <a href="https://twitter.com/elonmusk/status/1197638937109336066">schrijft</a> Musk op Twitter. De elektrische pick-uptruck, die in 2,9 seconden optrekt naar 100 kilometer per uur, moet vanaf eind 2021 leverbaar zijn en komt beschikbaar in drie varianten.</p>
      <p>De goedkoopste versie kan ruim 400 kilometer rijden op een volle accu en kost 39.900 dollar, omgerekend ruim 36.000 euro. De duurste Cybertruck komt zo’n 800 kilometer ver en kost minimaal 70.000 dollar (ruim 63.000 euro). De gepantserde wagen <a href="https://www.tesla.com/nl_nl/cybertruck/design">is ook vooruit te bestellen in Nederland</a>. De kosten voor een reservering bedragen 100 euro.</p>
      <p>De Cybertruck wordt het vijfde model in Tesla’s aanbod, naast de Model 3, Model S, Model X en Model Y. Ook gaat er volgend jaar waarschijnlijk <a href="https://www.businessinsider.nl/tesla-roadster-what-fans-should-know-electric-vehicles-cars-2019-2">een nieuwe Tesla Roadster in productie</a>.</p>
      <p>Eerder zei Musk al dat hij geen hoge verwachtingen heeft van de verkopen van een pick-uptruck. Eigenaren van een pick-up zijn doorgaans erg merktrouw. De markt in de VS is stevig in handen van Dodge, Ford en Chevrolet, terwijl ook het Japanse Toyota een hap uit de taart neemt.</p>
      <p>Een analist merkte na afloop van de presentatie op dat het ontwerp niet erg zal aanspreken bij bijvoorbeeld aannemers die nu in een pick-up rondrijden. “Die gaan daarmee niet naar een bouwplaats.” Het belangrijkste model voor Tesla blijft vooralsnog de Model 3, de relatief betaalbare elektrische auto waarmee het bedrijf de massa wil bereiken.</p>
      <h3>Lees meer:</h3>
      <ul>
        <li>
          <a href="https://www.businessinsider.nl/elon-musk-tesla-fabriek-duitsland/">Elon Musks plan om een Duitse Tesla-fabriek te bouwen is niet verstandig</a>
        </li>
        <li>
          <a href="https://www.businessinsider.nl/elon-musk-management-stijl-tesla/">Zo gek is Elon Musk niet… als je naar de geschiedenis van de auto-industrie kijkt</a>
        </li>
        <li>
          <a href="https://www.businessinsider.nl/tesla-model-3-oktober-2019/">De verkoop van Tesla’s is geïmplodeerd in oktober – hoe kan dat?</a>
        </li>
        <li>
          <a href="https://www.businessinsider.nl/amie-dd-tesla-sleutel-implanteren/">Een Tesla-fan heeft de sleutel van haar Model 3 laten implanteren in haar onderarm</a>
        </li>
      </ul>
    </article>
  </body>
</html>