<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/stapanii-spatiilor-publice-un-trotuar-din-bucuresti-ocupat-de-un-dezvoltator-imobiliar-primaria-sectorului-6-nici-o-reactie.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T09:36:09+00:00"/>
    <meta property="og:title" content="„Stăpânii” spaţiilor publice: un trotuar din București, ocupat de un dezvoltator imobiliar. Primăria Sectorului 6, nici o reacție"/>
    <meta property="og:description" content="Mii de bucureşteni care locuiesc în zona Cora Lujerului (Sectorul 6 din București) s-au trezit în urmă cu câteva săptămâni cu un gard din tablă care a"/>
  </head>
  <body>
    <article>
      <h1> „Stăpânii” spaţiilor publice: un trotuar din București, ocupat de un dezvoltator imobiliar. Primăria Sectorului 6, nici o reacție </h1>
      <address><time datetime="2019-11-22T09:36:09+00:00">22 Nov 2019, 09:36</time> by <a rel="author">Dragoș Popa</a></address>
      <p>Mii de bucureşteni care locuiesc în zona Cora Lujerului (Sectorul 6 din București) s-au trezit în urmă cu câteva săptămâni cu un gard din tablă care a îngrădit pe o lungime de câteva zeci de metri trotuarul de pe bulevardul principal. Un dezvoltator imobiliar care ridică acolo un imobil de 8 etaje, cunoscut drept susținător al primarului de Sector, Gabriel Mutu (PSD, a împrejmuit zeci de metri din spaţiul public şi îl foloseşte ca şi cum ar fi stâpânul acestuia.</p>
      <figure>
        <img src="https://cdn.g4media.ro/wp-content/uploads/2019/11/Trotuar-Sector-6-sursa-G4-1.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Trotuar-Sector-6-sursa-G4-1.jpeg"/>
      </figure>
      <p>Între gardul improvizat şi bolarzii puşi recent de primărie a rămas mai puţin de un metru. Mai mult decât atât, pe spaţiul îngustat se află şi câţiva stâlpi de electricitate care îngreunează şi mai mult accesul pietonilor.</p>
      <p>Cei mai afectați sunt părinții care vor să își transporte copiii în cărucioare.</p>
      <figure>
        <img src="https://cdn.g4media.ro/wp-content/uploads/2019/11/Trotuar-Sector-6-sursa-G4-3.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Trotuar-Sector-6-sursa-G4-3.jpeg"/>
      </figure>
      <p>„Trotuarul tocmai a fost amenajat şi asfaltat ca să nu se mai parcheze maşini. Toată lumea se bucura că este un trotuar în sfârşit larg şi poate să îl folosească şi să meargă în condiţii de siguranţă. Acum din 7-8 metri, a mai rămas cred că un metru disponibil pietonilor. Pietonii trebuie să meargă de multe ori pe stradă dacă este aglomerat. Nu este niciun afiş, acum mai nou am văzut că au îmbrăcat gardul cu reclame pentru clădirea lor de birouri. În mod normal ştiu că trebuie să fie semnalizat. Totul pare a fi făcut fără nicio aprobare”, a declarat pentru G4Media.ro unul dintre locatarii din zonă.</p>
      <ul>
        <li>Deşi am cerut un punct de vedere Primăriei Sectorului 6 privind eventuala neregulă semnalată de către locuitori, până la încheierea articolului nu am primit niciun răspuns.</li>
      </ul>
      <p>Potrivit <a href="https://www.zf.ro/companii/mogulul-imobiliar-sectorul-6-capitala-ridica-1-500-apartamente-petre-niculae-regele-blocurilor-bucuresti-construit-25-proiecte-imobiliare-apara-prim-plan-16312019">Ziarului Financiar</a>, compania care construieşte ansamblul rezidenţial SC REZIDENT SUPORT SRL este controlată de omul de afaceri Petre Niculae, cunoscut şi ca „regele blocurilor” din Sectorul 6. E vorba despre un personaj discret care ar fi construit în capitală nu mai puţin de 25 de proiecte imobiliare.</p>
      <p>De curând, G4Media.ro a scris despre alte nemulţumiri ale locuitorilor din zonă cauzate de acelaşi şantier şi, implicit, de acelaşi dezvoltator. Mai exact, <a href="https://www.g4media.ro/24-de-locuitori-din-sectorul-6-au-ramas-peste-noapte-fara-locurile-de-parcare-primaria-sustine-ca-un-dezvoltator-imobiliar-e-proprietarul-terenului-si-va-face-un-bloc-de-8-etaje.html">locatarii reclamau faptul că au rămas fără 24 de locuri de parcare</a> după ce dezvoltatorul ar fi intrat în posesia terenului care până nu de mult se afla în Administraţia Domeniului Public (ADP), Sector 6.</p>
    </article>
  </body>
</html>