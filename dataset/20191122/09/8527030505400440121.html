<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://leganerd.com/2019/11/22/tesla-cybertruck-presentazione/"/>
    <meta property="og:site_name" content="Lega Nerd"/>
    <meta property="article:published_time" content="2019-11-22T09:55:04+00:00"/>
    <meta property="og:title" content="Tesla Cybertruck"/>
    <meta property="og:description" content="Nella notte Elon Musk ha presentato negli Stati Uniti il nuovo Tesla Cybertruck. Il nuovo pickup ha tutte le caratteristiche per essere un successo:"/>
  </head>
  <body>
    <article>
      <h1>Tesla Cybertruck</h1>
      <address><time datetime="2019-11-22T09:55:04+00:00">22 Nov 2019, 09:55</time> by <a rel="author" href="https://leganerd.com/author/itomi/" target="_blank">Antonio Moro</a></address>
      <p>
        <i>Nella notte <b>Elon Musk</b> ha presentato negli Stati Uniti il nuovo <b>Tesla Cybertruck</b>. Il nuovo pickup ha tutte le caratteristiche per essere un successo: <b>prezzo</b>, <b>prestazioni</b>, <b>versatilità</b>, <b>innovazione</b>… ma quel <b>design</b> meritava di essere presentato in maniera migliore.</i>
      </p>
      <p>Tesla finalmente entra (o meglio, ci entrerà nel 2021, quando il Cybertruck sarà messo in vendita effettivamente) in uno dei segmenti più interessanti e lucrativi del mercato statunitense: quello dei <a href="https://en.wikipedia.org/wiki/Pickup_truck"><b>pickup truck</b></a>, un segmento in cui gli americani spendono senza problemi decine di migliaia di dollari e che è in costante crescita.</p>
      <p>Musk parla del suo pickup dal 2012 e già ci aveva preparato a qualcosa di <b>dirompente</b>: non solo il suo mezzo avrebbe avuto prestazioni e innovazioni assolutamente fuori scala, ma sarebbe anche costato meno della concorrenza e avrebbe avuto un design incredibile, che avrebbe diviso il pubblico. Beh, aveva ragione a quanto pare.</p>
      <p> </p>
      <figure>
        <img src="https://leganerd.com/wp-content/uploads/2019/11/https___cdn.cnn_.com_cnnnext_dam_assets_191121212606-tesla-cybertruck-699x393.jpg"/>
      </figure>
      <p> </p>
      <p>Il Cybertruck grazie ai suoi <b>motori elettrici</b> è più <b>potente</b> della concorrenza diretta e più <b>veloce</b> di una sport car: impressionante. Ha poi diverse soluzioni molto interessanti, come le sospensioni ad aria con compressore integrato che aiutano in tante situazioni diverse, dal fuoristrada al semplice carico del cassone posteriore.</p>
      <p>L’<b>esterno</b> è costituito da un “esoscheletro”, come lo chiama Tesla, di <b>acciaio rinforzato</b>: senza verniciatura, un po’ come erano le vecchie Delorean: l’acciaio utilizzato è talmente spesso e forte da resistere a quanto pare ad ammaccature e corrosione (vedremo nella vita reale…) e anche i vetri utilizzati, chiamati “armor glass” resistono ad urti anche di forte entità (ehm, ne riparlo più sotto di questi vetri…)</p>
      <p>Il cybertruck è poi <b>versatile</b>: il cassone può essere utilizzato in tanti e diversi usi, trasformandosi all’occorrenza grazie a diverse soluzioni (come una specie di tenda-camper molto interessante) e ha <b>sei posti,</b> tre davanti e tre dietro.</p>
      <p> </p>
      <figure>
        <img src="https://leganerd.com/wp-content/uploads/2019/11/assets.newatlas-1-699x466.png"/>
      </figure>
      <figure>
        <img src="https://leganerd.com/wp-content/uploads/2019/11/Screenshot-2019-11-22-at-10.56.27-699x390.jpg"/>
      </figure>
      <p> </p>
      <h3>La Presentazione</h3>
      <figure>
        <img src="https://leganerd.com/wp-content/uploads/2019/11/CyberMain-699x362.jpg"/>
      </figure>
      <p> </p>
      <aside>Esattamente come è capitato per la Model Y presentata lo scorso marzo, anche per il Cybertruck si sono fatte scelte secondo me folli durante la presentazione</aside>
      <p>Il problema, ancora una volta, è stata la <b>presentazione</b>. Esattamente come è capitato per la <a href="https://leganerd.com/2019/03/15/tesla-model-y-presentazione/">Model Y presentata lo scorso marzo</a>, anche per il Cybertruck si sono fatte scelte secondo me folli durante la presentazione alla stampa e al mondo.</p>
      <p>Ancora una volta si è optato per un palcoscenico buio e angusto che nascondeva il pickup invece che valorizzarne le forme. Non solo: lo è sempre mostrato fermo e solo da un lato invece che ad esempio puntare sul suo tre-quarti, sicuramente molto più interessante e bello da vedere.</p>
      <related>
        <a href="https://leganerd.com/2019/03/15/tesla-model-y-presentazione/"/>
      </related>
      <p> </p>
      <figure>
        <img src="https://leganerd.com/wp-content/uploads/2019/11/ufficiale-tesla-cybertruck-pick-up-acciaio-elon-musk-v6-412658-1280x720-699x393.jpg"/>
        <figcaption>La vista laterale non è esattamente quella migliore per il design del Cybertruck…</figcaption>
      </figure>
      <p> </p>
      <aside>Si è parlato molto poco della sua versatilità e non si è mostrato praticamente niente</aside>
      <p>Si è parlato molto poco della sua versatilità e non si è mostrato praticamente niente: quanto sarebbe stato più utile e significativo ad esempio far entrare diversi Cybertruck con diverse configurazioni del cassone, mostrare come funzionano i sedili, montare e smontare accessori… i pickup a questo servono, a rendersi utili in tante e diverse configurazioni.</p>
      <p>Si è parlato troppo dei <b>materiali</b> utilizzati, dell’acciaio e del vetro rinforzato, neanche stessimo parlando di un carro armato (ripeto che sono caratteristiche tutte da verificare, molto belle sulla carta, ma i problemi che avevano le vecchie Delorean saranno difficili da risolvere…) e poi si è arrivati al <i>colmo dei colmi.</i></p>
      <p>Mentre Musk parlava dei vetri rinforzati del Cybertruck, dopo che aveva giò mostrato un video e fatto fare pure una dimostrazione sul palco con tutta una struttura apposita… ha pensato bene di chiedere a <b>Franz von Holzhaussen</b> (il chief designer di Tesla che era presente sul palco) di lanciare una palla di acciaio verso uno dei vetri del pickup… Franz gli ha chiesto “sei sicuro?”, ma non è bastato a farlo desistere… e crash, abbiamo visto rompersi il vetro in diretta.</p>
      <p> </p>
      <figure>
        <video src="https://leganerd.com/wp-content/uploads/2019/11/giphy.gif" autoplay="" loop=""/>
      </figure>
      <blockquote>Oh my fucking God!</blockquote>
      <p>E non basta, perché Musk gli ha chiesto di riprovare con uno dei vetri posteriori… che si è rotto nella stessa maniera.</p>
      <p> </p>
      <figure>
        <video src="https://leganerd.com/wp-content/uploads/2019/11/giphy-1.gif" autoplay="" loop=""/>
      </figure>
      <blockquote>Room for improvement…</blockquote>
      <p>Vi lascio immaginare il resto della presentazione con il Cybertruck sul palco… con i vetri rotti. Assurdo. Inconcepibile. Allucinante.</p>
      <hr/>
      <p><b>Per chiarire:</b> probabilmente il prototipo sul palco neanche aveva montato gli “armor glass” che tanto avevano sbandierato, probabilmente è per questo che si sono rotti così facilmente e platealmente. Magari fare due prove prima di andare sul palco avrebbe aiutato… o anche solo informare Musk della cosa….</p>
      <hr/>
      <figure>
        <img src="https://leganerd.com/wp-content/uploads/2019/11/assets.newatlas-699x466.png"/>
      </figure>
      <p> </p>
      <p>Il tutto si è concluso con una <b>corsa verso il finale</b>, con un “one more thing” tirato via, quell’ATV che arriva sotto gli applausi e sale sul cassone dopo che chi lo guidava ha mostrato, di fretta, la rampa integrata e la presa di ricarica dedicata, esattamente quello di cui parlavo prima, esattamente uno dei tanti usi che avrebbero dovuto mostrare meglio e più a lungo… magari prima di fracassare i vetri del pickup.</p>
      <p> </p>
      <figure>
        <img src="https://leganerd.com/wp-content/uploads/2019/11/screen-shot-2019-11-21-at-11-38-49-pm-1574398157-699x405.png"/>
        <figcaption>Il Cybertruck ha una rampa integrata ed è stato creato anche un ATV elettrico che abbiamo solo intravisto e che si può ricaricare mentre è sul pickup…</figcaption>
      </figure>
      <p> </p>
      <h4>Cybertruck: Caratteristiche Tecniche e Prezzi</h4>
      <table bordered="">
        <tr>
          <td>
            <sub>
              <b>Modello</b>
            </sub>
          </td>
          <td>
            <sub>
              <b>Autonomia (Km)</b>
            </sub>
          </td>
          <td>
            <sub>
              <b>0-60 mph</b>
            </sub>
          </td>
          <td>
            <sub>
              <b>Velocità Max (Kmh)</b>
            </sub>
          </td>
          <td>
            <sub>
              <b>Capacità di Carico (Kg)</b>
            </sub>
          </td>
          <td>
            <sub>
              <b>Capacità di rimorchio (Kg)</b>
            </sub>
          </td>
          <td>
            <sub>
              <b>Prezzo</b>
            </sub>
          </td>
        </tr>
        <tr>
          <td>
            <b>Single Motor RWD</b>
          </td>
          <td>400+</td>
          <td>&lt;6,5 sec</td>
          <td>177</td>
          <td>1587</td>
          <td>3400+</td>
          <td>$39.900</td>
        </tr>
        <tr>
          <td>
            <b>Dual Motor AWD</b>
          </td>
          <td>480+</td>
          <td>&lt;4,5 sec</td>
          <td>193</td>
          <td>1587</td>
          <td>4500+</td>
          <td>$49.900</td>
        </tr>
        <tr>
          <td>
            <b>Tri Motor AWD</b>
          </td>
          <td>800+</td>
          <td>&lt;2,9 sec</td>
          <td>209</td>
          <td>1587</td>
          <td>6300+</td>
          <td>$69.900</td>
        </tr>
      </table>
      <p> </p>
      <h3>E il Design?</h3>
      <aside>Divisivo. Eccessivo. Dirompente.</aside>
      <p>E non ho ancora parlato del <b>design</b>. Divisivo. Eccessivo. Dirompente. In questi casi si dice “può piacere o meno”, ma sono sciocchezze. Stupidaggini. Il design non è arte, non deve “piacere o meno”, deve piacere al target di riferimento, punto.</p>
      <p>Il Cybertruck ho idea invece che piaccia soprattutto al suo designer e, lo sappiamo, ad Elon Musk. Anche a me, personalmente, piace molto: se guardato dal giusto angolo, come ho già scritto, è davvero bellissimo. È cyberpunk. Sembra uscito da un film di fantascienza. È pratico e minimale.</p>
      <p>Ma non è questo il punto, lo ripeto.</p>
      <p> </p>
      <figure>
        <img src="https://leganerd.com/wp-content/uploads/2019/11/cybertruck-1-1574399754-999x666.jpg"/>
      </figure>
      <aside>Piacerà questo design ai maschi di mezza età che compongono la fascia di riferimento per l’acquisto di pickup negli Stati Uniti?</aside>
      <p>Questa è la sola domanda che si sarebbe dovuto fare von Holzhaussen. E invece si è voluto andare oltre, si è voluto lanciare un messaggio e sfidare il mercato. Musk stesso ha più volte ripetuto negli scorsi anni che il Cybertruck avrebbe avuto una estetica divisivia e che non gli importava nulla delle reazioni dei clienti.</p>
      <p> </p>
      <figure>
        <img src="https://leganerd.com/wp-content/uploads/2019/11/01_Main_Hero_Desktop-1-1280x720-699x393.jpg"/>
        <figcaption>Visto dal giusto angolo il Cybertruck è secondo me molto bello, ma chiaramente dipende dai gusti.</figcaption>
      </figure>
      <p> </p>
      <p>Ci vuole <b>coraggio</b> e <b>incoscenza</b> per puntare su un design del genere, perché sicuramente c’è del buono, sicuramente verrà ricordato e molto probabilmente verrà in parte anche imitato, ma Tesla avrebbe ora bisogno di vendere tanto e non credo che l’estetica del Cybertruck la aiuterà in termini puramente numerici.</p>
      <aside>Se per i suoi modelli precedenti Tesla aveva puntato ad un design conservativo e per niente innovativo, ora l’azienda di Musk sembra aver voluto fare l’esatto opposto.</aside>
      <p>Se questa scelta premierà o meno lo scopriremo solo nei prossimi mesi, quando vedremo i dati dei preordini, già partiti questa mattina sul <a href="https://www.tesla.com/it_it/cybertruck">sito ufficiale di Tesla</a>.</p>
      <p>Voi che ne pensate?</p>
      <p> </p>
      <p>Potete guardare un riassunto della presentazione grazie a The Verge, qua:</p>
      <figure>
        <iframe src="https://www.youtube.com/embed/m7atGkba-Z8" width="660" height="400" data-service="Youtube" scrolling="no"/>
      </figure>
      <p> </p>
      <ul>
        <li><a href="https://www.tesla.com/it_it/cybertruck">Tesla Cybertruck</a> (tesla.com)</li>
      </ul>
      <related>
        <h4>Articoli Simili</h4>
        <a href="https://leganerd.com/2019/11/21/alle-5-di-domani-mattina-la-presentazione-del-cybertruck-il-pickup-di-tesla/"/>
        <a href="https://leganerd.com/2019/11/19/immagini-dei-nuovi-set-lego-creator-3in1-previsti-per-la-prima-meta-del-2020/"/>
        <a href="https://leganerd.com/2019/11/18/immagini-dei-nuovi-set-lego-technic-della-prima-ondata-del-2020/"/>
        <a href="https://leganerd.com/2019/11/15/le-foto-istruzioni-dellultimo-pick-up-truck-di-norton74/"/>
        <a href="https://leganerd.com/2019/11/08/finalmente-tesla-ha-rivelato-quando-sara-annunciato-il-cybertruck/"/>
        <a href="https://leganerd.com/2019/11/07/video-di-presentazione-e-dettagli-del-set-79139-lego-1989-batmobile/"/>
      </related>
    </article>
  </body>
</html>