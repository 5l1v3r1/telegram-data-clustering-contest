<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/e-oficial-legea-care-interzice-bullying-ul-in-scoli-a-intrat-in-vigoare-18604610"/>
    <meta property="og:site_name" content="Gândul"/>
    <meta property="article:published_time" content="2019-11-22T09:18:45+00:00"/>
    <meta property="og:title" content="E oficial: Legea care interzice bullying-ul în şcoli a intrat în vigoare"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>E oficial: Legea care interzice bullying-ul în şcoli a intrat în vigoare</h1>
      <h2>Legea care interzice bullying-ul în şcoli a intrat în vigoare, vineri, iar potrivit prevederilor este interzis orice comportament care constă în violenţă psihologică. Profesorii vor fi instruiţi astfel încât să recunoască acest fenomen şi să ia măsurile potrivite.</h2>
      <address>
        <time datetime="2019-11-22T09:18:45+00:00">22 Nov 2019, 09:18</time>
      </address>
      <p>„În unităţile de învăţământ şi în toate spaţiile destinate educaţiei şi formării profesionale sunt interzise comportamentele care constau în violenţă psihologică - bullying”, se arată în noua prevedere introdusă în Legea educaţiei.</p>
      <p>În aceeaşi lege a mai fost introdusă o menţiune care arată că profesorii şi învăţătorii vor fi instruiţi, în cadrul sesiunilor de perfecţionare pe care le urmează, şi cu privire la violenţa psihologică - bullying.</p>
      <p>Aceştia vor învăţa cum să identifice fenomenul şi cum să aplice strategiile şi măsurile potrivite.</p>
      <p>Potrivit legii, bullying-ul (violenţa psihologică) poate fi definit ca: „acţiunea sau seria de acţiuni fizice, verbale, relaţionale şi/sau cibernetice, într-un context social dificil de evitat, săvârşite cu intenţie, care implică un dezechilibru de putere, au drept consecinţă atingerea demnităţii ori crearea unei atmosfere de intimidare, ostile, degradante, umilitoare sau ofensatoare, îndreptate împotriva unei persoane sau grup de persoane şi vizează aspecte de discriminare şi excludere socială, care pot fi legate de apartenenţa la o anumită rasă, naţionalitate, etnie, religie, categorie socială sau la o categorie defavorizată ori de convingerile, sexul sau orientarea sexuală, caracteristicile personale, acţiune sau serie de acţiuni, comportamente ce se desfăşoară în unităţile de învăţământ şi în toate spaţiile destinate educaţiei şi formării profesionale”.</p>
      <p>În termen de 90 de zile de la intrarea în vigoare a acestor modificări, Ministerul Educaţiei trebuie să elaboreze toate normele necesare aplicării. În lege nu au fost introduse sancţiunile pentru bullying, însă este menţionat că profesorii vor aplica măsurile.</p>
      <p>Legea a fost promulgată luni de preşedintele Klaus Iohannis.</p>
      <related>
        <h4>Citeşte şi</h4>
        <a href="https://www.gandul.info/stiri/anm-a-emis-o-noua-prognoza-pentru-capitala-vreme-deosebit-de-rece-lapovita-asteptata-vineri-seara-18604498?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/presedintele-cj-ilfov-a-mers-in-control-la-bazele-de-deszapezire-18604420?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/sotul-lui-dancila-povesteste-cum-a-dus-o-prima-oara-la-parinti-am-luat-o-cu-caruta-de-la-gara-video-18604341?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>