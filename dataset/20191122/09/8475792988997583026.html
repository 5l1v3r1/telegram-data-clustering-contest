<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/sd-vill-ha-ohelig-allians-mot-arbetskraftsinvandring"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T09:52:06+00:00"/>
    <meta property="og:title" content="SD uppvaktar M, KD och V om skärpt arbetskraftsinvandring"/>
    <meta property="og:description" content="Sverigedemokraterna kommer att bjuda in Moderaterna, Kristdemokraterna och Vänsterpartiet för att försöka skapa en majoritet i riksdagen för att skärpa reglerna för arbetskraftsinvandring. Det sade partiets tillträdande gruppledare i riksdagen Henrik Vinge, på partiets landsdagar i Örebro på fredagsförmiddagen."/>
  </head>
  <body>
    <article>
      <h1>SD uppvaktar M, KD och V om skärpt arbetskraftsinvandring</h1>
      <address><time datetime="2019-11-22T09:52:06+00:00">22 Nov 2019, 09:52</time> by <a rel="author">Pontus Mattsson</a></address>
      <p>
        <b>Sverigedemokraterna kommer att bjuda in Moderaterna, Kristdemokraterna och Vänsterpartiet för att försöka skapa en majoritet i riksdagen för att skärpa reglerna för arbetskraftsinvandring. Det sade partiets tillträdande gruppledare i riksdagen Henrik Vinge, på partiets landsdagar i Örebro på fredagsförmiddagen.</b>
      </p>
      <p>– Vi tycker att man ska ha arbetskraftsinvandring men det ska handla om spetskompetens och specialister, säger Henrik Vinge.</p>
      <p>
        <i>Vilka är det som inte ska få komma?</i>
      </p>
      <p>– Det kan handla om restaurangpersonal eller folk inom fastighetsskötsel. Det finns ungdomar här i Sverige som är arbetslösa och får svårare att få sådana jobb i dag, säger Henrik Vinge.</p>
      <p>Både SD, M, KD och V har på olika sätt kritiserat dagens regler på sistone. I dag är det arbetsgivarna som själva bestämmer om det finns behov av invandrad arbetskraft, Sverigedemokraterna vill i stället att det görs någon form av behovsprövning, exempelvis från arbetsmarknadens parter.</p>
      <p>
        <i>Vänsterpartiet tycker väldigt illa om er, hur stor chans tror du att det är att de skulle säga ja till ett sådant här initiativ från er?</i>
      </p>
      <p>– Om de också ser de här problemen och väljer att inte agera för att initiativet kommer från oss tycker jag att det är småaktigt av dem, säger Henrik Vinge.</p>
      <related>
        <h4>Relaterat</h4>
        <a href="https://www.svt.se/nyheter/inrikes/svt-s-politiske-kommentator-om-hur-sd-ska-locka-fler-valjare"/>
        <a href="https://www.svt.se/nyheter/inrikes/jimmie-akesson-vi-vaxer-for-att-vi-har-ratt"/>
        <a href="https://www.svt.se/nyheter/inrikes/andrad-sd-politik-ser-ut-att-fa-stod"/>
      </related>
    </article>
  </body>
</html>