<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33172/memoria-1-tb-smartphone"/>
    <meta property="og:site_name" content="DDay.it"/>
    <meta property="article:published_time" content="2019-11-22T09:24:00+00:00"/>
    <meta property="og:title" content="Un TB di memoria in un chip spesso un millimetro. Gli smartphone del 2020 avranno memorie enormi"/>
    <meta property="og:description" content="SK Hynix, secondo produttore mondiale di memorie, annuncia una nuova generazione di memorie 3D NAND da 128 strati. L'implementazione porterà a chip da 1 TB presenti negli smartphone in arrivo nella seconda metà del 2020."/>
  </head>
  <body>
    <article>
      <h1>Un TB di memoria in un chip spesso un millimetro. Gli smartphone del 2020 avranno memorie enormi</h1>
      <h2>SK Hynix, secondo produttore mondiale di memorie, annuncia una nuova generazione di memorie 3D NAND da 128 strati. L'implementazione porterà a chip da 1 TB presenti negli smartphone in arrivo nella seconda metà del 2020.</h2>
      <address><time datetime="2019-11-22T09:24:00+00:00">22 Nov 2019, 09:24</time> by <a rel="author">Franco Aquini</a></address>
      <p>SK Hynix, il secondo produttore al mondo di memorie dopo Samsung, ha annunciato <b>l'inizio della produzione di prodotti basati su memoria flash 3D NAND a 128 strati</b>. Si tratta di chip di memoria ad altissima densità, utilizzati nei dischi SSD e negli smartphone, la cui evoluzione può decretare un aumento di capacità di memoria per tutti i dispositivi, nonché un aumento sensibile della velocità. Basti pensare che l'introduzione nel mercato di massa degli SSD ha permesso il più grande incremento di velocità nei PC degli ultimi 10 anni.</p>
      <h3>Perché è così importante il chip a 128 strati?</h3>
      <p>L'introduzione delle memorie 3D NAND a 128 strati è destinata a dare un impulso importantissimo alle prestazioni di tutti i dispositivi perché rappresenta un deciso passo in avanti rispetto alle precedenti a 72 strati. SK Hynix, infatti, aveva già lanciato un modello di quinta generazione a 96 strati ma, per via dei costi, il mercato si è focalizzato sulla quarta generazione a 72 strati.</p>
      <p>Ora, di fatto, il mercato di massa <b>farà un salto dalla quarta generazione alla sesta, con un incremento sia nella capacità massima dei chip sia nelle prestazioni.</b></p>
      <p> </p>
      <h3>Cosa possiamo aspettarci dall'implementazione dei chip a 128 strati?</h3>
      <p>La nuova generazione di memorie promette un incremento di velocità che passerà da 1,2 GT/s a 1,4 GT/s (l'unità di misura sta per Gigatransfer, ovvero miliardi di trasferimenti al secondo). Un dato che inizialmente verrà purtroppo vanificato dalla lentezza dei controller. <b>Il primo chip a vedere l'implementazione di queste memorie sarà un modello da 1 Terabit di memoria, pari a 128 GB, che permetterà la realizzazione di un singolo modulo USF 3.1 da 1 TB di dati spesso appena 1 mm</b>.</p>
      <figure>
        <img src="https://cdn.dday.it/system/uploads/picture/image/58930/content_small_sk_hynix_cSSD-cropped_575px.jpg"/>
      </figure>
      <p>Questo genere di memorie verrà utilizzato negli smartphone prodotti a partire nella seconda metà del 2020 e c'è da aspettarsi, con tutta probabilità, il <b>diffondersi di smartphone con 1 TB di memoria o addirittura l'introduzione dei 2 TB sui modelli premium</b>. </p>
      <h3>Dischi SSD da due TB con consumo dimezzato</h3>
      <p>Per quello che riguarda il mercato dei dischi SSD, fondamentali per PC di tutte le taglie, le memorie a 128 strati permetteranno l'introduzione di <b>dischi da 2 TB  di capacità con un consumo dimezzato rispetto a quelli che utilizzano la precedente generazione di memoria (3 W contro 6 W)</b>. SK Hynix però si aspetta che i dischi NVMe costruiti con queste memorie adottino però ancora il bus PCIe 3.0 e non il più performante 4.0 per una questione di consumi. Da qui il limite a 1.2 GT/s di cui si parlava poco fa. </p>
      <p>Chiaramente, le nuove memorie faranno il loro debutto anche nel mercato dei server, <b>portando le memorie in formato EDSFF E1.L a una capacità massima di 16 TB</b>. Il mercato professionale è uno dei più profittevoli per SK Hynix, che dedicherà di certo molte attenzioni a questo genere di prodotti.  Il futuro, in altre parole, sarà nettamente più veloce e capiente sia per smartphone che per PC e server.</p>
    </article>
  </body>
</html>