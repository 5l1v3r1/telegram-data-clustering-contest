<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260229/sueddeutsche-zeitung-h-moria-einai-ntropi-gia-tin-eyropi-i-ellada-prepei-na-stirixthei"/>
    <meta property="og:site_name" content="LiFO"/>
    <meta property="article:published_time" content="2019-11-22T09:32:00+00:00"/>
    <meta property="og:title" content="Süddeutsche Zeitung: H Mόρια είναι ντροπή για την Ευρώπη - Η Ελλάδα πρέπει να στηριχθεί"/>
    <meta property="og:description" content="Τη δύσκολη κατάσταση στην οποία βρίσκονται τα νησιά που σηκώνουν το βάρος του προσφυγικoύ και στα σχέδια της ελληνικής κυβέρνησης για μεταφορά προσφύγων σε νέα, κλειστά κέντρα σχολιάζει ο γερμανικός τύπος."/>
  </head>
  <body>
    <article>
      <h1>Süddeutsche Zeitung: H Mόρια είναι ντροπή για την Ευρώπη - Η Ελλάδα πρέπει να στηριχθεί</h1>
      <h2>Τη δύσκολη κατάσταση στην οποία βρίσκονται τα νησιά που σηκώνουν το βάρος του προσφυγικoύ και στα σχέδια της ελληνικής κυβέρνησης για μεταφορά προσφύγων σε νέα, κλειστά κέντρα σχολιάζει ο γερμανικός τύπος.</h2>
      <address><time datetime="2019-11-22T09:32:00+00:00">22 Nov 2019, 09:32</time> by <a rel="author">NEWSROOM</a></address>
      <p>
        <b>«Για την Ευρώπη το προσφυγικό κέντρο της <a href="https://www.lifo.gr/tags/%CE%9C%CF%8C%CF%81%CE%B9%CE%B1">Μόριας</a> είναι ντροπή. Είναι επομένως σωστό η ελληνική κυβέρνηση να θέλει να το κλείσει» αναφέρει η Süddeutsche Zeitung σχολιάζοντας τα νεότερα σχέδια για τη διαχείριση του προσφυγικού.</b>
      </p>
      <p>«Η Μόρια έχει γίνει σύμβολο της αδυναμίας της ελληνικής γραφειοκρατίας γύρω από το άσυλο» σημειώνει η SZ υπογραμμίζοντας ότι η κατάσταση στη Μόρια ξανατράβηξε την προσοχή της υπόλοιπης Ευρώπης όταν η δυστυχία πάλι κορυφώθηκε, «υπήρξαν θάνατοι, όπως την περασμένη εβδομάδα, όταν ένα βρέφος πέθανε από αφυδάτωση».</p>
      <p>Όπως αναφέρει το σχόλιο: «Εάν η Αθήνα ψάχνει τώρα εναλλακτικές λύσεις για τη Μόρια και τα προσφυγικά κέντρα της δυστυχίας στη Χίο και τη Σάμο, τότε η ΕΕ πρέπει να το υποστηρίξει. Η αντιμετώπιση του μεταναστευτικού είναι ένα κοινό ευρωπαϊκό εγχείρημα. Και η ελπίδα ότι ο εκφοβισμός θα λειτουργήσει αποτρεπτικά και θα μειωθεί έτσι ο αριθμός εκείνων που αναζητούν καταφύγιο είναι μάταιη». Σύμφωνα με τη SZ «το 85% των ανθρώπων που φτάνουν στα νησιά, σύμφωνα με στοιχεία της Ύπατης Αρμοστείας του ΟΗΕ Για Τους Πρόσφυγες, χρήζουν προστασίας. Έρχονται από τη Συρία, το Αφγανιστάν και το Κονγκό –και τίποτα δεν θα αποτρέψει τη φυγή τους. Στην Ελλάδα λοιπόν περιμένουν όλοι, ακόμη κι αυτοί που δεν έχουν πιθανότητες, σχεδόν τρία χρόνια για την πρώτη συνέντευξη ασύλου. Η συντόμευση αυτού του χρόνου θα είχε περισσότερο νόημα από αυτό που προτείνει η Αθήνα, την κατασκευή νέων – κλειστών- προσφυγικών κέντρων».</p>
      <p>
        <b>«Να μοιραστεί το βάρος αντί να χαθεί ο έλεγχος»</b>
      </p>
      <p>Και η οικονομική εφημερίδα Handelsblatt σε σχόλιό της εστιάζει στη νέα τροπή που παίρνει η διαχείριση του προσφυγικού στην Ελλάδα.</p>
      <p>«Στην Ελλάδα ξεπροβάλλει μια νέα προσφυγική κρίση» σημειώνει ο σχολιογράφος. «Οι αριθμοί απέχουν ακόμη πολύ από εκείνους του καλοκαιριού του 2015. Τότε είχαν έρθει σε μερικές μέρες, μέσω του Αιγαίου, στα ελληνικά νησιά, έως και 100.000 άνθρωποι που ζητούσαν προστασία. Φέτος το καλοκαίρι υπολογίζεται ήδη ότι οι αφίξεις ήταν διπλάσιες σε σχέση με πέρυσι», σημειώνει ο σχολιογράφος, παρατηρώντας ότι εδώ και μήνες «ο Τούρκος πρόεδρος Ερντογάν απειλεί να 'ανοίξει της πύλες' και να πλημμυρίσει η Ευρώπη με εκατομμύρια πρόσφυγες, αν η ΕΕ δεν εμβάσει στην Άγκυρα περαιτέρω χρηματική βοήθεια. Για να προσδώσουν βάρος στις απειλές, οι τουρκικές αρχές αφήνου, όπως φαίνεται, ελεύθερο πεδίο στους διακινητές». Από την άλλη «στην Ελλάδα, που ανακάμπτει από την οικονομική κρίση, o φόβος για ένα νέο προσφυγικό χάος είναι μεγάλος. Τα νησιωτικά προσφυγικά κέντρα είναι υπερπλήρη. Η κυβέρνηση μεταφέρει χιλιάδες μετανάστες στην ενδοχώρα. Αλλά και εκεί οι θέσεις στα κέντρα υποδοχής είναι λιγοστές. Με αυστηρότερους νόμους και τον περιορισμό της διαδικασίας προσφυγών, η Αθήνα θέλει να επιταχύνει τις διαδικασίες και επιστρέψει γρήγορα στην Τουρκία τους απορριφθέντες. Παραμένει ΄όμως ανοιχτό αν η Άγκυρα θα συμπράξει στις σχεδιαζόμενες επαναπροωθήσεις. Αλλά αυτό δεν είναι το μόνο αμφίβολο σημείο της νέας στρατηγικής».</p>
      <p>Σύμφωνα με το σχόλιο «με τη σύντμηση της διαδικασίας παροχής ασύλου η ελληνική κυβέρνηση ρισκάρει μεμονωμένες περιπτώσεις να μην εξετάζονται πλέον πολύ προσεκτικά. Οι Έλληνες πρέπει να προσέξουν να μην υπονομεύσουν το δικαίωμα ασύλου. Τόσο περισσότερο λοιπόν χρειάζεται τώρα η ΕΕ. Δεν πρέπει να προσποιείται ότι δεν είναι δουλειά της. Η ΕΕ πρέπει να κατανείμει επιτέλους το βάρος πιο δίκαια και να απαλλάξει χώρες πρώτης άφιξης, όπως η Ελλάδα, από ένα μέρος της διαδικασίας ασύλου. Έτσι κι αλλιώς αυξάνεται η προσφυγική πίεση προς την Ευρώπη. Αργά ή γρήγορα οι μετανάστες που βρίσκονται στην Ελλάδα θα προσπαθήσουν να πάνε σε άλλες χώρες της ΕΕ – παρά τα κλειστά σύνορα».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/260151/moria-rekor-prosfygon-kai-metanaston-kseperasan-toys-16-000"/>
      </related>
    </article>
  </body>
</html>