<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191122_Indiaval_kerult_szembe_a_Hit_Gyulekezete"/>
    <meta property="og:site_name" content="HVG.hu"/>
    <meta property="article:published_time" content="2019-11-22T09:30:00+00:00"/>
    <meta property="og:title" content="India is felkapta a fejét Németh Sándor szavaira"/>
    <meta property="og:description" content="Az atomhatalom egyelőre visszafogottan reagált a Kőbányáról érkező támadásra."/>
  </head>
  <body>
    <article>
      <h1>India is felkapta a fejét Németh Sándor szavaira</h1>
      <address><time datetime="2019-11-22T09:30:00+00:00">22 Nov 2019, 09:30</time> by <a rel="author">hvg.hu</a></address>
      <p><b>Az atomhatalom egyelőre visszafogottan reagált a Kőbányáról érkező támadásra.<br/></b>"Az Indiai Köztársaság Nagykövetségével, jogászokat bevonva" keresi az "arányos diplomáciai és jogi lépéseket" a Magyar Jógaoktatók Szövetsége - derül ki a szervezet <a href="https://www.facebook.com/jogaoktatok/photos/a.110149959070798/2552543564831413/?type=3&amp;theater">Facebook-közleményéből</a>. Az MJSZ Németh Sándor, a Hit Gyülekezete vezető lelkészének kijelentéseire reagál, miszerint <a href="https://hvg.hu/elet/20191120_Nemeth_Sandor_A_jogazas_demonokat_energizal">a jógázás démonokat idéz meg</a>, többek közt azért, mert a buddhizmus és a hinduizmus eleve a sötét erőkkel áll szövetségben, és a jóga onnan származik.</p>
      <p>Az MJSZ szerint ezek a nézetek súlyosan sértők a százezres méretű magyar jógatársadalomra, illetve az egész indiai népre; ezenfelül tudományosan megalapozatlanok.</p>
      <p>Maga az indiai nagykövetség, illetve annak <a href="https://www.facebook.com/IndiaInHungary/posts/1159816604207838?__tn__=-R">kulturális intézete is reagált</a>. Mint írják, a jóga elleni támadás "a mi figyelmünket sem kerülte el". Szerintük Németh szavai a jóga helytelen értelmezéséből erednek. Emellett a jóga jótékony hatásairól értekeznek, és idézik az ENSZ helyettes főtitkárát, aki szintén méltatta a jóga kultúráját.</p>
      <p><a href="https://www.facebook.com/krisnahun/photos/a.275930952452849/2604898969556024/?type=3&amp;theater">Tiltakozást tett közzé</a> a Magyarországi Krisna-tudatú Hívők Közössége is. Szerintük Németh "láthatóan nem ismeri" az általa használt kifejezések - mint például okkultizmus, démonidézés, animizmus - jelentéstartalmát. Azt kérdezik Németh Sándortól, hogy állásfoglalásával a Hit Gyülekezete egész közössége azonosul-e. A másfél milliárdos indiai népet a krisnások is - akik a hinduizmus egy változatát követik - felemlegetik, mint Németh szövegének sértettjét.</p>
      <related>
        <a href="https://hvg.hu/elet/20191120_Nemeth_Sandor_A_jogazas_demonokat_energizal"/>
      </related>
    </article>
  </body>
</html>