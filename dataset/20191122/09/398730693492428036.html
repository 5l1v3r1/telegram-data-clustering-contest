<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/sd-vill-samla-oppositionen-for-stramare-jobbinvandring/"/>
    <meta property="og:site_name" content="DN.SE"/>
    <meta property="article:published_time" content="2019-11-22T09:09:01+00:00"/>
    <meta property="og:title" content="M håller dörren öppen för SD-samtal om jobbinvandring"/>
    <meta property="og:description" content="SD vill tillsammans med övriga oppositionspartier driva igenom en åtstramning av arbetskraftsinvandringen."/>
  </head>
  <body>
    <article>
      <h1>M håller dörren öppen för SD-samtal om jobbinvandring</h1>
      <address><time datetime="2019-11-22T09:09:01+00:00">22 Nov 2019, 09:09</time> by <a rel="author" href="https://www.dn.se/av/hans-rosen/" target="_blank">Hans Rosén</a></address>
      <p>
        <b>ÖREBRO. SD vill tillsammans med övriga oppositionspartier driva igenom en åtstramning av arbetskraftsinvandringen. Utspelet kommer från nye gruppledaren i riksdagen Henrik Vinge. <br/>Moderaterna håller dörren öppen för samtal.</b>
      </p>
      <p>På fredagsmorgonen lämnade Mattias Karlsson över uppdraget som SD:s gruppledare i riksdagen till Henrik Vinge. Det skedde på partiets landsdagar som pågår i Örebro.</p>
      <p>Henrik Vinge rivstartade med ett utspel om arbetskraftsinvandring. Han kommer att sondera möjligheterna att få med sig M, KD och V på att tvinga fram en åtstramning av reglerna.</p>
      <p>– Alla de här partierna är överens om att det finns problem med arbetskraftsinvandringen, att den leder till lönedumpning och att människor utnyttjas. Det kommer jag att lyfta med de andra gruppledarna, säger Henrik Vinge.</p>
      <p>Han menar också att jobb som borde gå till arbetslösa istället tas av invandrad arbetskraft. </p>
      <p><b>M-ledaren Ulf Kristersson</b> sade nyligen att han vill se en skärpning av arbetskraftsinvandringen, vilket är ett politiskt kursbyte. Nuvarande regler, som är mycket liberala i en internationell jämförelse, klubbades av dåvarande alliansregeringen tillsamman med Miljöpartiet. Förändringen innebar att det räcker att en arbetsgivare erbjuder en anställning för att få komma till Sverige, utan vidare prövning.</p>
      <p>Här ser SD:s Henrik Vinge en öppning.</p>
      <p>– Jag tolkar det som att man fortsätter sin omprövning av politiken från Reinfeldt-eran. Nu har de kommit till arbetskraftsinvandringen. Vi har lite olika ingångar i vår kritik men jag hoppas att vi kan enas om att stoppa lönedumpningen och den organiserade brottsligheten som gynnas av det här, säger Henrik Vinge.</p>
      <p><b>Moderaterna avfärdade</b> på fredagen inte förslaget om samtal med SD om arbetskraftsinvandringen utan håller åtminstone tills vidare dörren öppen.</p>
      <p>”Vi har bara tagit del av detta via media och får ta ställning till det om och när en sådan kontakt sker från SD”, skriver Moderaternas biträdande presschef Niklas Gillström i ett sms till DN. </p>
      <p>Vänsterpartiet däremot avvisade direkt tanken på samtal med SD i frågan.</p>
      <p>– Sverigedemokraterna är inte ett parti vi samtalar med, säger Vänsterpartiets gruppledare i riksdagen Mia Sydow Mölleby till TT.</p>
      <p>SD:s Henrik Vinge anser att sakpolitiken borde prioriteras, även av V.</p>
      <p>– Om vi kan enas om att vi måste ändra de här reglerna så borde det spela mindre roll vilka som driver igenom det. Viktigast måste väl vara att vi får på plats en politik som är bra för Sverige, säger Henrik Vinge.</p>
      <p>Han vill i nuläget inte låsa sig vid hur de skärpta reglerna skulle kunna se ut utan säger sig vara öppen för förslag från de andra partierna. Att låta arbetsmarknadens parter vara en prövande instans är en tänkbar variant.</p>
      <p>
        <b>Även justitieminister Morgan Johansson har sagt att han vill se skärpta regler för arbetskraftinvandringen. Tänker ni inte försöka prata med regeringen också?</b>
      </p>
      <p>– Jag tar gärna den diskussionen med regeringen men det skulle innebära att de måste bryta Januariöverenskommelsen därför att där står det att nuvarande regler ska värnas.</p>
      <p>Hur den nya politiken ska drivas igenom är en öppen fråga men Henrik Vinge utesluter inte att man kan låta riksdagen själv klubba nya lagar.</p>
      <p><a href="https://www.dn.se/nyheter/politik/sd-ska-fatta-nytt-beslut-om-svensk-identitet/"><b>Läs mer:</b> SD fattar nytt beslut om ”svensk identitet”</a> </p>
      <details>
        <summary>SD:s landsdagar</summary>
        <p>Pågår i Örebro till söndag 24 november.</p>
        <p>Beslut ska fattas om vilken linje partiet ska driva i ett antal frågor.</p>
        <p><b>Ideologi: </b>Ändringar i principprogrammet, bland annat att SD ska acceptera samkönade äktenskap och adoptioner. Även nya formuleringar om svensk identitet.</p>
        <p><b>Aborter:</b> Partistyrelsen vill att partiet släpper kravet om att tidsgränsen för aborter ska stramas åt.</p>
        <p><b>Jämställdhet:</b> Riktlinjer för en arbetsgrupp som ska ta fram ny politik ska spikas.</p>
        <p><b>Kultur och demokrati: </b>Riklinjer för en arbetsgrupp kring bland annat mediepolitik.</p>
        <p><b>Migration:</b> Förhandlingsdirektiv ska tas fram inför eventuella kommande uppgörelser med andra partier. Gäller även kriminalpolitik och energifrågor.</p>
        <p><b>Förtroendeposter:</b> En delvis ny partistyrelse ska väljas. Bland annat föreslås tillträdande gruppledaren i riksdagen Henrik Vinge bli ny förste vice ordförande.</p>
      </details>
    </article>
  </body>
</html>