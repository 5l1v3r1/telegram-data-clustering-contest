<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/economie/1273368/lagarde-overheden-moeten-groei-aanjagen.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-22T09:26:22+00:00"/>
    <meta property="og:title" content="Lagarde: overheden moeten groei aanjagen"/>
    <meta property="og:description" content="FRANKFURT (ANP/RTR) - Europese overheden moeten meer uitgeven en investeren om de groei aan te jagen. Daarmee kunnen wereldwijde economische onzekerheden het hoofd worden geboden. Dat zei Christine Lagarde, het nieuwe hoofd van de Europese Centrale Bank (ECB) vrijdag in een van haar eerste optredens."/>
  </head>
  <body>
    <article>
      <h1>Lagarde: overheden moeten groei aanjagen</h1>
      <address><time datetime="2019-11-22T09:26:22+00:00">22 Nov 2019, 09:26</time> by <a rel="author" href="https://www.welingelichtekringen.nl/author/anp" target="_blank">anp</a></address>
      <p>Europese overheden moeten meer uitgeven en investeren om de groei aan te jagen. Daarmee kunnen wereldwijde economische onzekerheden het hoofd worden geboden. Dat zei Christine Lagarde, het nieuwe hoofd van de Europese Centrale Bank (ECB) vrijdag in een van haar eerste optredens.</p>
      <p>Volgens Lagarde zijn overheidsuitgaven "een zeer belangrijk onderdeel" van Europees beleid en is samenwerking met monetair beleid van de centrale bank nodig. Daarmee houdt de Française dezelfde koers aan als haar voorganger Mario Draghi, die er telkens op hamerde dat overheden de knip moeten trekken om de Europese economie een zetje te geven. Daarbij doelde Draghi overigens vooral op Nederland en Duitsland.</p>
      <p>Van Lagarde, die op 1 november aan haar termijn van acht jaar begon, wordt juist verwacht dat ze het mandaat van de ECB kritisch onder de loep neemt. Zo zouden meerdere centrale bankiers, zoals Klaas Knot van De Nederlandsche Bank (DNB), het inflatiedoel van net geen 2 procent opnieuw willen definiëren.</p>
    </article>
  </body>
</html>