<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204767-visa-ta-mincifra-pidpisali-memorandum-pro-spivpracyu"/>
    <meta property="og:site_name" content="Mind UA"/>
    <meta property="article:published_time" content="2019-11-22T09:55:00+00:00"/>
    <meta property="og:title" content="Visa та Мінцифра підписали меморандум про співпрацю"/>
    <meta property="og:description" content="Меморандум оголошує про спільну реалізацію проектів в сфері державних послуг онлайн та створенні консалтингової зони для малого і середнього бізнесу з метою цифровізації економіки України"/>
  </head>
  <body>
    <article>
      <h1>Visa та Мінцифра підписали меморандум про співпрацю</h1>
      <h2>Меморандум оголошує про спільну реалізацію проектів в сфері державних послуг онлайн та створенні консалтингової зони для малого і середнього бізнесу з метою цифровізації економіки України</h2>
      <address>
        <time datetime="2019-11-22T09:55:00+00:00">22 Nov 2019, 09:55</time>
      </address>
      <p>Міністерство цифрової трансформації України і компанія Visa підписали меморандум про співпрацю. В Меморандумі йдеться про спільні зусилля в реалізації проектів з метою цифровізації економіки, підвищення цифрової спроможності малих підприємців та сфери державних послуг. Про це повідомляє <a href="https://localmylife.info/r/bot/8913?count=10&amp;declCount=10&amp;fullScreenMode=disabled&amp;utm_source=370179281">пресслужба </a>Visa.</p>
      <p>Нещодавно, як повідомлялось, Мінцифра оголосила про свої наміри створити консалтинг-зони для підприємців у форматі онлайн-платформ і офлайн-хабів в кожному регіоні країни. Мета такого проекту вбачається в очікуваному позитивному впливі на економіку України через сприяння підвищенню рівня знань та компетенцій підприємців й, як результат, успішності українського бізнесу. Visa підтримуватиме реалізацію даного проекту та спрямує зусилля на розробку інформаційно-освітніх матеріалів для малого та середнього бізнесу з цифрової грамотності і використання сучасних технологій для прийому платежів (технологія Tap to Phone, що перетворює звичайний смартфон на мобільний POS-термінал, та QR коди).</p>
      <p>Крім того, сторони планують спільно запровадити технологічні рішення для оплати за адміністративні та інші електронні послуги через мобільний додаток та онлайн-сервіс державних послуг (diia.gov.ua), а також напрацювати рекомендації із застосування новітніх технологічних рішень для цифровізації виплат, що здійснюються державою громадянам.</p>
      <p>«Спілкування людини з державою повинно бути максимально зручним, швидким та непомітним. Таким принципом ми керуємося, створюючи мобільний додаток та портал Дія. Тому для нас важливо надати громадянам можливість отримувати онлайн не тільки послуги, але й грошову допомогу від держави. Також ми плануємо надати українцям можливість через особистий кабінет на Дії здійснювати різноманітні платежі, наприклад, комунальні, збори, штрафи. Ми вже почали роботу над першим спільним проектом із Visa, який запрацює вже найближчими тижнями. Це – можливість для водіїв сплатити штрафи через мобільний додаток Дія», – коментує співпрацю з компанією Visa Віце-прем’єр-міністр – міністр цифрової трансформації Михайло Федоров.</p>
      <p> «Сьогодні разом з Міністерством цифрової трансформації ми розпочинаємо роботу над проектом з цифровізації оплати онлайн-сервісу державних послуг для населення, також плануємо зробити окремий фокус на малому та середньому бізнесі та технологічних рішеннях саме для МСБ… Цей меморандум має за мету підвищити успішність бізнесу в Україні, зробити легкою, простою та безпечною оплату адміністративних послуг онлайн, а головне – розв’язати найбільш гострі та актуальні проблем у сфері цифровізації економіки за допомогою сучасних технологій», – коментує Віра Платонова, старший віце-президент і директор регіонального розвитку підрозділу компанії Visa в країнах СНД та Південно-Східної Європи.</p>
      <p>Нагадаємо: у вересні Кабінет Міністрів  затвердив <a href="https://mind.ua/news/20202208-kabmin-zatverdiv-postanovu-shchodo-diyalnosti-ministerstva-cifrovoyi-transformaciyi">постанову щодо діяльності </a>Міністерства цифрової трансформації, яка також регламентує його повноваження та сфери компетенції. </p>
      <p> Раніше міністерство презентувало нову програму цифрової трансформації для країни «ДІЯ» – «Держава і Я», яка передбачає запуск всіх державних послуг онлайн на єдиному веб-сайті. Про те, як міністерство уявляє собі цю реформу, а також чому «цифровий міністр» боїться ЗМІ, можна прочитати у матеріалі <a href="https://mind.ua/openmind/20202648-use-v-odnomu-misci-yaki-ambicijni-cili-fedorov-postaviv-pered-mincifroyu">«Усе в одному місці: які амбіційні цілі Федоров поставив перед «Мінцифрою»</a>.</p>
      <p>Як повідомлялось, нещодавно Міністерство цифрової трансформації оголосило три тендери. Мета конкурсів – знайти підрядників, які допоможуть реалізувати одне з амбітних завдань відомства: за три роки навчити цифровий грамотності 6 млн українців.</p>
      <p>Більше про те, які компанії стали переможцями тендерів, з якої «тумбочки» міністерство бере гроші на оплату послуг підрядників та інші питання можна дізнатись із матеріалу <b>Mind </b>«<a href="https://mind.ua/publications/20204670-hogvarts-chi-coursera-chomu-mincifra-vchitime-6-mln-ukrayinciv">Хогвартс чи Coursera: чому Мінцифра вчитиме 6 млн українців</a>».  </p>
      <related>
        <h4>Також читайте</h4>
        <a href="https://mind.ua/news/20204154-banki-evrozoni-gotuyut-evropejsku-platizhnu-sistemu-yaka-konkuruvatime-z-visa-i-mastercard"/>
        <a href="https://mind.ua/news/20203889-privatbank-i-visa-zapustili-pershu-v-ukrayini-virtualnu-platizhnu-kartku-dlya-pidpriemciv"/>
        <a href="https://mind.ua/news/20203232-visa-mastercard-ta-ebay-vijshli-z-proektu-stvorennya-kriptovalyuti-facebook"/>
      </related>
    </article>
  </body>
</html>