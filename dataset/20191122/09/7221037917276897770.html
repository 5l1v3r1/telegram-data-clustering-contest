<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/telefonunda-bylock-cikan-polis-muduru-menzilciyim-deyince-terfi-ettirildi/927457"/>
    <meta property="og:site_name" content="medya faresi"/>
    <meta property="article:published_time" content="2019-11-22T09:45:00+00:00"/>
    <meta property="og:title" content="Telefonunda Bylock çıkan Polis Müdürü, Menzilciyim deyince terfi ettirildi"/>
    <meta property="og:description" content="T24 yazarı Tolga Şardan, FETÖ'cülerden sonra emniyet teşkilatında Menzil cemaatinin ön plana çıktığını yazmıştı. Meclisteki soru üzerine &quot;Bir tek Menzilci gösteremezsiniz&quot; diyen Soylu'ya Tolga Şardan kanıtlarıyla bakın nasıl yanıt verdi?"/>
  </head>
  <body>
    <article>
      <h1>Telefonunda Bylock çıkan Polis Müdürü, Menzilciyim deyince terfi ettirildi</h1>
      <h2>T24 yazarı Tolga Şardan, FETÖ'cülerden sonra emniyet teşkilatında Menzil cemaatinin ön plana çıktığını yazmıştı. Meclisteki soru üzerine "Bir tek Menzilci gösteremezsiniz" diyen Soylu'ya Tolga Şardan kanıtlarıyla bakın nasıl yanıt verdi?</h2>
      <address>
        <time datetime="2019-11-22T09:45:00+00:00">22 Nov 2019, 09:45</time>
      </address>
      <p>Süleyman Soylu Plan bütçedeki tartışmalar sırasında "Bir tane göstersinler, bakanlığı bırakacağım. Bakın kurumlarımızı yıpratmayalım. Beni yıpratın." demişti.</p>
      <p>t24 yazarı Tolga Şardan, Bakan Soylu'ya somut bir örnek sundu.</p>
      <p>İŞTE TOLGA ŞARDAN'IN YAZISINDAKİ O BÖLÜM:</p>
      <p>Tarih, 19 Ağustos 2016. Yani, 15 Temmuz'da yaşanan FETÖ'nün organize ettiği anlaşılan darbe girişiminden tam 45 gün sonrası.</p>
      <p>İsmini vermek istemiyorum, ancak görev yerini söyleyebilirim; Başbakanlık Koruma Dairesi Başkanlığı'nda bir şube müdürü. Bu birim, o dönemde son Başbakan Binali Yıldırım'ın ve ailesi ile Bakanlar Kurulu üyelerinin güvenliğini sağlıyordu.</p>
      <p>Bu şube müdürü, FETÖ'nün örgüt üyeleri içinde iletişimi sağlamak için özel olarak kullandığı Bylock programının kendisine ait cep telefonunda bulunması üzerine savcılık talimatıyla gözaltına alındı.</p>
      <p>Hakkında adli soruşturma yürütülen şube müdürü, aynı zamanda idari soruşturma kapsamında açığa alınarak ifadesine başvuruldu.</p>
      <p>Emniyet Genel Müdürlüğü'nün görevlendirdiği müfettişler, disiplin soruşturması yapılan şube müdürüne Bylock kullanması konusunda toplam 11 soru yöneltti.</p>
      <p>Sorulardan birisi, mesleki özgeçmişle birlikte görev süresi boyunca aldığı taltiflerden FETÖ'ye himmet verip vermediğiydi.</p>
      <p>Şube müdürü, mesleki öz geçmişini anlattıktan sonra şu cümleyi kuruyor:</p>
      <p>"…Toplam yaklaşık 40 taltifim var. Aldığım taltiflerde FETÖ/PDY örgütüne yardımda bulunmadım. Herhangi bir yerde üyeliğim yok aile fertlerimle birlikte. Yalnız 2001 yılından bu yana Menzil'e gider gelirim. Büyük oğlum A.T., AK Partinin lise gençliğine ait Aklıselim koluna gidip gelmektedir."</p>
      <p>Müfettişlerin resmi ifadeye aldığı bu anlatımın dışında şube müdürü yine müfettişlerin "FETÖ/PDY tarafından organize edilen yurt içi veya yurt dışındaki ev toplantılarına, gezilerine katıldınız mı? Katıldıysanız ne zaman ve nerede katıldınız? FETÖ/PDY örgütüne 'himmet' adı altında ya da başka herhangi bir yardımda bulundunuz mu?" sorunu ise şöyle yanıtladı:</p>
      <p>"Katılmadım. Menzil toplantılarına katıldım. Adana'da, Mardin'de, Konya'da ve Ankara'da kesintisiz Menzil toplantılarına katılımım olmuştur. Belirttiğim yerlerde araştırma yapılabilir. Himmet adı altında herhangi bir yere herhangi bir aktarımım olmamıştır."</p>
      <p>Müfettişler, şube müdürüne bu kez "Darbe girişiminden önce size bununla ilgili herhangi bir bilgi verildi mi? Size herhangi bir görev verildi mi? Darbe giriminden ne zaman haberiniz oldu?" sorusunu yöneltti.</p>
      <p>FETÖ'cü olduğu iddiasıyla soruşturma geçiren şube müdürü şu yanıtı verdi:</p>
      <p>"Herhangi bir mesaj gelmedi. Öncesinde de herhangi bir bilgi verilmedi, görev verilmedi, verilemez de. Darbe girişimi olduğu gece, beş kişi Menzil'e gitmek için yola çıkmıştık. Elmadağ civarında eşimden gelen telefonla durumu öğrenip hemen geri dönüp senelik izinde olmama rağmen ve herhangi bir çağrı olmamasına rağmen görev yerim olan Başbakanlık Koruma Dairesi Başkanlığı resmi konut yerleşkesinde görev aldım. Kamera kayıtlarından ve görevli personelden durumun teyidi alınabilir."</p>
      <p>Daha önce Özel Harekât'ta, asayiş ekiplerinde, karakollarda, Çevik Kuvvet'te çalışan bu şube müdürü 2013'ten bu yana da Başbakanlık Koruma Dairesi Başkanlığı'nda görevliydi.</p>
      <p>İfadesinde -o dönem itibarıyla- 15 yıldır Menzil cemaatinin faaliyetlerine katıldığını üzerine basa basa anlatan şube müdürü, kolayca tahmin edileceği üzere halen emniyet teşkilatında çalışıyor.</p>
      <p>Hem de o kadar çok uzakta değil. Ankara Emniyet Müdürlüğü kadrosunda ilçe emniyet müdürü.</p>
      <p>Üstelik ifadesinde bir cemaatin üyesi olduğunu açıkça itiraf eden şube müdürü, bu süreçte terfi alarak 4. sınıf emniyet müdürlüğünden 3. sınıf emniyet müdürlüğüne terfi ettirildi.</p>
      <p>Bu arada, sorulması gereken başka bir soru daha var: "Bu polis müdürü FETÖ'cülerin kullandığı Bylock'u yüklediyse nasıl Menzilci oluyor? Eğer FETÖ'cü değil, Menzilciyse Bylock şahsi telefonunda neden yüklü?"</p>
      <p>İşte bu noktada daha önceki yazılarımda belirttiğim üzere "renklendirmeye" dikkat çekmek istiyorum. Halen, emniyet teşkilatında "renklenmiş"ler mevcut. Hem de bazıları üst düzey görevlerde.</p>
      <p>Yazının devamı için <a href="https://t24.com.tr/yazarlar/tolga-sardan-buyutec/emniyet-te-menzilci-var-mi,24559">tıklayın</a></p>
    </article>
  </body>
</html>