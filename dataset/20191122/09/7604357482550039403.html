<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/vlaamse-pedofiele-pater-opnieuw-beschuldigd-van-misbruik/"/>
    <meta property="og:site_name" content="SCEPTR"/>
    <meta property="article:published_time" content="2019-11-22T09:55:40+00:00"/>
    <meta property="og:title" content="Vlaamse pedofiele pater opnieuw beschuldigd van misbruik"/>
    <meta property="og:description" content="De veroordeelde Vlaamse pedofiele pater Luk D. kon naar Afrika vertrekken, waar hij opnieuw kinderen verkracht zou hebben."/>
  </head>
  <body>
    <article>
      <h1>Vlaamse pedofiele pater opnieuw beschuldigd van misbruik</h1>
      <address><time datetime="2019-11-22T09:55:40+00:00">22 Nov 2019, 09:55</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>De Vlaamse pater Luk D. werd in ons land veroordeeld voor pedofilie en bezit van kinderporno. Toch kon hij daarop naar de Centraal-Afrikaanse Republiek vertrekken, waar hij opnieuw jongens verkracht zou hebben. <a href="https://edition.cnn.com/interactive/2019/11/africa/luk-delft-intl/">Dat blijkt uit onderzoek van CNN</a>. </b>
      </p>
      <p>In 2012 was de 50-jarige Luk D. al eens in België veroordeeld tot 18 maanden voorwaardelijk nadat hij had bekend dat hij twee minderjarige jongens had misbruikt op het internaat van Don Bosco in Gent. Hoewel hij sindsdien van de rechter niet in de buurt van kinderen mag komen, stuurden de salesianen van Don Bosco – de religieuze orde waar de man deel van uitmaakt – hem in 2013 naar de Centraal-Afrikaanse Republiek. </p>
      <figure>
        <iframe data-src="https://twitter.com/cnni/status/1197476554739200003?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Ook misbruik in Centraal-Afrikaanse Republiek</h3>
      <p>Dat jaar begon Luk D. te werken met een lokale bisschop in de stad Kaga-Bandoro, waarbij kwam hij in contact kwam met kwetsbare kinderen. Wat later sloot de pater zich aan bij de katholieke hulporganisatie Caritas Centrafrique. Volgens CNN zou Luk D. in Afrika nog minstens twee jongens hebben misbruikt. </p>
      <p><i>“Hij was hierheen gebracht als directeur van Caritas voor logistieke hulp. Maar in plaats daarvan maakte hij gebruik van zijn positie om mijn zoon te sodomiseren. Wat hij met mijn zoon heeft gedaan is niet normaal. Ik denk dat hij het vaak deed, want hij was altijd samen met mijn zoon. Toen mijn zoon thuiskwam, had hij een beetje geld bij zich. De laatste keer dat mijn zoon van hem terugkwam, vertelde hij me wat er gebeurd was. Hij liegt niet tegen mij. Ik geloof hem”</i>, getuigt <a href="https://sceptr.net/tag/onono-alain/">Onono Alain</a>, de vader van een toen 13-jarig slachtoffer van Luk D..</p>
      <p><i>“Vreselijk wat hij mij aandeed”</i>, zegt <a href="https://sceptr.net/tag/alban-alain/">Alban Alain</a>, het slachtoffer. <i>“Het is niet goed als ik eraan terugdenk. Ik krijg er stress van, zelfs als ik bij mijn vrienden ben. Ik huil vaak.” </i>Een andere vader getuigt anoniem. <i>“Wat hij met mijn zoon deed, staat voor altijd in mijn geheugen gegrift”</i>, klinkt het. <i>“Ooit zien we hem terug, voor de rechtbank, en dan krijgen we gerechtigheid.”</i></p>
      <p>CNN laat ook de Belgische slachtoffers aan het woord. <i>“Plots trok er ’s nachts iemand aan mijn lakens”</i>, klinkt het.<i> “Ik was wakker en voelde dat iemand mijn benen en genitaliën streelde”</i>, zegt een ander slachtoffer. Volgens hem voerde Luk D. orale seks op hem uit.</p>
      <h3>Salesianen ontkennen doofpotoperatie</h3>
      <p>De Amerikaanse nieuwszender confronteerde de pater in juni in de Centraal-Afrikaanse hoofdstad Bangui met de getuigenissen. Een stamelende Luk D. ontkende en zei amper iets. CNN bracht de salesianen op de hoogte van het onderzoek, die hem eind juni terugriepen naar België. Op dit moment verblijft hij in een Vlaams klooster.</p>
      <p>Volgens de nieuwszender probeerden de salesianen de zaak in de doofpot te steken. <a href="https://www.hln.be/nieuws/buitenland/keihard-cnn-confronteert-vlaamse-pedofiele-pater-met-getuigenissen-van-vermeende-afrikaanse-slachtoffers~a3b6777f/">De salesianen ontkennen dat formeel</a>. <i>“Toen de feiten in 2001 aan het licht kwamen, hebben we de betrokken medebroeder onmiddellijk geschorst en uit het internaat verwijderd. Daarnaast heeft onze provinciaal de salesiaan in kwestie verplicht om in therapie te gaan”</i>, klinkt het. <i>“Bij de eerste berichten over mogelijke nieuwe feiten, hebben wij zelf de instanties ingeschakeld.”</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/10/gabbard-over-syrie-ook-media-hebben-bloed-aan-hun-handen/"/>
        <a href="https://sceptr.net/2019/10/cnn-klokkenluider-netwerk-pompt-propaganda-om-links-te-bevoordelen/"/>
        <a href="https://sceptr.net/2019/03/kijkcijfers-amerikaanse-zenders-die-meededen-met-rusland-hysterie-kelderen/"/>
      </related>
    </article>
  </body>
</html>