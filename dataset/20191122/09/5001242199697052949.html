<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/kataggellei-ti-syllipsi-foititon-sta-exarcheia-o-syllogos-daskalon-nipiagogon-vonitsas/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-22T09:53:21+00:00"/>
    <meta property="og:title" content="Καταγγέλλει τη σύλληψη φοιτητών στα Εξάρχεια ο Σύλλογος δασκάλων – νηπιαγωγών Βόνιτσας"/>
    <meta property="og:description" content="Καταγγέλλει τη σύλληψη φοιτητών στα Εξάρχεια ο Σύλλογος δασκάλων -νηπιαγωγών Βόνιτσας. «Καταδικάζουμε την σκευωρία που έχει στηθεί από την αστυνομία"/>
  </head>
  <body>
    <article>
      <h1>Καταγγέλλει τη σύλληψη φοιτητών στα Εξάρχεια ο Σύλλογος δασκάλων – νηπιαγωγών Βόνιτσας</h1>
      <address><time datetime="2019-11-22T09:53:21+00:00">22 Nov 2019, 09:53</time> by <a rel="author">ΣΥΝΕΙΔΗΣΗ</a></address>
      <p>
        <b>«Καταδικάζουμε την σκευωρία που έχει στηθεί από την αστυνομία κατά των Ειρήνη Εμινίδου, Ζήση Σούρλα που συνελήφθησαν από τα ΜΑΤ στην πλατεία Εξαρχείων το βράδυ της Κυριακής 17/11/19.</b>
      </p>
      <p>Οι φοιτητές Ειρήνη Εμινίδου και Ζήσης Σούρλας κατευθυνόταν μετά την μαζική πορεία του Πολυτεχνείου σε φιλικό τους σπίτι στην περιοχή των Εξαρχείων. Εκεί τα ΜΑΤ τους επιτέθηκαν, τους χτύπησαν και τους συνέλαβαν. Πριν τους μεταφέρουν στη ΓΑΔΑ τους πήγαν σε ένα γκαράζ για να τους φωτογραφήσουν ώστε να «αναγνωριστούν» μετά από τους ίδιους ή άλλους συναδέλφους τους, ενώ από την ώρα που έφτασαν στη ΓΑΔΑ και για πολλές ώρες δεν τους επέτρεπαν να έχουν επαφή με τους δικηγόρους τους<u><a href="http://www.agriniopress.gr/">.</a></u></p>
      <p>Το «σενάριο» που έχει στηθεί, είναι πως η Ειρήνη και ο Ζήσης συμμετείχαν σε ομάδα ατόμων, που επιτέθηκε στην αστυνομία με βόμβες μολότοφ. Η αρχική προσπάθεια να τους φορτώσουν βαριά κακουργήματα ήδη κατέπεσε, καθώς δεν βρέθηκε κανένα στοιχείο να την στηρίξει και καθώς αναπτύχθηκε άμεσα μαζική εκστρατεία καταδίκης της αστυνομικής αυθαιρεσίας. Έτσι, ο εισαγγελέας τους παρέπεμψε σε δίκη για τα πλημμελήματα της «εξύβρισης», της «αντίστασης κατά της αρχής», «απλής σωματικής βλάβης» και «απόπειρα πρόκλησης επικίνδυνης σωματικής βλάβης». Ακόμα και αυτά τα πλημμελήματα είναι τελείως ψευδή και κατασκευασμένα. Η δίκη ορίστηκε για την Δευτέρα 25/11.</p>
      <p>Ο Ζήσης και η Ειρήνη είναι μέλη της «Διεθνιστικής Σοσιαλιστικής Οργάνωσης – Ξεκίνημα». Το «Ξεκίνημα» έχει εκφράσει δημόσια και κατ’ επανάληψη την άποψη ότι τα μπάχαλα και οι μολότοφ είναι πρακτικές βλαπτικές για το κίνημα. Το ίδιο έχουν κάνει και οι Ειρήνη και Ζήσης. Ανεξαρτήτως της άποψης που μπορεί να έχει ο καθένας/μια, καταλαβαίνει πως οι δύο τους δεν θα μπορούσαν να έχουν κάνει αυτά που προσπαθεί να τους φορτώσει η αστυνομία.</p>
      <p>Η σύλληψή τους εντάσσεται στα πλαίσια της εκστρατείας της κυβέρνησης που βρίσκεται σε εξέλιξη όλο το τελευταίο διάστημα και σκοπό έχει να τρομοκρατήσει κάθε άνθρωπο που αγωνίζεται, αλλά πάνω απ’ όλα τη νεολαία που αμφισβητεί και βγαίνει στους δρόμους!</p>
      <p>Καταδικάζουμε τις πρακτικές αυτές της αστυνομίας και ζητάμε την άμεση απόσυρση των κατηγοριών».</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/ti-stirixi-esoterikoy-toyrismoy-meso-eparchiakoy-typoy-symfonisan-o-yfypoyrgos-toyrismoy-e-i-e-t-foto/"/>
        <a href="http://sinidisi.gr/egkefalika-nekros-o-12chronos-apo-tin-gastoyni-megaleio-psychis-toys-goneis-toy-tha-dorisoyn-ta-organa/"/>
        <a href="http://sinidisi.gr/tragodia-se-ploio-elliniki-simaia-nekros-fotia-o-ellinas-ploiarchos/"/>
        <a href="http://sinidisi.gr/epitychimeni-perifereiaki-imerida-ta-atoma-anapiria-ta-dikaiomata-toys/"/>
        <a href="http://sinidisi.gr/apologismos-pepragmenon-ton-p-y-dytikis-elladas/"/>
        <a href="http://sinidisi.gr/fotis-mproymos-na-topothetithoyn-pinakides-tin-gefyra-rioy-antirrioy-stis-opoies-na-anagrafetai-episimi-onomasia-tis-quot-gefyra-charilaos-trikoypis-quot/"/>
      </related>
    </article>
  </body>
</html>