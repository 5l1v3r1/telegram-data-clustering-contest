<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426290/politikh-ekdhlwsh-toy-syriza-me-omilhtes-toys-g-ragkoysh-r-doyroy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T09:15:01+00:00"/>
    <meta property="og:title" content="Πολιτική εκδήλωση του ΣΥΡΙΖΑ με ομιλητές τους Γ. Ραγκούση-Ρ. Δούρου"/>
    <meta property="og:description" content="Ο ΣΥΡΙΖΑ-Προοδευτική Συμμαχία διοργανώνει σήμερα το βράδυ ανοιχτή πολιτική εκδήλωση στις 19.30 στο ξενοδοχείο “ΠΛΑΖΑ” με κεντρικούς ομιλητές τη Ρένα Δούρου μέλος της πολιτικής γραμματείας του ΣΥΡΙΖΑ και το Γιάννη Ραγκούση βουλευτή του ΣΥΡΙΖΑ."/>
  </head>
  <body>
    <article>
      <h1>Πολιτική εκδήλωση του ΣΥΡΙΖΑ με ομιλητές τους Γ. Ραγκούση-Ρ. Δούρου</h1>
      <h2>Θα πραγματοποιηθεί σήμερα στις 19.30 μ.μ. στο ξενοδοχείο “Πλάζα”</h2>
      <address>
        <time datetime="2019-11-22T09:15:01+00:00">22 Nov 2019, 09:15</time>
      </address>
      <p>
        <b>Ο ΣΥΡΙΖΑ-Προοδευτική Συμμαχία διοργανώνει σήμερα το βράδυ ανοιχτή πολιτική εκδήλωση στις 19.30 στο ξενοδοχείο “ΠΛΑΖΑ” με κεντρικούς ομιλητές τη Ρένα Δούρου μέλος της πολιτικής γραμματείας του ΣΥΡΙΖΑ και το Γιάννη Ραγκούση βουλευτή του ΣΥΡΙΖΑ.</b>
      </p>
      <p>Όπως δήλωσε στο πλαίσιο συνέντευξης Τύπου ο συντονιστής της ν.ε. του ΣΥΡΙΖΑ Αντώνης Αποστολίδης πλαισιωμένος από μέλη της ν.ε., στόχος της συζήτησης είναι να τεθούν στην τοπική κοινωνία όχι θέματα που αφορούν τα μέλη και τους ψηφοφόρους του ΣΥΡΙΖΑ αλλά να γίνει μία ευρεία κουβέντα στην οποία θα συμμετάσχουν άτομα από το σύνολο της δημοκρατικής κοινωνίας.</p>
      <p>«Ζητούμενο της εκδήλωσης δεν είναι να πούμε σε τι συμφωνούμε και τι μας χωρίζει αλλά να βρούμε μία κοινή συνισταμένη. Να βρούμε αυτά που μας ενώνουν να τα συζητήσουμε να τα καταγράψουμε και ίσως στο μέλλον να τα αναπτύξουμε περισσότερο ώστε να επιτύχουμε έναν διπλό στόχο γιατί από τη μία απευθύνεται στο εσωτερικό κομμάτι του ΣΥΡΙΖΑ και από την άλλη στις υπόλοιπες δημοκρατικές παρατάξεις προοδευτικού χαρακτήρα.</p>
      <p>Όσον αφορά τον ΣΥΡΙΖΑ βλέπετε την καμπάνια που βρίσκεται σε εξέλιξη μέσα από τον isiriza.gr, την εγγραφή δηλαδή νέων μελών στο κόμμα ώστε να μπορέσουμε να εμπλουτίσουμε, να μεγαλώσουμε και να διευρύνουμε τις προτάσεις του κόμματος ενόψει ενός προσυνεδριακού διαλόγου αναδιάρθρωσης ή επανίδρυσης του ΣΥΡΙΖΑ.</p>
      <figure>
        <img src="https://www.rodiaki.gr/medias/2019/11/21/f9a8ad6d68e781f34b0fb474df57e7bc.jpg"/>
      </figure>
      <p>Επίσης προσβλέπει στην ανάπτυξη φίλων και συμμαχιών. Θέλουμε να συζητήσουμε και να προσεγγίσουμε τους ανθρώπους που είναι κοντά μας πολιτικά αλλά όχι ενταγμένοι στον ΣΥΡΙΖΑ και να διαμορφώσουμε από κοινού μία νέα πολιτική πρόταση η οποία θα είναι το πολιτικό αφήγημα σε μία επόμενη πρόταση διακυβέρνησης» είπε ο κ. Αποστολίδης προσθέτοντας: «Στόχος είναι να δουλέψουμε όλοι μαζί και να παράξουμε πολιτικές που είναι ωφέλιμες για τον τόπο χωρίς αποκλεισμούς και με νέες απόψεις που δεν είχε ο ΣΥΡΙΖΑ μέχρι τώρα.<br/>Είναι όλοι ευπρόσδεκτοι ακόμα και αν ανήκουν σε άλλους πολιτικούς χώρους. Όσοι την παρακολουθήσουν θα γίνουν σοφότεροι».</p>
      <p>Παράλληλα αναφέρθηκε και στην εγγραφή νέων μελών στο κόμμα τονίζοντας ότι και στην εκδήλωση σήμερα το βράδυ όποιος το επιθυμεί μπορεί να συμπληρώνει την αίτηση εγγραφής επιτόπου.</p>
      <p>Περισσότερα για τη συγκεκριμένη διαδικασία ανέφερε το μέλος της ν.ε. Τάκης Μιχαηλίδης ο οποίος τόνισε ότι η διαδικασία αιτήσεων που γίνεται ηλεκτρονικά προχωρά με πολύ σημαντικά βήματα και ότι τα αποτελέσματα είναι πέρα από τα αναμενόμενα και σε τοπικό επίπεδο. Όπως είπε, τα βήματα που ακολουθούνται πέρα από το ηλεκτρονικό αίτημα αφορούν και την προσωπική επικοινωνία με τους ενδιαφερόμενους οι οποίοι ενημερώνονται σχετικά με τις θέσεις και την πολιτική του κόμματος και το καταστατικό και σταδιακά γίνεται η ένταξή τους μετά από συνεδριάσεις των οργανώσεων, καθώς εντάσσονται σε τμήματα και σε οργανώσεις της νότιας Δωδεκανήσου. «Η διαδικασία προβλέπει όλα αυτά ώστε να διαπιστωθούν και όλα τα στοιχέια που μπορούν να αξιοποιηθούν. Πάντως τα αποτελέσματα είναι πολύ καλύτερα από αυτά που αναμέναμε. Στην εκδήλωση θα μπορούν όσοι δεν έχουν τη δυνατότητα να κάνουν την αίτηση ηλεκτρονικά να το κάνουν με έγγραφη αίτηση»</p>
    </article>
  </body>
</html>