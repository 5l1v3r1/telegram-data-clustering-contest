<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232719/"/>
    <meta property="og:site_name" content="Українська правда"/>
    <meta property="article:published_time" content="2019-11-22T09:39:33+00:00"/>
    <meta property="og:title" content="Туреччина каже, що затримала топ-терориста, винуватця терактів в РФ і Німеччині"/>
    <meta property="og:description" content="Туреччина заявила про затримання одного з топ-членів терористичної “Ісламської держави”, стверджуючи, що терорист стоїть за терактами в Росії та Німеччині у 2018 році."/>
  </head>
  <body>
    <article>
      <h1>Туреччина каже, що затримала топ-терориста, винуватця терактів в РФ і Німеччині</h1>
      <address>
        <time datetime="2019-11-22T09:39:33+00:00">22 Nov 2019, 09:39</time>
      </address>
      <p>Туреччина заявила про затримання одного з топ-членів терористичної "Ісламської держави", стверджуючи, що терорист стоїть за терактами в Росії та Німеччині у 2018 році.</p>
      <p>Про це повідомляє "<a href="https://www.eurointegration.com.ua/news/2019/11/22/7103360/">Європейська правда</a>" з посиланням на <a href="http://www.hurriyetdailynews.com/">Hurriyet Daily News.</a></p>
      <p>Глава МВС Туреччини Сулейман Сойлу розповів у інтерв’ю виданню, що затриманий Юсуф Худа є одним із ватажків ІДІЛ, який займався виготовленням вибухівки, а також є організатором нападів за участю терористів-смертників.</p>
      <p>За його словами, терориста впіймали в ході нещодавньої військової операції на північному сході Сирії.</p>
      <p>"Цей екстреміст стоїть за атаками, що трапилися в Росії і Німеччині в 2018 році", - сказав турецький міністр.</p>
      <p>Він додав, що Юсуф Худа відповідальний за близько 20 терористичних актів. Він також вербував і тренував терористів-смертників, стверджує турецький міністр.</p>
      <p>Туреччина називає боротьбу з ІДІЛ одним із найважливіших завдань, пояснюючи необхідність транскордонних операцій на території Сирії.</p>
      <p>Раніше Туреччина заявила, що <b><a href="https://www.eurointegration.com.ua/news/2019/11/6/7102695/">схопила</a></b> дружину убитого глави терористичної "Ісламської держави" Абу Бакр аль-Багдаді, а також старшу сестру аль-Багдаді, її чоловіка, невістку та п'ятьох дітей. </p>
      <p>Аль-Багдаді загинув у жовтні під час рейду американських спецпризначенців на північному заході Сирії.</p>
      <related>
        <a href="https://www.pravda.com.ua/news/2019/11/22/7232683/"/>
        <a href="https://www.eurointegration.com.ua/news/2019/11/21/7103301/"/>
        <a href="https://www.pravda.com.ua/news/2019/11/16/7232185/"/>
      </related>
    </article>
  </body>
</html>