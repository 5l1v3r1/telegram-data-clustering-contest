<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220002_se-ektakti-anagki-kabala-kai-thasos-ekleisan-dromoi-kai-sholeia-sti"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T09:51:03+00:00"/>
    <meta property="og:title" content="Σε έκτακτη ανάγκη Καβάλα και Θάσος - Έκλεισαν δρόμοι και σχολεία στη Χαλκιδική"/>
    <meta property="og:description" content="Συνεχίζεται η κακοκαιρία στη Βόρεια Ελλάδα. Σε κατάσταση έκτακτης ανάγκης κηρύχθηκαν Καβάλα και Θάσος. Επαρχιακοί δρόμοι και σχολεία έκλεισαν στη Χαλκιδική."/>
  </head>
  <body>
    <article>
      <h1>Σε έκτακτη ανάγκη Καβάλα και Θάσος - Έκλεισαν δρόμοι και σχολεία στη Χαλκιδική</h1>
      <address><time datetime="2019-11-22T09:51:03+00:00">22 Nov 2019, 09:51</time> by <a rel="author">efsyn.gr</a></address>
      <p>Σε κατάσταση έκτακτης ανάγκης κηρύχθηκαν, με απόφαση του περιφερειάρχη Ανατολικής Μακεδονίας και Θράκης, δύο περιοχές της Καβάλας και έξι της Θάσου, που επλήγησαν από την έντονη βροχόπτωση, προκειμένου να ξεκινήσουν άμεσα οι διαδικασίες για την αποκατάσταση των ζημιών και την καταβολή αποζημιώσεων στους πληγέντες.</p>
      <p>Η βροχή συνεχίστηκε όλη τη νύχτα και μέχρι το μεσημέρι, δημιουργώντας προβλήματα στο οδικό δίκτυο, σε κατοικίες και επιχειρήσεις.</p>
      <p>Στη δημοτική ενότητα Φιλίππων του Δήμου Καβάλας, ο μεγαλύτερος όγκος νερού συσσωρεύτηκε στον κάμπο των Τεναγών. Μικροπροβλήματα υπήρξαν σε γειτονιές, μέσα στην πόλη της Καβάλας, με πτώσεις δέντρων και παλιών τοιχίων, ενώ έγιναν κατολισθήσεις μικρής έκτασης στην περιμετρική οδό.</p>
      <p>Στη Θάσο, τα σχολεία όλων των βαθμίδων παρέμειναν κλειστά την Παρασκευή. Στα Λιμενάρια, για ακόμη μια φορά, κάτοικοι και επιχειρηματίες είδαν τις περιουσίες τους να βουλιάζουν μέσα στα νερά και τη λάσπη, λόγω των πολεοδομικών προβλημάτων που παρουσιάζει το χωριό. Προβλήματα όμως υπήρχαν και στον Θεολόγο, τον Ποτό και τις Μαριές.</p>
      <p>Τα πλοία στο λιμάνι της Καβάλας παραμένουν δεμένα, λόγω των ισχυρών ανέμων που πνέουν στο Θρακικό Πέλαγος. Μόνο δυο δρομολόγια πραγματοποιούνται στην πορθμειακή γραμμή Κεραμωτή – Λιμένα.</p>
      <p>Το Κεντρικό Λιμεναρχείο Καβάλας εξέδωσε έκτακτο δελτίο επικίνδυνων καιρικών φαινομένων, με το οποίο συστήνει τους κυβερνήτες σκαφών και πλοίων να λάβουν όλα τα απαραίτητα μέτρα προφύλαξης.</p>
      <h3>Προβλήματα και στη Χαλκιδική</h3>
      <p>Η κακοκαιρία με τις ισχυρές βροχοπτώσεις στη Χαλκιδική προκάλεσε συσσώρευση υδάτων και φερτών υλικών στο επαρχιακό οδικό δίκτυο του νομού, με αποτέλεσμα σε τμήματα δύο δρόμων του να έχει διακοπεί η κυκλοφορία.</p>
      <p>Πρόκειται για την επαρχιακή οδό Πολυγύρου- Ιερισσού, στο ύψος των Βραστάμων και στο 58ο χλμ της επαρχιακής οδού Μουδανιών -Σάρτης, στο ύψος του κάμπινγκ Λακάρα.</p>
      <p>Σύμφωνα με τον επικεφαλής του Αυτοτελούς Τμήματος Πολιτικής Προστασίας της Περιφέρειας Κεντρικής Μακεδονίας, Χαράλαμπο Στεργιάδη, που μίλησε στο ΑΠΕ-ΜΠΕ, στις περιοχές σπεύδουν τέσσερα μηχανήματα της Περιφέρειας, προκειμένου να απομακρύνουν τα φερτά υλικά.</p>
      <p>Τροχονόμοι εκτρέπουν την κυκλοφορία μέσω παρακαμπτήριων οδών. Σύμφωνα με τον κ. Στεργιάδης, μέχρι αυτήν την ώρα συνεχίζονται οι βροχοπτώσεις στις Σέρρες, τη Χαλκιδική, το Κιλκίς και τη Θεσσαλονίκη.</p>
      <figure>
        <iframe src="https://www.youtube.com/embed/xWflOL0Zwi4" width="640" height="360" data-service="Youtube" scrolling="no"/>
      </figure>
      <p>Στη Σιθωνία Χαλκιδικής, η δημοτική αρχή αποφάσισε τη διακοπή των μαθημάτων στο Γυμνάσιο και στο Λύκειο του Νέου Μαρμαρά, καθώς το πρωί διαπιστώθηκε ότι πλημμύρισε το λεβητοστάσιο του κτιρίου στο οποίο συστεγάζονται, λόγω των έντονων βροχοπτώσεων.</p>
      <p>Σύμφωνα με την αρμόδια αντιδήμαρχο, Κατερίνα Γιουβαρλάκη, «έχει γίνει άντληση των υδάτων και κάνουμε όλους τους απαραίτητους ελέγχους», προκειμένου το σχολείο να είναι απολύτως ασφαλές.</p>
      <h3>Ο καιρός στη χώρα την Παρασκευή</h3>
      <p>Τοπικά ισχυρές βροχές και καταιγίδες στα ανατολικά ηπειρωτικά και στις Σποράδες, περιοχές όπου γρήγορα θα σταματήσουν, στην Κεντρική και Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου, στα ανατολικά τμήματα των Κυκλάδων και της Κρήτης και στα Δωδεκάνησα, περιμένουμε, σύμφωνα με το <u><a href="https://www.meteo.gr/">meteo</a></u>, την Παρασκευή.</p>
      <p>Παροδικές χιονοπτώσεις θα εκδηλωθούν στα βόρεια ορεινά, πάνω από τα 1600 μέτρα. Βαθμιαία στις Κυκλάδες και στην Κρήτη και από τις απογευματινές ώρες στα ανατολικά νησιωτικά τμήματα του Αιγαίου ο καιρός θα παρουσιάσει βελτίωση, ενώ στη βορειοανατολική χώρα τα φαινόμενα θα συνεχιστούν έως το βράδυ. Παράλληλα, σχετικά αυξημένες θα είναι οι συγκεντρώσεις σκόνης στην ατμόσφαιρα, δημιουργώντας κατά τόπους το φαινόμενο των λασποβροχών.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 7 έως 16, στην Ήπειρο από 8 έως 18 βαθμούς, στην Κεντρική Ελλάδα από 7 έως 20, στη Δυτική και Νότια Ελλάδα από 12 έως 19 βαθμούς, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, και στα νησιά του Αιγαίου και στην Κρήτη από 12 έως 20 βαθμούς Κελσίου.</p>
      <p>Οι άνεμοι στο Αιγαίο θα πνέουν από νότιες διευθύνσεις με εντάσεις έως 5 μποφόρ, με εξαίρεση τα βορειότερα πελάγη και κυρίως το Θρακικό όπου θα επικρατήσουν ανατολικοί βορειοανατολικοί άνεμοι εντάσεων 5 με 6 μποφόρ και το βράδυ τοπικά7 μποφόρ, ενώ στο Νότιο Αιγαίο οι άνεμοι σταδιακά θα στραφούν σε δυτικούς μέτριους 5 μποφόρ. Στο Ιόνιο οι άνεμοι θα πνέουν βορειοδυτικοί ασθενείς έως σχεδόν μέτριοι, 3 με 4 μποφόρ και από τις απογευματινές ώρες ανατολικοί με ίδιες εντάσεις.</p>
      <p>Στην Αττική περιμένουμε νεφώσεις με τοπικές βροχές και πιθανόν σποραδικές καταιγίδες φαινόμενα που μέχρι το πρωί θα σταματήσουν. Οι άνεμοι θα πνέουν νότιοι μέτριοι και βαθμιαία δυτικοί βορειοδυτικοί με εντάσεις έως 4 μποφόρ. Η θερμοκρασία θα κυμανθεί στην πόλη της Αθήνας από 15 έως 20 βαθμούς.</p>
      <p>Στη Θεσσαλονίκη περιμένουμε νεφώσεις με τοπικές βροχές κατά περιόδους. Οι άνεμοι θα πνέουν βορειοδυτικοί ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 11 έως 15 βαθμούς.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/178358_se-exelixi-kyma-hionia-tilemahos"/>
        <a href="https://www.efsyn.gr/ellada/koinonia/172609_kykloforiaka-problimata-kai-kleista-sholeia-logo-kakokairias"/>
        <a href="https://www.efsyn.gr/ellada/koinonia/95737_sobara-problimata-kai-kleista-sholeia"/>
        <a href="https://www.efsyn.gr/ellada/koinonia/95631_pagomeni-i-hora-problimata-apo-ta-hionia"/>
        <a href="https://www.efsyn.gr/node/219940"/>
        <a href="https://www.efsyn.gr/ellada/koinonia/218751_ebrexe-problimata-stoys-dromoys-anatropi-fortigoy-stin-ethniki"/>
      </related>
    </article>
  </body>
</html>