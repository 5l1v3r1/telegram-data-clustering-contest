<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/otkrikha-unikalno-skrovishche-v-dvor-v-plovdiv-snimki_news710708.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T09:10:00+00:00"/>
    <meta property="og:title" content="Откриха уникално съкровище в двор в Пловдив СНИМКИ"/>
    <meta property="og:description" content="То тежи 2.5 кг и е от сребърни и бронзови монети, археолозите намериха и тяло на мъж, жертва на готските нападения"/>
  </head>
  <body>
    <article>
      <h1>Откриха уникално съкровище в двор в Пловдив СНИМКИ</h1>
      <h2>То тежи 2.5 кг и е от сребърни и бронзови монети, археолозите намериха и тяло на мъж, жертва на готските нападения</h2>
      <address>
        <time datetime="2019-11-22T09:10:00+00:00">22 Nov 2019, 09:10</time>
      </address>
      <p>https://blitz.bg/obshtestvo/regioni/otkrikha-unikalno-skrovishche-v-dvor-v-plovdiv-snimki_news710708.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574401785-tialo-mazh-zhertva-gotskite-napadeniia-246.jpg"/>
      </figure>
      <p>
        <b>Тяло на мъж - жертва на готските нападения от средата на 3 век, и съкровище със сребърни и бронзови монети, тежащи 2.5 кг, откриха археолозите Елена Божинова и Камен Станев в частен имот на ул. „Леонардо да Винчи“ в Пловдив.</b>
      </p>
      <p>Останките на сградата  с перистилен двор от 1-3 в. са открити в източния сектор на терена. Специалистите попаднали на дебел пласт деструкции – разрушения и изгоряла покривна конструкция.</p>
      <figure>
        <img src="https://plovdivtime.bg/data/images/2019_11_20/221.jpg"/>
      </figure>
      <p>„Това, което беше много интересно е, че под керемидите открихме монетно съкровище – колективна монетна находка. Става дума за около 300-500 сребърни и бронзови монети.<br/><br/>Те тепърва ще бъдат почистени и тогава ще можем да кажем точната бройка. Тежат близо 2.5 кг и на база на това колко тежат средно монетите, ние правим предположение. Бяха слепени и поставени в кожена торба, която личеше много добре“, разказа пред <b><a href="https://plovdivtime.bg/nasledstvo/sakrovishte-500-moneti-i-mazh-ubit-gotite-razkriha-7754/?fbclid=IwAR3bpYLNtOOpvzrcIFD-ly5GCBePl8oAYgz2ovsHiYJUqoKvLEmwABwO5i8">Plovdiv Time</a></b> Елена Божинова.</p>
      <p>Част от монетите археолозите открили разпилени и на базата на това градят хипотеза, че торбата е била закачена и при падането на покрива част от тях са се изсипали наоколо.  Сред съкровището Божинова и колегите й намерили и  фрагменти от накити – гривна и обеца.</p>
      <figure>
        <img src="https://plovdivtime.bg/data/images/2019_11_20/13.jpg"/>
      </figure>
      <p>„Много близо до съкровището открихме скелет на мъж в неестествена поза, тоест не говорим за погребение. Беше открит частично между срутените керемиди. Запазена за проучване беше само долната част на скелета – долните крайници и част от горните.<br/><br/>Предполагаме, че става дума за драматична история – най-вероятно мъжът е загинал при нашествието на готите и след това не е бил изровен от срутената сграда, за да бъде погребан според обичаите“, разказват Елена Божинова и Камен Станев.</p>
      <figure>
        <img src="https://plovdivtime.bg/data/images/2019_11_20/5.jpg"/>
      </figure>
      <p>Това обаче е само малка част от любопитните парчета история, която двамата археолози и екипът им тепърва ще сглобяват, защото в западната част на сектора – непосредствено под средновековните останки в момента работят върху друго интересно разкритие.</p>
      <p>Става дума за останки от късноантична постройка -  богато декорирана сграда със стенна полихронна украса. Много ясно се различават богатството на цветове, на фигури – ромбове и кръгове. Вероятно става дума за фигурална украса, но това ще стане ясно тепърва при теренните работи.</p>
      <figure>
        <img src="https://plovdivtime.bg/data/images/2019_11_20/8.jpg"/>
      </figure>
      <p>„Тази богато декорирана стена вероятно е била демонтирана още през Средновековието, а под нея откриваме и мозайка, която ще проучваме занапред“, разказват специалистите. В профила на земята и от откритите фрагменти те виждат, че пластът мозайка е разположен на площ от 8 метра дължина и над 5 метра ширина.<br/><br/>Намерени са и още кум любопитни артефакти – теглилки (екзатии), малко бронзова фигура, вероятно на Фортуна, фрагменти от чинии, внесени отвън с два фриза изображения на плаващи птици, бягащи хрътки или глиган.</p>
      <figure>
        <img src="https://plovdivtime.bg/data/images/2019_11_20/7.jpg"/>
      </figure>
      <p>На базата на откритията си те предполагат, че става дума за публична страда, но се застраховат, че са в началото на проучванията в сектора с останките от богато декорираната сграда. Нивото, на което е открита, е като на Епископската базилика.</p>
      <p>Освен това в други зони на обекта са открили над 100 монети от различни периоди - от Античността до Средновековието.</p>
      <p>Много е интересно, че тук обектът е много чист. Имаше само едно съвсем малко нарушение от 19-началото на 20 в. Още от на около метър дълбочина от съвременния терен започнаха да се появяват деструкции – керемидени нива на сгради от втората половина на 12 и началото на 13 в. Има и едно интересно вкопаване с много богат материал от 11 век, което още не е изчерпано.<br/><br/>Говоря за находка на битова керамика – гърнета и съдове за маса, явно са съхранявани в дървена конструкция, защото е пълно с пластове пепел и въглени. Открихме животински кости и това, което е най-интересно – много голямо количество миди и стриди. И друг път са откривани такива, но в този случай бяха много голямо количество“, разказа Камен Станев, който е експерт по средновековна археология.</p>
      <p>Той допълни, че от средновековния период – от втората половина на 12 век, на обекта са регистрирали поне две къщи, с един запазен зид. Има и две жилища в южната част на обекта, които са били вкопани, но археолозите са ги регистрирали по материали и по подовете.<br/><br/>Става дума за вкопани помещения – мазета. Любопитното е, че в един момент, поради някаква причина, нивото на едното мазе е повдигнато от обитателите с половин метър. Открити са и керемиди.</p>
      <p>Разкопките са спасителни, защото имотът е частен и собствениците предвиждат да построят жилищна сграда.</p>
      <p>Средновековните помещения са доста разрушени, но вероятно става дума за къщи заради строителните материали, каквито са открити и на други обекти в района.<br/><br/><b>ОЧАКВАЙТЕ ПОДРОБНОСТИ В БЛИЦ!</b></p>
    </article>
  </body>
</html>