<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-jelentos-tamogatasokat-kapnak-az-1-es-tipusu-diabetesszel-elo-gyermekek/"/>
    <meta property="og:site_name" content="lokál"/>
    <meta property="article:published_time" content="2019-11-22T09:45:31+00:00"/>
    <meta property="og:title" content="Jelentős támogatásokat kapnak az 1-es típusú diabétesszel élő gyermekek"/>
    <meta property="og:description" content="Jelentős támogatásokat kapnak az 1-es típusú diabétesszel élő gyermekek és családjaik a kormány új intézkedéscsomagjával - közölte az Emberi Erőforrások Minisztériuma (Emmi) pénteken közleményben az MTI-vel."/>
  </head>
  <body>
    <article>
      <h1>Jelentős támogatásokat kapnak az 1-es típusú diabétesszel élő gyermekek</h1>
      <address><time datetime="2019-11-22T09:45:31+00:00">22 Nov 2019, 09:45</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/profimedia-0332567033-1280x853.jpg"/>
      </figure>
      <p>
        <b>Jelentős támogatásokat kapnak az 1-es típusú diabétesszel élő gyermekek és családjaik a kormány új intézkedéscsomagjával – közölte az Emberi Erőforrások Minisztériuma (Emmi) pénteken közleményben az MTI-vel.</b>
      </p>
      <p>A tájékoztatás szerint a kormány december 15-ig felülvizsgálja a gyermekek otthongondozási díja (gyod) és az ápolás díj szakértői szempontrendszerét, hogy az 1-es típusú diabéteszes gyermekek szülei indokolt esetben január 1-jétől továbbra is kapjanak gyod-ot. Azt írták, a határozat 3500-4000 gyermeket érint.</p>
      <p>A kormányhatározat szerint a jelenleg nagyjából 800 gyermek által használt inzulinpumpa és a hozzá tartozó kiegészítők egységesen 98 százalékos támogatással, vagyis 4 évente 5000 forintért lesznek rendelhetőek – bizonyos előfeltételek teljesülése esetén – a 18 év alatti, vagy a nappali tagozaton középiskolai vagy felsőfokú tanulmányokat folytatók számára tanulmányaik befejezéséig.</p>
      <p>Mindezek mellett biztosítani fogják az 1-es típusú diabéteszes gyermekek napi ellátását a köznevelési intézményekben, felülvizsgálják a közétkeztetésre vonatkozó szabályokat, megteremtik a feltételeit annak, hogy a szülők által beküldött ételeket az intézményekben megfelelően lehessen tárolni, hűteni, melegíteni és tálalni, és bővítik a diabétesszel élők táborozási és sportolási lehetőségeit. Továbbá fejlesztik a gyermek diabétesz centrumokat, illetve évente 100 millió forintos pályázatot írnak ki diabéteszesekkel foglalkozó civil szervezeteknek – tudatták.</p>
      <p>Az intézkedések több ezer diabétesszel élő gyermek és az őket gondozó, segítő szülők és családtagok életét teszik könnyebbé – emelték ki.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-segitenek-leszokni-a-cigirol/">Segítenek leszokni a cigiről</a>
        </li>
        <li>
          <a href="https://www.lokal.hu/2019-11-a-kormany-nem-keszul-korhazbezarasokra/">A kormány nem készül kórházbezárásokra</a>
        </li>
        <li>
          <a href="https://www.lokal.hu/2019-11-bedros-megepitjuk-a-szuperkorhazat/">Bedros: Megépítjük a szuperkórházat</a>
        </li>
        <li>
          <a href="https://www.lokal.hu/2019-11-peticiot-inditottak-a-del-budai-szuperkorhaz-megepiteseert/">Petíciót indítottak a dél-budai szuperkórház megépítéséért</a>
        </li>
        <li>
          <a href="https://www.lokal.hu/2019-11-torekedni-kell-a-helyes-antibiotikum-hasznalatra/">Törekedni kell a helyes antibiotikum-használatra</a>
        </li>
      </ul>
    </article>
  </body>
</html>