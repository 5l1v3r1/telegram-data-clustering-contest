<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100158/%D8%B5%D8%AD%D8%A8%D8%AA-%D8%B1%D9%87%D8%A8%D8%B1%DB%8C-%D8%A8%D8%B1%D8%A7%DB%8C-%D9%85%D8%A7-%D8%AD%D8%AC%D8%AA-%D8%A7%D8%B3%D8%AA-%D9%81%D8%AA%D9%86%D9%87-%D9%87%D8%A7-%D8%AF%D8%B1-%D8%A2%D8%BA%D8%A7%D8%B2-%D8%B4%D8%A8%D8%A7%D9%87%D8%AA-%D8%A8%D9%87-%D8%AD%D9%82-%D8%AF%D8%A7%D8%B1%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T09:49:28+00:00"/>
    <meta property="og:title" content="صحبت رهبری برای ما حجت است/فتنه‌ها در آغاز شباهت به حق دارند"/>
    <meta property="og:description" content="ایسنا/کرمان نماینده ولی فقیه در استان کرمان با تاکید بر اینکه صحبت های مقام معظم رهبری برای ما حجت است تصریح کرد: فتنه‌ها و آشوب‌های بسیار خطرناکی در جامعه اسلامی وجود دارد. فتنه‌ها در آغاز شباهت به حق دارند، اما سوال این جاست که وقتی در میدان قرار می گیرد پای کدام پرچم دار به میدان می آید و مورد تشویق و هدایت قرار می گیرد؟ این موضوع مهمی است."/>
  </head>
  <body>
    <article>
      <h6 class="kicker">نماینده ولی فقیه در استان کرمان:</h6>
      <h1>صحبت رهبری برای ما حجت است/فتنه‌ها در آغاز شباهت به حق دارند</h1>
      <address><time datetime="2019-11-22T09:49:28+00:00">22 Nov 2019, 09:49</time> by <a rel="author">ایمان کدیور</a></address>
      <p>ایسنا/کرمان نماینده ولی فقیه در استان کرمان با تاکید بر اینکه صحبت های مقام معظم رهبری برای ما حجت است تصریح کرد: فتنه‌ها و آشوب‌های بسیار خطرناکی در جامعه اسلامی وجود دارد. فتنه‌ها در آغاز شباهت به حق دارند، اما سوال این جاست که وقتی در میدان قرار می گیرد پای کدام پرچم دار به میدان می آید و مورد تشویق و هدایت قرار می گیرد؟ این موضوع مهمی است.</p>
      <p>حجت الاسلام و المسلمین حسن علیدادی سلیمانی امروز اول آذرماه در خطبه های نماز جمعه شهر کرمان با اشاره به اتفاقات هفته گذشته در سطح کشور اظهار کرد: تصمیمات در زمینه منفعت ملی از مجاری قانونی عبور می‌کند و افراد با ورود در کف خیابان نمی توانند آن را تغییر دهند ضمن آنکه باید تاکید کرد که مسائلی که از مجاری قانونی رد می‌شود، ولایت پشت آن است .</p>
      <p>وی با تاکید بر اینکه باید به قانونی که سران قوا تصویب کردند خوش بینانه نگاه کرد افزود: این اقدام کارشناسی شده و درست بود. حال در این میان برخی گله هایی داشتند که می توانستند خواسته خود را قانونی دنبال کنند ولی برخی از کف خیابان دنبال این خواسته های خود بودند که می شود سوء استفاده کاخ سفید و اقداماتی که راه را برای آشوب و دشمنان باز کند.</p>
      <p>نماینده ولی فقیه در استان کرمان با تاکید بر اینکه صحبت های مقام معظم رهبری برای ما حجت است تصریح کرد: فتنه‌ها و آشوب‌های بسیار خطرناکی در جامعه اسلامی وجود دارد. فتنه‌ها در آغاز شباهت به حق دارند، اما سوال این جاست که وقتی در میدان قرار می گیرد پای کدام پرچم دار به میدان می آید و مورد تشویق و هدایت قرار می گیرد؟ این موضوع مهمی است!</p>
      <p>علیدادی سلیمانی با بیان اینکه راه مقابله با فتنه این است که مردم بصیرت داشته و زمان را بشناسند افزود: حضور به موقع مردم در صحنه های حساس یک تکلیف است که باید به موقع اقدام و تکلیف محور باشیم. در تاریخ پر است از آدم‌های بصیر تکلیف محوری که اقدام به موقع نکردند همانند حادثه عاشورا و یا ماجرای توابین.</p>
      <p>وی با تشکر از حضور و اقدام به موقع مردم استان کرمان در انجام این تکلیف گفت: از همشهری‌ها و هم استانی هایی که در راهپیمایی اقتدار ملی شرکت و بصیرت، تکلیف و اقدام به موقعی را انجام دادند قدردانی می کنم ضمن آنکه باید از نیروهای مسلح و به خصوص نیروهای انتطامی استان کرمان که به خوبی در میدان حضور داشتند و این شرایط را با حداقل آسیب‌ها عبور دادند تشکر ویژه ای داشت.</p>
      <p>خطیب جمعه شهر کرمان در بخش دیگری از سخنان خود خطاب به دولتمردان نیز گفت: دولتمردان دلسوزی جدی داشته باشند. هر کسی در هر گوشه‌ای خدمت می‌کند باید اول معیشت و زندگی مردم به ویژه قدرت خرید و زندگی آبرومند ایرانی را در دستور کار خود قرار داده و به شان این ایرانی توجه داشته باشد و اگر کسی در هر مسئولیتی چنین دلسوزی را نداشته باشد ماندن آن خیانت است.</p>
      <p>علیدادی سلیمانی  ادامه داد: دلسوزی برای بیت المال باید در بین مسئولین وجود داشته باشد و اجازه ندهد بیت المال حیف و میل و سرمایه‌های ملی ضایع شود.</p>
      <p>امام جمعه شهر کرمان در ادامه با تبریک مناسبت‌های مختلف این هفته از جمله روز نیروی دریایی و روز بسیج گفت: بسیج خار چشم دشمنان نظام است و جا دارد هر فردی افتخار کند که یک عضوی از این بسیج است.</p>
      <p>انتهای پیام</p>
    </article>
  </body>
</html>