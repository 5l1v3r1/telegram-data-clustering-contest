<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112261"/>
    <meta property="og:site_name" content="MGR Online"/>
    <meta property="article:published_time" content="2019-11-22T09:10:00+00:00"/>
    <meta property="og:title" content="&quot;เลสเตอร์&quot; โมเดล &quot;สมยศ&quot; เผย &quot;คิงเพาเวอร์&quot; ทุ่ม 500 ล้าน สร้างศูนย์ฝึกบอลไทย"/>
    <meta property="og:description" content="วันที่ 22 พฤศจิกายน 2562 เวลา 13.30 น. ณ ห้องประชุมชั้น 1 ภายในสมาคมกีฬาฟุตบอลแห่งประเทศไทยฯ ได้มีการจัดประชุมสภากรรมการ ครั้งที่ 11/2562การประชุมในครั้งนี้นำโดย พล.ต.อ. ดร. สมยศ พุ่มพันธุ์ม่วง นายกสมาคมฯ เป็นประธาน พร้อมด้วย คุณก"/>
  </head>
  <body>
    <article>
      <h1>"เลสเตอร์" โมเดล "สมยศ" เผย "คิงเพาเวอร์" ทุ่ม 500 ล้าน สร้างศูนย์ฝึกบอลไทย</h1>
      <address><time datetime="2019-11-22T09:10:00+00:00">22 Nov 2019, 09:10</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011614101.JPEG"/>
      </figure>
      <p>วันที่ 22 พฤศจิกายน 2562 เวลา 13.30 น. ณ ห้องประชุมชั้น 1 ภายในสมาคมกีฬาฟุตบอลแห่งประเทศไทยฯ ได้มีการจัดประชุมสภากรรมการ ครั้งที่ 11/2562<br/><br/>การประชุมในครั้งนี้นำโดย พล.ต.อ. ดร. สมยศ พุ่มพันธุ์ม่วง นายกสมาคมฯ เป็นประธาน พร้อมด้วย คุณกรวีร์ ปริศนานันทกุล เลขาธิการสมาคมฯ, คุณวิทยา เลาหกุล อุปนายกฝ่ายเทคนิค, คุณศุภสิน ลีลาฤทธิ์ อุปนายกฝ่ายจัดการแข่งขัน, คุณธนศักดิ์ สุระประเสริฐ อุปนายกฝ่ายสื่อสารองค์กร<br/><br/>พร้อมทั้ง คณะสภากรรมการ ประกอบด้วย พล.ร.อ. นาวิน ธนเนตร, รศ.ดร. วิชิต คำนึงสุขเกษม, คุณอนุสรณ์ วงศ์วรรณ, คุณธวัช อุยสุย, นางสาวนันทนี วงศ์อำนิษฐกุล, คุณยุทธนา หยิมการุณ,คุณบริพัฒน์ สมมี, คุณยงยศ พึ่งธรรม รองเลขาธิการฝ่ายกฏหมาย, คุณพาทิศ ศุภะพงษ์ รองเลขาธิการฝ่ายต่างประเทศ, พล.ต.ท. อำนวย นิ่มมะโน โฆษกสมาคมฯ และ มร. เบนจามิน ตัน ที่ปรึกษา​และผู้อำนวยการคลับไลเซนซิ่ง สมาคมกีฬาฟุตบอลแห่งประเทศไทยฯ เข้าร่วม<br/><br/>หลังจากการประชุม พล.ต.อ. ดร. สมยศ พุ่มพันธุ์ม่วง นายกสมาคมฯ กล่าวว่า "วันนี้สมาคมฯ มีการประชุมสภากรรมการประจำเดือนพฤศจิกายน เป็นปกติที่เรามีการประชุมหารือกันทุกเดือน เรื่องหลักๆที่เราหารือกันวันนี้คือการแก้ไขข้อบังคับระเบียบการจัดการแข่งขันฟุตบอลลีกของไทย เพื่อให้ทุกอย่างทันเหตุการณ์ ทำให้การแข่งขันไม่มีการได้เปรียบเสียเปรียบ เพื่อให้เป็นธรรมที่สุดครับ"<br/><br/>"เรื่องที่สองแจ้งเรื่องการเตรียมความพร้อมสำหรับการใช้ VAR ในฤดูกาลหน้า จะมีการนำปัญหาซึ่งอาจจะเกิดขึ้นในเกมกลางสัปดาห์บางอาทิตย์มาหารือกัน ซึ่งจะมี 4 ครั้งที่มีการแข่งขัน 8 คู่พร้อมกัน จะทำให้การใช้ VAR ไม่ครบถ้วนทุกคู่ รวมไปถึงการแข่งขัน FA CUP และฟุตบอลลีกด้วย บางครั้งอาจจะไม่มีการใช้ VAR ก็มีการหารือว่าหลักเกณฑ์ คืออะไร ถ้ามี 8 เกมในวันเดียวกันจะทำอย่างไร มีการจัดเจ้าหน้าที่ตรวจสอบ VAR เพิ่มขึ้นไหม ปัญหาคือผู้ตัดสินที่ผ่านการทดสอบ VAR มีจำนวนน้อย เพียง 48 คน ก็ต้องดูกันต่อไปว่าจะทำอย่างไร"<br/><br/>"เรื่องบอล FA CUP สรุปว่าคู่ที่เเข่งขันทีมในไทยลีก เป็นเจ้าบ้านจะมีการใช้ VAR ส่วนการแข่งขันเกมใดที่เจ้าบ้านไม่เป็นทีมในไทยลีก 1 หมายความว่า ทางกายภาพของเขาไม่สามารถติดตั้ง VAR ได้ อันนี้ก็จะไม่มีการใช้ VAR ทั้งนี้ทั้งนั้นได้บอกให้ผู้ที่รับผิดชอบไปหารือและเขียนประกาศสมาคมฯ ให้ชัดเจนว่าคู่ไหนสามารถใช้ VAR ได้หรือไม่ได้อย่างไร เพื่อที่ทุกทีมจะได้รับรู้ล่วงหน้าว่าทำไมถึงใช้ VAR ได้ และทำไมถึงใช้ VAR ไม่ได้ เพราะสนามที่มีความพร้อมอยู่แล้วคือสนามในไทยลีก 1"<br/><br/>"ส่วนอีกหนึ่งเรื่องที่มีการพูดคุยกัน คือ ความโชคดีของวงการฟุตบอลไทยที่ทาง กลุ่ม บริษัท คิง เพาเวอร์ อินเตอร์เนชั่นแนล จํากัด พร้อมที่จะเข้ามาสนับสนุนงบประมาณ 500 ล้านบาท ในการสร้างศูนย์ฝึกกีฬาแห่งชาติที่มวกเหล็ก ก็จะรีบดำเนินการในส่วนนี้ ซึ่งรูปแบบและต้นแบบของศูนย์ฝึกจะมาจากอะคาเดมีของเลสเตอร์ ซิตี้ ซึ่งน่าจะเป็นศูนย์ฝึกที่มีความพร้อมที่อีกแห่งหนึ่งของโลกก็ว่าได้นี่คือเรื่องที่มีการพิจารณากันในวันนี้"</p>
    </article>
  </body>
</html>