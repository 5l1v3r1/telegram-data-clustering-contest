<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/oltra-sobre-lampliacio-del-port-quan-es-vol-anar-rapid-passen-coses-com-les-de-castor-que-ens-costen-1600-milions"/>
    <meta property="og:site_name" content="Diari La Veu"/>
    <meta property="article:published_time" content="2019-11-22T09:00:00+00:00"/>
    <meta property="og:title" content="Oltra, sobre l'ampliació del port: &quot;Quan es vol anar ràpid passen coses com les de Castor, que ens costen 1.600 milions&quot;"/>
    <meta property="og:description" content="L'Autoritat Portuària de València continua amb els tràmits mentre que el Ministeri de Transició Ecològica ha tardat més de dos mesos en respondre que la DIA no es competència seua"/>
  </head>
  <body>
    <article>
      <h1>Oltra, sobre l'ampliació del port: "Quan es vol anar ràpid passen coses com les de Castor, que ens costen 1.600 milions"</h1>
      <h2>L'Autoritat Portuària de València continua amb els tràmits mentre que el Ministeri de Transició Ecològica ha tardat més de dos mesos a respondre que la DIA no es competència seua</h2>
      <address><time datetime="2019-11-22T09:00:00+00:00">22 Nov 2019, 09:00</time> by <a rel="author">M.D.</a></address>
      <p>VALÈNCIA. Els tràmits per a l'ampliació nord del port de València continuen endavant. Aquest mateix dilluns, l'Autoritat Portuària de València (APV) va aprovar enviar al BOE el projecte de TIL, empresa filial d'MSC, amb l'objectiu de poder atorgar la concessió a la naviliera en vora tres mesos.<br/><br/>Mentre que l'APV continua realitzant les seues gestions a tota pressa, l'administració pública s'ho pren amb més calma. La Conselleria d'Emergència Climàtica va enviar una comunicació al Ministeri de Transició Ecològica per a interpel·lar-lo sobre la idoneïtat de realitzar una nova Declaració d'Impacte Ambiental (DIA) abans de continuar amb el projecte. Dos mesos i mig més tard, el Ministeri ha respost que la Generalitat s'haurà d'adreçar a Foment, que és qui té les competències.<br/><br/>Aquest divendres la vicepresidenta del Consell, Mónica Oltra, ha declarat que "quan es vol anar més ràpid del que s'ha d'anar passen coses com les de Castor, que ens costen 1.600 milions d'euros", tot criticant la celeritat amb què s'estan superant els tràmits per a l'ampliació malgrat no estar acompanyada de la corresponent DIA.<br/><br/>No obstant això, el Consell descarta <a href="https://www.diarilaveu.com/vestit-a-mida-i-interessos-empresarials-compromis-i-podem-sobre-ampliacio-port-de-valencia">judicialitzar les actuacions de l'APV</a>. Oltra ha apel·lat a la conveniència de continuar "escaló a escaló, no de tres en tres", per la qual cosa considera que el següent pas és realitzar la mateixa petició que ja es va fer al Ministeri de Transició Ecològica, però en aquesta ocasió, a Foment. Donats els temps de l'administració, això podria suposar dos o tres mesos més d'espera, més o menys el termini que s'ha posat l'APV per a resoldre les gestions inicials de l'ampliació.<br/><br/>Tampoc no es planteja, segons ha aclarit Oltra a preguntes dels periodistes, dirigir-se al BOE perquè es paralitze la publicació de la licitació de les obres. Malgrat això, ha insistit que "convé fer les coses des del rigor" i des de la "sostenibilitat ambiental", la qual cosa no considera una qüestió merament "potestativa", ja que cal complir les lleis mediambientals.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/educacio-amenaces-vox-petrer-professor-del-seu-fill"/>
        <a href="https://www.diarilaveu.com/juga-en-valencia-reclama-normalitat-linguistica-clubs-esportius-valencians"/>
        <a href="https://www.diarilaveu.com/antifrau-pregunta-jutge-investigacio-oberta-francis-puig-tancar-expedient"/>
        <a href="https://www.diarilaveu.com/bea-guanya-eleccions-estudiantils-universitat-de-valencia"/>
        <a href="https://www.diarilaveu.com/fiscalia-demana-arxivar-la-investigacio-al-riff-per-de-la-mort-duna-dona-despres-de-menjar-al-restaurat"/>
      </related>
    </article>
  </body>
</html>