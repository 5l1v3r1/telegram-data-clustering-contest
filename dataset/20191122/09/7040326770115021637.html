<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/askerlere-feto-operasyonu-90i-astsubay-92-supheli-icin-gozalti-karari-1391253"/>
    <meta property="og:site_name" content="Karar.com"/>
    <meta property="article:published_time" content="2019-11-22T09:58:00+00:00"/>
    <meta property="og:title" content="Askerlere FETÖ operasyonu: 90'ı astsubay 92 şüpheli için gözaltı kararı"/>
    <meta property="og:description" content="Hava Kuvvetleri Komutanlığı'ndaki FETÖ yapılanması ile ilgili ankesör soruşturmasında kapsamında 90'ı astsubay 92 şüpheli için gözaltı kararı verildi. 92 şüpheliden 53'ü yakalandı. Bursa merkezli 23 ilde de FETÖ'nün askeri mahrem yapılanmasına yönelik soruşturmada 46 kişi hakkında yakalama kararı çıkarıldı."/>
  </head>
  <body>
    <article>
      <h1>Askerlere FETÖ operasyonu: 90'ı astsubay 92 şüpheli için gözaltı kararı</h1>
      <address>
        <time datetime="2019-11-22T09:58:00+00:00">22 Nov 2019, 09:58</time>
      </address>
      <p>
        <b>Hava Kuvvetleri Komutanlığı'ndaki FETÖ yapılanması ile ilgili ankesör soruşturmasında kapsamında 90'ı astsubay 92 şüpheli için gözaltı kararı verildi. 92 şüpheliden 53'ü yakalandı. Bursa merkezli 23 ilde de FETÖ'nün askeri mahrem yapılanmasına yönelik soruşturmada 46 kişi hakkında yakalama kararı çıkarıldı.</b>
      </p>
      <p>Hava Kuvvetleri Komutanlığı'ndaki Fetullahçı Terör Örgütü (FETÖ) yapılanması ile ilgili ankesör soruşturmasında hakkında gözaltı kararı verilen 92 şüpheliden 53'ü yakalandı.</p>
      <p>Ankara Cumhuriyet Başsavcılığından yapılan açıklamada, ihraç edilmeden önce Hava Kuvvetleri Komutanlığı bünyesinde görev yapan 2 teğmen ile 90 astsubay hakkında FETÖ'nün mahrem imamları ile ankesörlü ve büfe telefonları ile iletişim sağladıkları gerekçesiyle gözaltı kararı verildiği belirtildi.</p>
      <p>
        <b>53 ŞÜPHELİ YAKALANDI</b>
      </p>
      <p>Açıklamada, karar doğrultusunda harekete geçen Ankara Emniyet Müdürlüğü Organize Suçlarla Mücadele Şube Müdürlüğü ekiplerinin 22 ilde operasyon düzenlediği ve şüphelilerden 53'ünü yakaladığı aktarıldı.</p>
      <p>
        <b>23 İLDE YAKALAMA KARARI</b>
      </p>
      <p>Bursa merkezli 23 ilde de Fetullahçı Terör Örgütü/Paralel Devlet Yapılanması'na (FETÖ/PDY) yönelik soruşturma kapsamında, aralarında muvazzaf rütbeli askerlerin de bulunduğu 46 şüpheli hakkında yakalama kararı çıkarıldı. </p>
      <p>Bursa Emniyet Müdürlüğü Terörle Mücadele Şube Müdürlüğü ekipleri, Türk Silahlı Kuvvetleri (TSK) içine yerleştirilmiş örgüt üyelerinin deşifresine yönelik çalışmaları kapsamında, aralarında muvazzaf askerler ile askeri okullarla ilişiği kesilen öğrencilerin de bulunduğu 46 kişinin Bursa'daki büfe telefonlarından örgütün mahrem imamlarınca ardışık periyodik olarak arandıklarını tespit etti.</p>
      <p>
        <b>MUVAZZAFLARA EŞ ZAMANLI BASKIN</b>
      </p>
      <p>Bursa Cumhuriyet Başsavcılığı tarafından, 2 muvazzaf yüzbaşı, 7'si muvazzaf 9 üsteğmen, 1 muvazzaf teğmen, 14'ü muvazzaf 16 astsubay, 2'si muvazzaf 3 uzman çavuş ve askeri okuldan ilişiği kesilen 15 öğrenci hakkında yakalama kararı çıkarıldı.</p>
      <p>Harekete geçen Terörle Mücadele Şube Müdürlüğü ekipleri, Bursa, İstanbul, Ankara, Şırnak, Kırıkkale, Eskişehir, Antalya, Tunceli, İzmir, Muş, Muğla, Hatay, Mardin, Yozgat, Van, Hakkari, Malatya, Çankırı, Balıkesir, Trabzon, Afyonkarahisar, Diyarbakır ve Mersin'deki adreslere eş zamanlı operasyon düzenledi.</p>
      <p>
        <b>BURSA/ANKARA/AA</b>
      </p>
      <related>
        <a href="https://www.karar.com/guncel-haberler/yargitaydan-12-darbe-saniginin-cezasina-onama-1390783"/>
      </related>
      <related>
        <a href="https://www.karar.com/guncel-haberler/yargitay-62-darbe-davasini-sonuclandirdi-1390457"/>
      </related>
    </article>
  </body>
</html>