<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/svit/pentahon-ukraina-otrymaie-reshtu-dopomohy-protiahom-dekilkokh-tyzhniv-203268.html"/>
    <meta property="og:site_name" content="5 канал"/>
    <meta property="article:published_time" content="2019-11-22T09:33:00+00:00"/>
    <meta property="og:title" content="Пентагон: Україна отримає решту допомоги від США протягом декількох тижнів"/>
    <meta property="og:description" content="Пентагон поки що надав Україні 214 мільйонів доларів із 250, закладених американським Конгресом в оборонний бюджет США на 2019 рік"/>
  </head>
  <body>
    <article>
      <h1>Пентагон: Україна отримає решту допомоги від США протягом декількох тижнів</h1>
      <address>
        <time datetime="2019-11-22T09:33:00+00:00">22 Nov 2019, 09:33</time>
      </address>
      <p>У Пентагоні заявили, що мають намір передати залишок військової допомоги Україні протягом наступних кількох тижнів. Про це "<a href="https://ukrainian.voanews.com/a/congress-pentagon-military-aid-/5175765.html">Голосу Америки</a>" повідомив речник Пентагону.</p>
      <p>Він нагадав, що Пентагон надав Україні 214 мільйонів доларів із 250, закладених американським Конгресом в оборонний бюджет США на 2019 рік.</p>
      <p>Цього тижня чотири сенатори-демократи звернулися з листом до міністра оборони США Марка Еспера, висловлюючи стурбованість неотриманням Україною всієї суми.</p>
      <p>Дурбін сказав: "Ми асигнували ці гроші. Вони мали бути витрачені протягом минулого фіскального року, до 1 жовтня. Уже добігає кінця листопад, а гроші все ще не витрачені. Це гроші, які мають бути витрачені на критично важливе військове устаткування, щоб захисти Україну. Зараз ми говоримо про 15-20% усіх грошей, які все ще в Пентагоні. Після всієї цієї публічності, важко уявити, що адміністрація Трампа не дає ці гроші Україні". </p>
      <p>Крім того, топчиновник Пентагону Лора Купер, яка безпосередньо займається питаннями військової допомоги Україні, пояснила, що після того, як 11 вересня була розблокована військова допомога Україні, у Пентагоні працювали, щоб встигнути надати ці гроші для допомоги українцям. Їм вдалося забезпечити виділення 86% цих коштів до кінця фінансового року.</p>
      <p>Вона зауважила: "Це більше, ніж ми спочатку думали, нам вдасться зробити".</p>
      <p>Вона пояснила, що завдяки положенню в бюджетній резолюції, Пентагон зможе забезпечити виділення аналогічної невитраченої суми пізніше, і Україна отримає всю допомогу, яка була закладена в бюджет 2019 року в рамках фонду Ініціатива безпеки допомоги Україні.</p>
      <p>"Враховуючи, наскільки критично важливими є ці кошти для посилення безпеки України та протистояння російській агресії, я дякую Конгресу за його ініціативу", – сказала вона.</p>
      <blockquote>Як повідомляв 5.UA, раніше у Пентагоні <a href="https://www.5.ua/svit/u-pentahoni-pidtverdyly-shcho-dopomoha-ukraini-zamorozhuvalasia-z-politychnykh-prychyn-zmi-202659.html">підтвердили</a>, що допомога Україні заморожувалася з політичних причин.</blockquote>
    </article>
  </body>
</html>