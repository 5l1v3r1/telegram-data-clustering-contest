<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/politics/news_538515/"/>
    <meta property="og:site_name" content="INNnews"/>
    <meta property="article:published_time" content="2019-11-22T09:43:53+00:00"/>
    <meta property="og:title" content="“พรรณิการ์”โต้”วทันยา”ยันมีหลักฐานชัด"/>
    <meta property="og:description" content="  นางสาวพรรณิการ์ วานิช ส.ส.แบบบัญชีรายชื่อและโฆษก…"/>
  </head>
  <body>
    <article>
      <h1>“พรรณิการ์”โต้”วทันยา”ยันมีหลักฐานชัด</h1>
      <h2>"พรรณิการ์" โต้ "วทันยา" ยันมีหลักฐานชัด เคยเป็นผู้บริหารเนชั่น ร้อง กกต.เอาผิดบรรทัดฐานเดียวกับ"ธนาธร"</h2>
      <address>
        <time datetime="2019-11-22T09:43:53+00:00">22 Nov 2019, 09:43</time>
      </address>
      <figure>
        <video src="https://www.innnews.co.th/wp-content/uploads/2019/11/596104155.339764.mp4?_=1"/>
      </figure>
      <p> </p>
      <p>นางสาวพรรณิการ์ วานิช ส.ส.แบบบัญชีรายชื่อและโฆษกพรรคอนาคตใหม่ กล่าวถึงกณีที่นางสาววทันยา วงษ์โอภาสี ส.ส.บัญชีรายชื่อพรรคพลังประชารัฐ มอบอำนาจให้ทนายความเป็นโจทก์ยื่นฟ้องตน เป็นจำเลยในความผิดฐานหมิ่นประมาท และหมิ่นประมาทผู้อื่นโดยการโฆษณาว่า นางสาววทันยา ได้ยื่นฟ้องตน โดยอ้างว่าตนไม่ได้ถือหุ้นสื่อนั้น แต่กลับเคยถือหุ้นสื่อในเครือเนชั่น และปัจจุบันยังคงมีคู่สมรสเป็นผู้บริหารระดับสูงมากของเครือเนชั่น ซึ่งเป็นสื่อที่ชัดเจนว่านำเสนอให้คุณและให้โทษกับพรรคการเมืองบางพรรค ส่วนแนวทางการต่อสู้คดีนั้น เป็นเรื่องในชั้นสืบสวนสอบสวน ซึ่งเข้าใจว่าพฤติการณ์ของเครือเนชั่นนั้นเป็นอย่างไร รวมไปถึงการพิสูจน์ทราบความสัมพันธ์ระหว่าง นายฉาย บุนนาค ซึ่งนางสาววทันยาเอง ก็ยอมรับว่านายฉาย เองเป็นคู่สมรส</p>
      <figure>
        <img src="https://www.innnews.co.th/wp-content/uploads/2019/11/%E0%B8%9E%E0%B8%A3%E0%B8%A3%E0%B8%93%E0%B8%B4%E0%B8%81%E0%B8%B2%E0%B8%A3%E0%B9%8C22-11-62.jpg"/>
      </figure>
      <p> </p>
      <p>ทั้งนี้ พรรคอนาคตใหม่ ได้ไปสืบพบว่านางสาววทันยา เคยถือหุ้นสื่อในเครือเนชั่นอยู่จริง จึงตั้งคำถามกลับถึงนาสาววทันยา ว่า เมื่อมีข้อเท็จจริงปรากฏชัดเจนแล้วว่าเคยถือหุ้นสื่อเนชั่นไม่ใช่อย่างที่เคยกล่าวอ้างมา และเป็นที่ประจักษ์ทั่วไปว่าคู่สมรสเป็นผู้บริหารเนชั่น จะเอามูลฟ้องมาจากที่ใด และที่สำคัญเมื่อค้นพบว่านางสาววทันยาถือหุ้นสื่อจริงก่อนจะมาสมัคร ส.ส. โดยพรรคได้พบข้อมูลที่น่าสนใจ การโอนหุ้นสื่อของนางสาววทันยา ต้องใช้บรรทัดฐานเดียวกับที่ศาลรัฐธรรมนูญวินิจฉัยตัดสินคดีการถือหุ้น บริษัทวี-ลัค มีเดีย ของนายธนาธร จึงรุ่งเรืองกิจ หัวหน้าพรรคอนาคตใหม่ โดยมีข้อพิรุธชวนให้เกิดข้อสงสัยว่า ไม่ได้มีการโอนหุ้นก่อนที่จะลงรับสมัครเลือกตั้ง ที่โดยปกติแล้วการโอนหุ้นเมื่อโอนเสร็จแล้วจะต้องแจ้งต่อกระทรวงพาณิชย์ โดยกรณีของนายธนาธร ต้องใช้ บอจ.6 ซึ่งแจ้งล่าช้าหลังประกาศรับสมัครเลือกตั้ง เพียง 1 เดือน แต่กรณีของนางสาววทันยา เป็นบริษัทจำกัด ( มหาชน) ต้องยื่นแบบ บอจ. 5 ซึ่งเป็นที่น่าสงสัยได้ว่าล่าช้าถึง 6 เดือน</p>
      <figure>
        <img src="https://www.innnews.co.th/wp-content/uploads/2019/11/%E0%B8%9E%E0%B8%A3%E0%B8%A3%E0%B8%93%E0%B8%B4%E0%B8%81%E0%B8%B2%E0%B8%A3%E0%B9%8C22-11-62-2.jpg"/>
      </figure>
      <p>อย่างไรก็ตาม ขณะนี้ตนได้ส่งเรื่องข้อร้องเรียนไปยัง คณะกรรมการการเลือกตั้ง(กกต.) เพื่อขอกกต.ใช้บรรทัดฐานเดียวกันในการตรวจสอบเอาผิดนางสาววทันยา พร้อมขอให้ศาลรัฐธรรมนูญระงับการปฏิบัติหน้าที่ของนางสาววทันยา และขอให้ กกต. ดำเนินการทางอาญาตามมาตรา 151 ที่มีโทษสูงสุดคือจำคุก 10 ปี หรือ ตัดสิทธิ์ทางการเมือง 20 ปีเพื่อให้เกิดเป็นบรรทัดฐานเดียวกัน</p>
    </article>
  </body>
</html>