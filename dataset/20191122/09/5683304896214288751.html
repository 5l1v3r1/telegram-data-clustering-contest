<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/style/trend-setters/2019/11/22/women-bring-uncles-dead-body-into-insurance-company-office.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T09:13:00+00:00"/>
    <meta property="og:title" content="ഇന്‍ഷുറന്‍സിന് തെളിവ് പോരാ, 9 ദിവസം പഴകിയ മൃതദേഹവുമായി യുവതികള്‍; വിഡിയോ"/>
    <meta property="og:description" content="മൃതദേഹമടങ്ങിയ ബാഗ് വലിച്ചു കൊണ്ട് ഇവർ കമ്പനിക്ക് അകത്തുനിന്ന് വരുന്നതിന്റെ ദൃശ്യങ്ങൾ സമൂഹമാധ്യമങ്ങളിൽ പ്രചരിച്ചു. ഇതോടെ സംഭവം വാർത്താ പ്രാധാന്യം.Insurance Company. Dead Body. വൈറൽ വിഡിയോ. മൃതദേഹം.Viral News. Lifestyle. Manorama Online"/>
  </head>
  <body>
    <article>
      <h1>ഇന്‍ഷുറന്‍സിന് തെളിവ് പോരാ, 9 ദിവസം പഴകിയ മൃതദേഹവുമായി യുവതികള്‍; വിഡിയോ</h1>
      <address><time datetime="2019-11-22T09:13:00+00:00">22 Nov 2019, 09:13</time> by <a rel="author">മനോരമ ലേഖകൻ</a></address>
      <p>അമ്മാവന്റെ പേരിലുള്ള ഇന്‍ഷുറന്‍സ് തുക ലഭിക്കണമെങ്കിൽ അദ്ദേഹം മരിച്ചതിന് ശക്തമായ തെളിവ് വേണം എന്നായിരുന്നു കമ്പനിയുടെ ആവശ്യം. എന്നാൽ, തെളിവായി മൃതദേഹം തന്നെ ഓഫിസിലെത്തിക്കുമെന്ന് അധികൃതർ സ്വപ്നത്തിൽ പോലും ചിന്തിച്ചു കാണില്ല. ദക്ഷിണാഫ്രിക്കയിലുള്ള ഒരു ഇൻഷുറൻസ് സ്ഥാപനത്തിലാണ് ഞെട്ടിക്കുന്ന ഈ രംഗങ്ങൾ അരങ്ങേറിയത്. </p>
      <p>ടേംബെൻഹ്‌ലേ ഹലോൻഗേ, തൻഡാസാ ത്‌സാലി എന്നീ യുവതികളാണ് അമ്മാവൻ സിഫിസോയുടെ മൃതദേഹവുമായി ഇൻഷുറൻസ് സ്ഥാപനത്തിൽ എത്തിയത്. ദക്ഷിണാഫ്രിക്കയിലെ ഗോത്രാചാരങ്ങൾ പ്രകാരമാണ് സിഫിസോയുടെ സംസ്കാരം നടത്തേണ്ടത്. ഇൻഷുറൻസ് പ്രകാരം 1700 യൂറോ ആണ് സംസ്കാരചടങ്ങിനുള്ള തുകയായി ലഭിക്കേണ്ടത്. ഒരാഴ്ചയായി ഇതിനു വേണ്ടി ഓഫിസിൽ കയറി ഇറങ്ങി. ആവശ്യപ്പെട്ട പല രേഖകളും ഹാജരാക്കി. എന്നിട്ടും മരിച്ചതിന് തെളിവ് പോരാ എന്നായിരുന്നു കമ്പനിയുടെ നിലപാട്. ഇതോടെ, 9 ദിവസം മോർച്ചറിയിലിരുന്ന മൃതദേഹവുമായി ഇവർ കമ്പനിയിലെത്തി.</p>
      <p>ആചാരപ്രകാരമുള്ള സംസ്കാരം ഗ്രോതത്തിലെ ഓരോ അംഗത്തിന്റെയും അവകാശമായാണ് കണക്കാക്കുന്നത്. ‘‘ഞങ്ങൾ സമ്പന്നരല്ല, പാവങ്ങളാണ്. അതുകൊണ്ടാണ് അവർ പണം തരാൻ വിസമ്മതിക്കുന്നത്. ഹൃദയം തകർന്ന അവസ്ഥയിലാണ് ഞങ്ങൾ. ഓരോ തവണയും തിരിച്ചു പോകേണ്ടി വന്നു. സഹിക്കാനാവാതെ വന്നപ്പോഴാണ് ഇങ്ങനെ ചെയ്തത്. രേഖകൾ അവർക്ക് ശക്തമായ തെളിവായി തോന്നുന്നില്ല, ഒരുപക്ഷേ, മൃതദേഹം കണ്ടാൽ വിശ്വസിക്കുമെന്ന് തോന്നി.’’– ടേംബെൻഹ്‌ലേ ഹലോൻഗേ പറഞ്ഞു.</p>
      <p>മൃതദേഹമടങ്ങിയ ബാഗ് വലിച്ചു കൊണ്ട് ഇവർ കമ്പനിക്ക് അകത്തുനിന്ന് വരുന്നതിന്റെ ദൃശ്യങ്ങൾ സമൂഹമാധ്യമങ്ങളിൽ പ്രചരിച്ചു. ഇതോടെ സംഭവം വാർത്താ പ്രാധാന്യം നേടി. മൃതദേഹം ഒാഫിസിലെത്തിച്ച് രേഖകൾ വീണ്ടും കൈമാറി. ഇൻഷുറൻസ് തുക ലഭിച്ചാൽ മാത്രമേ ഇനി തിരിച്ചു പോകൂ എന്ന് ജീവനക്കാരോട് പറഞ്ഞു. ഇതോടെ ജീവനക്കാർ ഹെഡ് ഓഫിസിലേക്ക് വിളിക്കുകയും മാനേജ്മെന്റുമായി ചർച്ചകൾ നടത്തുകയും ചെയ്തു. മൃതദേഹം മാറ്റുന്നതിനു പിന്നാലെ പണം നൽകാമെന്ന് കമ്പനി ഉറപ്പു നൽകി. തുടർന്ന് ഇവർ മൃതദേഹവുമായി മടങ്ങി.</p>
      <figure>
        <iframe src="https://www.youtube.com/embed/MM9_4mXwFnE" width="441" height="360" data-service="Youtube" scrolling="no"/>
      </figure>
      <p>വളരെ ഖേദകരമായ സംഭവമാണെന്നും ആ കുടുംബത്തിന്റെ അവസ്ഥയിൽ സഹതാപമുണ്ടെന്നും ഇൻഷുറൻസ് കമ്പനി ട്വിറ്റിലൂടെ പ്രതികരിച്ചു. സംസ്കാര ചടങ്ങിനുള്ള ഇന്‍ഷുറൻസുകളിൽ 99 ശതമാനവും എട്ടു മണിക്കൂറിനുള്ളിൽ അനുവദിക്കാറുണ്ട്. ഇത് ഒറ്റപ്പെട്ട സംഭവം മാത്രമാണെന്നും തെറ്റുകൾ തിരുത്തി മുന്നോട്ടു പോകുമെന്നും കമ്പനി വ്യക്തമാക്കി.</p>
      <p>മാപ്പു പറഞ്ഞെങ്കിലും കമ്പനിയുടെ അനാസ്ഥയ്ക്കെതിരെ കനത്ത പ്രതിഷേധമാണ് വിവിധ കോണുകളിൽ നിന്ന് ഉയരുന്നത്.</p>
      <p><b>English Summary : </b>Relatives bring family member's CORPSE into insurance firm's office</p>
    </article>
  </body>
</html>