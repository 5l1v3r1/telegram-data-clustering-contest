<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622708/%D8%A8%D8%A7%D8%B2%D8%B3%D8%A7%D8%B2%DB%8C-%D8%AC%D8%A7%DB%8C%DA%AF%D8%A7%D9%87%E2%80%8C%D9%87%D8%A7%DB%8C-%D8%B3%D9%88%D8%AE%D8%AA-%D8%A2%D8%B3%DB%8C%D8%A8%E2%80%8C%D8%AF%DB%8C%D8%AF%D9%87-%DB%8C%DA%A9-%D9%85%D8%A7%D9%87-%D8%B7%D9%88%D9%84-%D9%85%DB%8C%E2%80%8C%DA%A9%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T09:10:00+00:00"/>
    <meta property="og:title" content="بازسازی جایگاه‌های سوخت آسیب‌دیده یک ماه طول می‌کشد"/>
    <meta property="og:description" content="درپی ناآرامی‌های اخیر به دنبال اجرای طرح اصلاح قیمت بنزین که به تخریب و غارت اموال عمومی و شخصی از سوی عمدتا عده‌ای آشوبگر منجر شد، تعدادی از جایگاه‌های سوخت هم دچار تخریب و آتش‌سوزی شدند که هنوز برآورد دقیقی از خسارات وارده اعلام نشده است."/>
  </head>
  <body>
    <article>
      <h1>بازسازی جایگاه‌های سوخت آسیب‌دیده یک ماه طول می‌کشد</h1>
      <address>
        <time datetime="2019-11-22T09:10:00+00:00">22 Nov 2019, 09:10</time>
      </address>
      <p>
        <i>درپی ناآرامی‌های اخیر به دنبال اجرای طرح اصلاح قیمت بنزین که به تخریب و غارت اموال عمومی و شخصی از سوی عمدتا عده‌ای آشوبگر منجر شد، تعدادی از جایگاه‌های سوخت هم دچار تخریب و آتش‌سوزی شدند که هنوز برآورد دقیقی از خسارات وارده اعلام نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>یک روز پس از اجرای طرح سهمیه‌بندی و اصلاح نرخ بنزین، اعتراضاتی در مخالفت با این تصمیم در برخی شهرها آغاز شد که به مرور زمان وضعیت از حالت عادی خارج و به تخریب و غارت اموال عمومی منجر شد. اتفاقی که سرمنشاء آن مردم عادی نبوده و عمدتا گروه‌های سازماندهی‌شده آشوبگر مسوولیت آن را در شهرهای مختلف برعهده داشتند. در پی این اقدامات، برخی جایگاه‌های سوخت دچار حریق و تخریب شدند و به واسطه آن نه تنها صاحبان جایگاه‌ها متحمل خسارت فراوان شدند، بلکه مردم نیز برای دریافت سوخت با چالش‌های جدیدی دست‌وپنجه نرم می‌کنند.</p>
      <p>پیگیری‌ها از وضعیت جایگاه‌های سوخت بیانگر آن است که در استان تهران حدود ۲۵ جایگاه دچار آسیب و خسارت شده‌اند که بیش‌تر مربوط به حومه تهران بوده است.</p>
      <figure>
        <img src="https://aftabnews.ir/files/fa/news/1398/9/1/361993_536.jpg"/>
      </figure>
      <p>در همین رابطه محمد عطاپور - مشاور عالی انجمن مالکان جایگاه‌ها و مجتمع های خدماتی رفاهی بین‌راهی- به ایسنا گفت: انتظار این حجم از تخریب را در جایگاه‌های بنزین نداشتیم و همه باید بدانند که این جایگاه‌ها با هدف خدمت‌رسانی به مردم و برای مردم به‌وجود آمده است.</p>
      <p>وی با تاکید بر این‌که مردم باید در حفظ اموالی که رفاه آن‌ها را به دنبال دارد، کوشا باشند، اظهار کرد: در پی اتفاقات اخیر متاسفانه برخی از جایگاه‌داران دچار سکته و شوک ناگهانی شدند که این موارد قابل تامل است.</p>
      <p>عطاپور در پاسخ به این سوال که برای احیای یک جایگاه سوخت آسیب‌دیده چه میزان زمان لازم است؟ ابراز کرد: این مساله بستگی به میزان حمایت دولت دارد؛ چراکه اگر اعتبار لازم تامین شود باتوجه به این‌که زیرساخت‌ها آماده است، هر جایگاه برای احیا به یک ماه زمان نیاز دارد.</p>
      <p>وی با تاکید بر این‌که همه جایگاه‌ها بیمه اجباری هستند، اظهار کرد: رقمی که از سوی بیمه به جایگاه‌های آسیب‌دیده داده می‌شود، تنها بخشی از هزینه‌های بازسازی و مرمت و راه‌اندازی جایگاه‌های سوخت را تامین می‌کند بنابراین به حمایت و پشتیبانی وزارت نفت و شرکت ملی پخش نیاز است.</p>
      <p>نایب رئیس و عضو هیات مدیره اتحادیه جایگاه‌داران سوخت هم‌چنین ضمن انتقاد از عدم اجرای قانون حق‌العمل طبق تبصره ۱۴ قانون بودجه که مجلس تصویب و تکلیف کرده است، گفت: بر اساس تبصره قانونی باید مبلغی تحت عنوان حق‌العمل پرداخت شود که تاکنون اجرایی نشده است.</p>
      <p>به گفته عطاپور، قرار بر این بود که این طرح تا اوایل شهریورماه اعلام شود اما به تاخیر افتاده و ظاهرا علت آن نیز ادامه مذاکرات دولت و وزارت نفت بوده است؛ اما بر اساس قانون بودجه سال ۱۳۹۸، تکلیف مجلس شورای اسلامی این بود که باید درصدی از ارزش ریالی فراورده به عنوان حق‌الزحمه و حق‌العمل لحاظ شود.</p>
      <p>به گفته مشاور عالی انجمن مالکان جایگاه‌ها و مجتمع های خدماتی رفاهی بین‌راهی، لازم است در شرایط فعلی به‌علت محدودیت منابع اعتباری برای خرید فرآورده، مسئولان وزارت نفت و شرکت پخش بابت مطالبات تعدیل سال ۱۳۹۷ جایگاهداران، فرآورده تحویل دهند.</p>
      <p>وی اظهار کرد: انتظار می رود دولت و وزارت نفت و شرکت‌های تابعه از طریق سازمان حمایت از مصرف کنندگان و تولیدکنندگان هرچه سریع‌تر این موضوع مهم و مورد درخواست جایگاه داران و مالکان مجتمع های خدماتی رفاهی بین راهی را به سرانجام برسانند و اجرایی کنند.</p>
    </article>
  </body>
</html>