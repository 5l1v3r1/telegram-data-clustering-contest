<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100151/%D8%A2%D9%85%D8%B1%DB%8C%DA%A9%D8%A7-%D8%AA%D8%B1%DA%A9%DB%8C%D9%87-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B4%D8%AA-%D8%A8%D9%87-%D8%AA%D9%88%D8%A7%D9%81%D9%82-%D9%87%D8%A7%DB%8C-%D8%AF%D9%88%D8%AC%D8%A7%D9%86%D8%A8%D9%87-%D8%A7%D8%B2-%D8%A7%D8%B3-%DB%B4%DB%B0%DB%B0-%D8%AE%D9%84%D8%A7%D8%B5"/>
    <meta property="og:site_name" content="ایسنا"/>
    <meta property="article:published_time" content="2019-11-22T09:34:14+00:00"/>
    <meta property="og:title" content="آمریکا: ترکیه برای بازگشت به توافق‌های دوجانبه، از اس ۴۰۰ خلاص شود"/>
    <meta property="og:description" content="مقامات آمریکایی از ترکیه خواسته‌اند در صورت تمایل به بازگشت به توافقات قبلی‌ با آمریکا از جمله در زمینه برنامه مربوط به خرید جنگنده اف ۳۵ باید سیستم‌های دفاع هوایی اس ۴۰۰ خود را که تاکنون از روسیه دریافت کرده &quot;از بین برده یا مرجوع کند&quot;."/>
  </head>
  <body>
    <article>
      <h1>آمریکا: ترکیه برای بازگشت به توافق‌های دوجانبه، از اس ۴۰۰ خلاص شود</h1>
      <address><time datetime="2019-11-22T09:34:14+00:00">22 Nov 2019, 09:34</time> by <a rel="author">علی مدنی</a></address>
      <p>مقامات آمریکایی از ترکیه خواسته‌اند در صورت تمایل به بازگشت به توافقات قبلی‌ با آمریکا از جمله در زمینه برنامه مربوط به خرید جنگنده اف ۳۵ باید سیستم‌های دفاع هوایی اس ۴۰۰ خود را که تاکنون از روسیه دریافت کرده "از بین برده یا مرجوع کند".</p>
      <p>به گزارش ایسنا، به نقل از خبرگزاری رویترز، رجب طیب اردوغان، رئیس جمهور ترکیه در پی دیدار اخیرش‌ با دونالد ترامپ، همتای آمریکایی خود در کاخ سفید اظهار کرد: نگرش ترامپ به حل اختلاف دو کشور بر سر جنگنده اف ۳۵ "مثبت" بوده است.</p>
      <p>یک مقام وزارت امور خارجه آمریکا که نامش را فاش نکرد به رویترز گفت: این که ترکیه از اس ۴۰۰ صرفنظر کند پیش شرط پیوستن دوباره این کشور به برنامه خرید جنگنده‌های اف ۳۵ است.</p>
      <p>
        <b>این مقام در ادامه تاکید کرد: فضا برای ترکیه که همچنان به پای میز مذاکره برگردد وجود دارد. آنها می‌دانند برای آن که چنین چیزی عملی شود باید از سامانه اس ۴۰۰ به نحوی خلاص شود و یا آن را از بین برده یا برگردانند.</b>
      </p>
      <p>با این حال براساس این گزارش ترکیه نشانه‌ای از این که بخواهد از این سامانه روسی صرفنظر کند نفرستاده است.</p>
      <p>به گزارش راشا تودی، خلوصی آکار، وزیر دفاع ترکیه به قانونگذاران این کشور گفت: آنکارا به برنامه‌اش برای خرید و استقرار سامانه اس ۴۰۰ و فعال کردن آن بر طبق برنامه ریزی ادامه می‌دهد.</p>
      <p>آکار گفت: پرسنل مربوطه در ترکیه همچنان مشغول طی آموزش‌ها هستند و ترکیه بعد از تکمیل این فرآیند برنامه فعال سازی مربوط به موشک‌های جدید را اجرا خواهد کرد.</p>
      <p>انتهای پیام</p>
    </article>
  </body>
</html>