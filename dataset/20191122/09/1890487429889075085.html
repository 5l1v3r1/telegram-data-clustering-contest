<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520949-nemecko-si-za-slaby-vykon-ekonomiky-muze-samo/"/>
    <meta property="og:site_name" content="KurzyCZ"/>
    <meta property="article:published_time" content="2019-11-22T09:52:47+00:00"/>
    <meta property="og:title" content="Německo si za slabý výkon ekonomiky může samo"/>
    <meta property="og:description" content="Již nejednou jsem psal v poslední době o hrozbě přílišné snahy různých analytiků a médií zvýšit si sledovanost tím, že píšou o katastrofických scénářích, recesích za dveřmi apod. Pokud by se totiž domácnosti a firmy začaly podle těchto většinou zcela..."/>
  </head>
  <body>
    <article>
      <h1>Německo si za slabý výkon ekonomiky může samo</h1>
      <address><time datetime="2019-11-22T09:52:47+00:00">22 Nov 2019, 09:52</time> by <a rel="author">Research</a></address>
      <p>Již nejednou jsem psal v poslední době o hrozbě přílišné snahy různých analytiků a médií zvýšit si sledovanost tím, že píšou o katastrofických scénářích, recesích za dveřmi apod. Pokud by se totiž domácnosti a <a href="https://rejstrik-firem.kurzy.cz/">firmy</a> začaly podle těchto většinou zcela nepodložených věšteb řídit a omezovat své <a href="https://www.kurzy.cz/danove-priznani/spotrebni-dan.htm">spotřební</a> a investiční nákupy, skutečně může dojít ke znatelnému zpomalení <a href="https://www.kurzy.cz/makroekonomika/">ekonomiky</a>. Oficiální termín pro tento faktor se v ekonomii nazývá samonaplňující očekávání. Věříme v blížící se recesi, omezíme své výdaje a recese kvůli nižším výdajům skutečně přijde.<br/><br/>A přesně to se stalo v Německu, kde si za svůj špatný vývoj můžou z větší části sami. Sice Německu klesly vývozy do Británie, nicméně hlavní příčina je jinde. Německé domácnosti a <a href="https://rejstrik-firem.kurzy.cz/">firmy</a> jsou nyní vystresované z toho, co čtou a vidí v médiích a omezují své nákupy. A to přesto, že velikost původního negativního šoku nebyla příliš velká.<br/><br/>Dnes ráno vyšel zpřesněný odhad růstu německého <a href="https://www.kurzy.cz/makroekonomika/hdp/">HDP</a> za 3Q, který ale předběžná čísla nezměnil. Stále tak platí mezičtvrtletní růst o 0,1 % a meziroční o 0,5 %.<br/><br/>Když se ale podíváme na mezičtvrtletní růsty spotřeby domácností a <a href="https://www.kurzy.cz/investice/">investic</a> firem za 2Q a 3Q, tak u spotřeby jsou čísla 0,1 % a 0,4 % a u <a href="https://www.kurzy.cz/investice/">investic</a> (očištěných o změnu zásob) hodnoty -0,3 % a -0,1 %. Jinými slovy <a href="https://rejstrik-firem.kurzy.cz/">firmy</a> jsou tak vystresované z hrozby <a href="https://www.kurzy.cz/brexit/">brexitu</a> a obchodních válek, že utlumily <a href="https://www.kurzy.cz/investice/">investice</a> (jen připomínáme, že vývozy z Německa stále rostou a to i do zemí, kterých se týkají současné obchodní spory). A ani domácnosti příliš nenakupují a čekají na další vývoj. A to <a href="https://www.kurzy.cz/makroekonomika/nezamestnanost/">míra nezaměstnanosti</a> v Německu je druhá nejnižší v EU.<br/><br/>Z pohledu <a href="https://www.kurzy.cz/makroekonomika/">české ekonomiky</a> tak nezbývá než doufat, že domácnosti a <a href="https://rejstrik-firem.kurzy.cz/">firmy</a> nebudou dělat stejnou hloupost a omezovat své výdaje jenom na základě toho, co často čtou v novinách, kde minimálně část článků, a to nechci nikomu sahat do svědomí, může být ovlivněna snahou o vyšší click rate.<br/><br/>Jiří Polanský</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/nazory/A-V-T-16761/"/>
        <a href="https://www.kurzy.cz/zpravy/298879-csu-za-slabnouci-ekonomiku-si-muzeme-sami/"/>
        <a href="https://www.kurzy.cz/zpravy/211999-nemecko-zverejni-detaily-vykonu-ekonomiky-za-ctvrty-kvartal/"/>
        <a href="https://zpravy.kurzy.cz/322504-nemecko-oznami-predbezne-udaje-o-vykonu-ekonomiky-za-prvni-ctvrtleti-15-5-2012/"/>
        <a href="https://zpravy.kurzy.cz/322219-nemecko-oznami-predbezne-udaje-o-vykonu-ekonomiky-za-prvni-ctvrtleti/"/>
        <a href="https://www.kurzy.cz/zpravy/488677-ve-vyhledu-same-jaro-jen-patek-se-muze-pokazit/"/>
        <a href="https://zpravy.kurzy.cz/362226-man-utd-i-pres-slabe-vykony-ocekava-splneni-financnich-cilu/"/>
        <a href="https://www.kurzy.cz/zpravy/475503-britanie-muze-sama-zastavit-brexit-vlada-to-odmita-odejit-chce/"/>
        <a href="https://rejstrik-firem.kurzy.cz/26541181/ne-kazdy-muze-sam/"/>
        <a href="https://www.kurzy.cz/forex/seznam-seminaru/12297/"/>
        <a href="https://zpravy.kurzy.cz/200589-cestujici-csa-se-mohou-na-ruzyni-odbavit-sami/"/>
        <a href="https://www.kurzy.cz/tema/detail/obce-si-budou-moci-regulovat-hazard-samy-rozhodli-znovu-696925.html"/>
      </related>
    </article>
  </body>
</html>