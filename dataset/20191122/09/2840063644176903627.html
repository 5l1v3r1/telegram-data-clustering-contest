<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/magazine/cybernews/2019/11/22/blade-runner-tra-noi-ecco-cybertruck_M1gKK46XBKChvs5uv4DnJO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-22T09:34:00+00:00"/>
    <meta property="og:title" content="'Blade Runner' è tra noi: ecco il Cybertruck"/>
    <meta property="og:description" content="Svelato il nuovo pickup elettrico targato Tesla: prezzo base, 36mila euro"/>
  </head>
  <body>
    <article>
      <h1>'Blade Runner' è tra noi: ecco il Cybertruck</h1>
      <address>
        <time datetime="2019-11-22T09:34:00+00:00">22 Nov 2019, 09:34</time>
      </address>
      <p>Ecco il <b>Cybertruck</b>: svelato il nuovo <b>pick up elettrico </b>targato <a href="https://www.adnkronos.com/Search/Link/keyword/Tesla">Tesla</a>. Presentato a Los Angeles, quella stessa città che in 'Blade Runner' veniva vista in un futuro targato 2019, il mezzo pensato e realizzato da Elon Musk ha portato quel futuro nel presente.<br/><br/>La sua carrozzeria è strutturata per la massima protezione dei passeggeri: "L'<b>esoscheletro </b>è quasi <b>impenetrabile </b>- si legge sul sito ufficiale -: ogni componente è progettato per avere forza e resistenza", grazie al suo "acciaio inossidabile laminato a freddo", caratteristico dell''armatura' Tesla, e i finestrini dai vetri infrangibili. <br/><br/>Con un'accelerazione <b>da 0 a 100 km orari in 2,9 secondi</b>, il mezzo ha fino a 800 chilometri di autonomia e sarà disponibile in tre modelli: Single Motor Rear-Wheel Drive, Dual Motor All-Wheel Drive e Tri Motor All-Wheel Drive. <b>Prezzo base, 36mila euro</b>. Già ordinabile on line, prime consegne nel 2022.<br/><br/>Inoltre il Cybertruck, nella versione 'pressurized', "sarà il <b>mezzo ufficiale di Marte</b>" scrive lo stesso Musk su Twitter. E proprio sul social network i commenti sulla nuova creatura Tesla fioccano, tra entusiasmo e dubbi.</p>
      <figure>
        <iframe data-src="https://twitter.com/elonmusk/status/1197627433970589696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>SOCIAL - "Questa cosa sembra uscita fuori dal set di 'Mad Max: Fury Road'. Detto questo avessi i soldi l'avrei già ordinata" scrive un utente, a cui fa eco un altro: "Ma io il Cybertruck lo prendo ad occhi chiusi. Mi immagino già la faccia del vecchio con il cappello e la Panda quando se lo vede nello specchietto retrovisore". Per i meno entusiasti, invece, "la nuova Tesla è così avveniristica che in galleria del vento per aerodinamica ricorda la Fiat Panda Fire 750". E c'è chi si dice convinto che "a 4 anni disegnavo macchine migliori". Oppure: "Vedo già orde di nerd comprarlo perché super cyberpunk! E non nego ne vorrei uno". Fino a chi, laconico e perplesso, scrive: "At least it didn't catch fire". Ovvero, almeno non ha preso fuoco.</p>
    </article>
  </body>
</html>