<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2407780,Bundesliga-Robert-Lewandowski-goni-legendy-Dwa-gole-od-historii"/>
    <meta property="og:site_name" content="Polskie Radio"/>
    <meta property="article:published_time" content="2019-11-22T09:15:00+00:00"/>
    <meta property="og:title" content="Bundesliga. Robert Lewandowski goni legendy. Dwa gole od historii"/>
    <meta property="og:description" content="W 12. kolejce niemieckiej Bundesligi Bayern Monachium zagra na wyjeździe z Fortuną Duesseldorf. W przypadku gdy Robert Lewandowski zdobędzie co najmniej dwie bramki, Polak znajdzie się na podium najlepszych strzelców w historii rozgrywek. "/>
  </head>
  <body>
    <article>
      <h1>Bundesliga. Robert Lewandowski goni legendy. Dwa gole od historii</h1>
      <address>
        <time datetime="2019-11-22T09:15:00+00:00">22 Nov 2019, 09:15</time>
      </address>
      <p>
        <b>W 12. kolejce niemieckiej Bundesligi Bayern Monachium zagra na wyjeździe z Fortuną Duesseldorf. W przypadku gdy Robert Lewandowski zdobędzie co najmniej dwie bramki, Polak znajdzie się na podium najlepszych strzelców w historii rozgrywek. </b>
      </p>
      <ul>
        <li>
          <b>Robert Lewandowski rozgrywa jeden z najlepszych sezonów w karierze </b>
        </li>
        <li>
          <b>Polak rozegrał obecnie 18 spotkań w barwach Bayernu, dla którego zdobył... 23 bramki </b>
        </li>
        <li>
          <b>W obecnym sezonie Bundesligi napastnik Bayernu strzelił 16 goli, co czyni go liderem klasyfikacji </b>
        </li>
      </ul>
      <p>Obecny sezon jest jednym z najlepszych w karierze kapitana reprezentacji Polski. W 11 spotkaniach Bundesligi Lewandowski zdobył... 16 bramek. Z każdą kolejką "Lewy" bije klubowe i ligowe rekordy. Teraz przed 31-latkiem kolejne wyzwanie, przeciwnikiem będzie bowiem Fortuna Duesseldorf, przeciwko której Lewandowski nie strzelił jeszcze gola na niemieckich boiskach. </p>
      <related>
        <a href="https://polskieradio24.pl/5/4147/Artykul/2407567,Firma-Trawnik-zabrala-glos-w-sprawie-murawy-na-Stadionie-Narodowym-Rozwiazaniem-nawierzchnia-hybrydowa"/>
      </related>
      <p>Polak jest bezkonkurencyjny, jeśli chodzi o klasyfikację strzelców w obecnym sezonie Bundesligi, choć do legendarnego Gerda Muellera z Bayernu Monachium, który zdobył 40 bramek w sezonie, jeszcze trochę brakuje. Dotychczas Lewandowski strzelił 218 goli w Bundeslidze i zaledwie dwie bramki dzielą go od trzeciego w klasyfikacji Juppa Heynckesa. Już w Duesseldorfie Polak może się znaleźć na podium najlepszych strzelców w historii ligi. </p>
      <p>Drugi w zestawieniu jest Klaus Fischer, który ma na koncie 268 bramek. Robert Lewandowski przeskoczył rezultat Manfreda Burgsmuellera, który strzelił 213 goli. Liderem klasyfikacji wszech czasów jest Gerd Mueller z 365 bramkami - wszystkie w barwach monachijskiego klubu. </p>
      <figure>
        <iframe data-src="https://twitter.com/FCBayern/status/1197491154620731393?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Lewy" ma również szansę wskoczyć na podium najlepszych w historii Bayernu Monachium. W przypadku hat-tricka z Fortuną Duesseldorf Polak dogoni trzeciego Karl-Heinza Rummenigge - 217.</p>
      <ul>
        <li>
          <b>Czytaj więcej: <a href="https://polskieradio24.pl/5/4147/Artykul/2407084,Na-PGE-Narodowym-bedzie-nowa-murawa-Musimy-wyciagnac-wnioski">Na PGE Narodowym będzie nowa murawa. "Musimy wyciągnąć wnioski" &gt;&gt;&gt;</a> </b>
        </li>
        <li>
          <b>Czytaj więcej: <a href="https://polskieradio24.pl/5/4147/Artykul/2407653,Premier-League-Lukasz-Fabianski-powrot-w-tym-roku-jest-prawdopodobny">Łukasz Fabiański wróci na boisko jeszcze w tym roku? &gt;&gt;&gt;</a> </b>
        </li>
      </ul>
      <p>Po 11. kolejkach Bawarczycy zajmują trzecie miejsce w tabeli Bundesligi. Do lidera Borussii Moenchengladbach tracą cztery "oczka". Mecz z Fortuną w sobotę 23 listopada o godz. 15.30. </p>
      <p>(mb)/Twitter </p>
      <related>
        <a href="https://www.polskieradio.pl/5/4147/Artykul/2402712,Bundesliga-Robert-Lewandowski-pilkarzem-pazdziernika-w-Bayernie-Monachium"/>
      </related>
    </article>
  </body>
</html>