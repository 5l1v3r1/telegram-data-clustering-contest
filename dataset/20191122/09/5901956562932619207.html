<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/pomivanje-na-roke-sprosca-244112"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T09:26:00+00:00"/>
    <meta property="og:title" content="Pomivanje na roke sprošča"/>
    <meta property="og:description" content="V kuhinjskem koritu so se nagrmadili krožniki, skodelice, kozarci in ponve, ki jih je treba pomiti. Je bolje poseči po gobici in detergentu ali jih naložiti v pomivalni stroj? Ko gre za učinkovito..."/>
  </head>
  <body>
    <article>
      <h1>Pomivanje na roke sprošča</h1>
      <h2>Je bolje posodo pomivati na roke ali pustiti, da jo opere stroj; ta doseže višjo temperaturo vode in je tako bolj kos bakterijam, pa še vode manj porabi, a tudi ročno ima svoje prednosti</h2>
      <address><time datetime="2019-11-22T09:26:00+00:00">22 Nov 2019, 09:26</time> by <a rel="author">Mateja Florjančič</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1671644.jpg"/>
          <figcaption>GETTY IMAGES/ISTOCKPHOTOSe je boste lotili na roke ali jo zložili v pomivalni stroj? FOTOGRAFIJE: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1671645.jpg"/>
          <figcaption>GETTY IMAGES/ISTOCKPHOTOTemperatura vode med strojnim pomivanjem posode je za bakterije usodna.</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1671650.jpg"/>
          <figcaption>GETTY IMAGES/ISTOCKPHOTOTudi pomivanje na roke ima svoje prednosti.</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1671661.jpg"/>
          <figcaption>GETTY IMAGES/ISTOCKPHOTOSodobni pralni stroji so varčni z vodo.</figcaption>
        </figure>
      </slideshow>
      <p>V kuhinjskem koritu so se nagrmadili krožniki, skodelice, kozarci in ponve, ki jih je treba pomiti. Je bolje poseči po gobici in detergentu ali jih naložiti v pomivalni stroj? Ko gre za učinkovitost in porabo vode in če imate novejši model pomivalnega stroja, je bolje uporabiti tega kot pomivati na roke. Zakaj? Tudi če med ročnim pomivanjem uporabljate res vročo vodo, ta še zaleč ne dosega temperature, ki bi bila kos bakterijam. V ta namen mora imeti vsaj 60 stopinj Celzija, kar je za roke preveč, stroj pa jih zlahka doseže.</p>
      <blockquote>Da bi bila kos bakterijam, mora voda doseči vsaj 60 stopinj Celzija, kar je za roke preveč.</blockquote>
      <h3>Manjša poraba vode</h3>
      <figure>
        <img src="https://www.slovenskenovice.si/images/slike/2019/10/29/1671645.jpg"/>
        <figcaption>Temperatura vode med strojnim pomivanjem posode je za bakterije usodna.<cite>GETTY IMAGES/ISTOCKPHOTO</cite></figcaption>
      </figure>
      <p>Čeprav v pomivalni stroj med delovanjem vedno doteka voda, varčna naprava za eno pranje porabi le približno 11 litrov. Med ročnim pomivanjem je poraba vode za enako količino posode približno štirikrat večja in po podatkih Sveta za ohranitev naravnih virov je s strojnim pomivanjem posode letno mogoče prihraniti skoraj 20 kubičnih litrov te dobrine.</p>
      <h3>Umazane gobice</h3>
      <p>Spužvaste gobice veljajo za enega najbolj umazanih predmetov v gospodinjstvu, v njih se namreč kopičijo ostanki hrane, ti pa v kombinaciji z vlažnim in toplim okoljem zagotavljajo odlične razmere za razvoj bakterij. <b>Philip Tierno</b>, klinični profesor mikrobiologije in patologije na univerzi Kalifornija, pravi, da zgolj splakovanje gobic po pomivanju za njihovo čistočo ni dovolj, morali bi jih razkužiti, česar pa praviloma ne počne nihče. Torej so prava legla mikrobov, ki se hitro množijo in lahko prinašajo resno zdravstveno tveganje.</p>
      <blockquote>V družinah, kjer posodo pomivajo na roke, je pri otrocih 40 odstotkov nižje tveganje za razvoj alergij.</blockquote>
      <h3>Na roke za manj alergij</h3>
      <p>Da niti ročno pomivanje posode ni od muh, je dokazala švedska študija, ki je postregla s sklepom, da je v družinah, kjer posodo pomivajo na roke, pri otrocih 40 odstotkov nižje tveganje za razvoj alergij. Zakaj? Ker po ročnem pranju na posodi ostane več bakterij, ob stiku z njimi pa otroci razvijejo močan imunski sistem in so odpornejši proti alergijam.<br/><br/>In še en plus za ročno pomivanje posode: če verjamete ali ne, to početje sprošča, je z ekipo strokovnjakov dokazal <b>Adam Hanley</b> s floridske univerze. Ublaži namreč stres, saj vonj detergenta in stik z milnico ter toplo vodo zavirata sproščanje stresnih hormonov ter prebujata pozitivna čustva. Delujeta torej kot meditacija in sta po učinkih na počutje primerljiva s pravilnim dihanjem ali sprehodom v naravi. </p>
    </article>
  </body>
</html>