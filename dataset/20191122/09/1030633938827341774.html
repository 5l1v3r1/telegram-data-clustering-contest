<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sakshi.com/news/national/bullet-train-project-may-be-scrapped-if-shiv-sena-ncp-congress-take-power-1242202"/>
    <meta property="og:site_name" content="Sakshi"/>
    <meta property="article:published_time" content="2019-11-22T09:51:34+00:00"/>
    <meta property="og:title" content="‘సేన కూటమితో బుల్లెట్‌ ట్రైన్‌కు బ్రేక్‌’"/>
    <meta property="og:description" content="మహారాష్ట్రలో శివసేన కూటమి అధికారంలోకి వస్తే ప్రతిష్టాత్మక బుల్లెట్‌ ట్రైన్‌ ప్రాజెక్టుకు బ్రేకులు పడతాయని భావిస్తున్నారు."/>
  </head>
  <body>
    <article>
      <h1>‘సేన కూటమితో బుల్లెట్‌ ట్రైన్‌కు బ్రేక్‌’</h1>
      <address>
        <time datetime="2019-11-22T09:51:34+00:00">22 Nov 2019, 09:51</time>
      </address>
      <p><b>ముంబై</b> : <a href="https://www.sakshi.com/tags/maharashtra"><b>మహారాష్ట్ర</b></a>లో శివసేన, ఎన్సీపీ, కాంగ్రెస్‌ కూటమి ప్రభుత్వం అధికారంలోకి వస్తే ప్రధాని నరేంద్ర మోదీ కలల ప్రాజెక్ట్‌, ప్రతిష్టాత్మక బుల్లెట్‌ ట్రైన్‌ పట్టాలపైకి ఎక్కడం అసాధ్యమని భావిస్తున్నారు. ముంబై-అహ్మదాబాద్‌లను కలుపుతూ తలపెట్టిన ఈ ప్రాజెక్టు నుంచి రాష్ట్ర ప్రభుత్వం తప్పుకునే అవకాశం ఉంది. మహారాష్ట్రలో అధికార పగ్గాలను చేపట్టిన అనంతరం శివసేన-ఎన్సీపీ-కాంగ్రెస్‌ సంకీర్ణ సర్కార్‌ దేశంలో తొలి బుల్లెట్‌ ట్రైన్‌ ప్రాజెక్టును రద్దు చేస్తుందని, రూ లక్ష కోట్ల వ్యయాంతో చేపడుతున్న ఈ ప్రాజెక్టులో మహారాష్ట్ర వెచ్చించాల్సిన రూ 5000 కోట్లను నిలిపివేస్తుందని కాంగ్రెస్‌ వర్గాలు పేర్కొన్నాయి. 2017 సెప్టెంబర్‌లో ప్రధాని నరేంద్ర మోదీ, జపాన్‌ ప్రధాని షింజో అబే అహ్మదాబాద్‌లో బుల్లెట్‌ ట్రైన్‌ ప్రాజెక్టుకు శంకుస్ధాపన చేశారు. ఈ ప్రాజెక్టుకు కేవలం 0.1 శాతం వడ్డీతో జపాన్‌ రూ 88,000 కోట్లు రుణం ఇవ్వనుంది. ప్రాజెక్టు ముందుకు సాగాలంటే మొత్తం వ్యయం కేంద్ర ప్రభుత్వమే భరించాలి. బుల్లెట్‌ ట్రైన్‌ ప్రాజెక్టుపై మహారాష్ట్ర ఖర్చు చేయబోదని ఓ సీనియర్‌ కాంగ్రెస్‌ నేత స్పష్టం చేసినట్టు సమాచారం. ఇక రైతుల సంక్షేమం, వ్యవసాయ రుణాల మాఫీని నూతన ప్రభుత్వం చేపడుతుందని ఆయన చెప్పుకొచ్చారు.</p>
      <related>
        <h4>సంబంధిత వార్తలు</h4>
        <a href="https://www.sakshi.com/news/national/case-filed-against-shiv-sena-chief-uddhav-thackeray-1242195"/>
        <a href="https://www.sakshi.com/news/politics/congress-ncp-combine-prepares-contours-forging-alliance-shiv-sena-1242031"/>
        <a href="https://www.sakshi.com/news/politics/uddhav-may-become-maharashtra-cm-1241939"/>
        <a href="https://www.sakshi.com/news/politics/shiv-sena-ncp-congress-may-form-government-maharashtra-1241924"/>
        <a href="https://www.sakshi.com/video/news/shiv-sena-congress-ncp-alliance-1241823"/>
      </related>
    </article>
  </body>
</html>