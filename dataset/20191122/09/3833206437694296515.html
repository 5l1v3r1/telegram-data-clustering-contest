<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Restorant-shte-razdava-bezplatna-hrana-na-bezdomnici-915869"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T09:23:00+00:00"/>
    <meta property="og:title" content="Ресторант ще раздава безплатна храна на бездомници"/>
    <meta property="og:description" content="Често не забелязваме колко много хора се нуждаят от помощта ни и на колко от тях бихме могли да пода..."/>
  </head>
  <body>
    <article>
      <h1>Ресторант ще раздава безплатна храна на бездомници</h1>
      <address>
        <time datetime="2019-11-22T09:23:00+00:00">22 Nov 2019, 09:23</time>
      </address>
      <p>Често не забелязваме колко много хора се нуждаят от помощта ни и на колко от тях бихме могли да подадем ръка. Собственикът на заведение Мартин Мартинов е решил да дава прясно сготвена и топла храна на бездомници през целия зимен сезон.</p>
      <p>Нуждаещите се имат възможността да посетят ресторанта му на ул. "Владайска" в София всеки делничен ден 15:30 до 16:30 часа, а кампанията ще продължи до средата на март. Мартинов помага на всички бездомни в столицата за втора поредна година. От ресторанта ще раздават и на Бъдни вечер храна и подаръци на хората в нужда.</p>
      <p>"Винаги съм се чудил хората без покрив на главата си какво правят зимата, къде намират топло и как се лекуват, ако се разболеят. Така се роди идеята за тази кампания. Даваме първо, второ и трето - супа, основно, десерт, хляб", споделя той.</p>
      <p>Мартин Мартинов подчерта, че има много бездомни, които спазват висока хигиена. А от ресторанта раздават и дрехи на нуждаещите се.</p>
      <p>"Стартирахме на 11 ноември. Първият ден бяха 50 души, в момента са около 70. Има много хора, които спекулират и взимат от храната на тези, които наистина имат нужда. На 70 човека има 5-6, на които не им е необходима тази храна. Връщам ги от опашката, но обикновено стават скандали", обясни Мартинов пред екип на Bulgaria ON AIR.</p>
      <p>Мартинов отбеляза, че кампанията му коства немалко и личният му разход за кутии и прибори е около 120-130 лева на ден. Плаща и допълнение към надниците на своите служители. За щастие има и дарители, които помагат в инициативата на ресторанта.</p>
      <p>"Има много интелигентни хора - бивши учителки, хора на науките и на изкуството. Чрез измами и "добри" роднини са останали на улицата. Всеки ден ми става мъчно като видя опашката. Много тъжна картинка - това са наши родители, баби и дядовци", откровен е собственикът на заведението.</p>
    </article>
  </body>
</html>