<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520928-rozbresk-anatomie-strachu-z-krachu-americko-cinskych-jednani/"/>
    <meta property="og:site_name" content="KurzyCZ"/>
    <meta property="article:published_time" content="2019-11-22T09:09:17+00:00"/>
    <meta property="og:title" content="Rozbřesk: Anatomie strachu z krachu americko-čínských jednání"/>
    <meta property="og:description" content="Akciové trhy zaznamenaly třetí ztrátu v řadě. Hlavním důvodem je pokračující nejistota ohledně výsledku americko-čínských jednání. Pozitivní vývoj na trzích v posledních týdnech totiž do značné míry souvisel právě se sázkami na brzké uzavření čínsko-am..."/>
  </head>
  <body>
    <article>
      <h1>Rozbřesk: Anatomie strachu z krachu americko-čínských jednání</h1>
      <address><time datetime="2019-11-22T09:09:17+00:00">22 Nov 2019, 09:09</time> by <a rel="author">Patria</a></address>
      <p><b>Akciové trhy zaznamenaly třetí ztrátu v řadě. Hlavním důvodem je pokračující nejistota ohledně výsledku americko-čínských jednání. Pozitivní vývoj na trzích v posledních týdnech totiž do značné míry souvisel právě se sázkami na brzké uzavření čínsko-americké dohody. Poslední výsledková sezóna by sama o sobě takový důvod k optimismu a dobývání nových historických maxim nevyvolala - zisky sice zhruba v 80 % překvapily pozitivně, ovšem tržby jenom v 60 % a značná část podniků opět nakonec přepisovala své výhledy na příští rok směrem dolů. Slábnoucí globální růst se tak na výhledu na příští rok začíná víc a víc podepisovat. Kombinace slabších odhadovaných zisků a vyšších cen <a href="https://akcie-cz.kurzy.cz/">akcií</a> se podepisuje na napjatých valuacích - <a href="https://akcie-cz.kurzy.cz/">akcie</a> v USA začínají být viditelně drahé. Odchylka poměru ceny a očekávaných zisků (PE) od dlouhodobého průměru přesahuje dlouhodobý průměr o více než dvě směrodatné odchylky. Není tedy divu, že jsou <a href="https://akcie-cz.kurzy.cz/">akcie</a> z případného krachu americko-čínských rozhovorů nervózní.<br/></b><br/>Kdyby došlo na opětovný rozjezd obchodních válek, trhy mohou ještě vsadit na novou pomoc od amerického <a href="https://www.kurzy.cz/tema/fed/">Fedu</a>. Ten však v posledním roce udělal relativně hodně a je otázka, zda situace v americké <a href="https://www.kurzy.cz/makroekonomika/">ekonomice</a> volá po dalším poklesu sazeb. Zvlášť při pohledu na vysokou jádrovou <a href="https://www.kurzy.cz/makroekonomika/inflace/">inflaci</a> (vystoupala na 2,3 %) se zdá, že manévrovací prostor je omezený. A to ostatně v tomto týdnu potvrdil i zápis z posledního zasedání <a href="https://www.kurzy.cz/tema/fed/">Fedu</a>.</p>
      <p>*** TRHY ***<br/><br/><a href="https://www.kurzy.cz/kurzy-men/">CZK</a> a <a href="https://www.kurzy.cz/dluhopisy/">dluhopisy</a><br/><a href="https://www.kurzy.cz/koruna/">Česká koruna</a> bez výraznějších impulsů stagnuje v okolí 25,50 <a href="https://www.kurzy.cz/kurzy-men/aktualni/CZK-EUR/">EUR/CZK</a>. Nervozita ohledně krachu jednání mezi USA a Čínou je pro střední <a href="https://www.kurzy.cz/tema/evropa/">Evropu</a> negativní, na druhou stranu dnešní <a href="https://www.kurzy.cz/tema/pmi/">PMI</a> v <a href="https://www.kurzy.cz/tema/eurozona/">eurozóně</a>, pokud potvrdí stabilizaci, mohou zafungovat lehce pozitivně. <br/><br/><br/>Zahraniční <a href="https://www.kurzy.cz/forex/">forex</a><br/>Eurodolar nehledě na rozpačitá data z USA dále stagnuje pod úrovní 1,11 a vyčkává na dnešní důležité indexy podnikatelských nálad (<a href="https://www.kurzy.cz/tema/pmi/">PMI</a>) z <a href="https://www.kurzy.cz/tema/eurozona/">eurozóny</a>. Ty byly až dosud velmi slabé a eventuální odraz ode dna by <a href="https://www.kurzy.cz/kurzy-men/nejlepsi-kurzy/EUR-euro/">euru</a> určitě prospěl.<br/><br/>Ve střední <a href="https://www.kurzy.cz/tema/evropa/">Evropě</a> se na oslavující dráhu vydal opět forint, který po úterním zasedání MNB nepochopitelně zpevnil. MNB totiž zůstává ve velmi holubičím módu ať se děje, co se děje. <a href="https://www.kurzy.cz/kurzy-men/grafy/EUR-HUF/">EUR/HUF</a> se tak podle nás vydá testovat historická maxima v blízkosti 337.<br/><br/><br/><a href="https://www.kurzy.cz/komodity/ropa/">Ropa</a><br/><a href="https://www.kurzy.cz/komodity/ropa-brent-graf-vyvoje-ceny/">Ropa Brent</a> si během včerejšího obchodování připsala další solidní zisky, díky čemuž se dostala až na dostřel <a href="https://www.kurzy.cz/obec/hranice-okres-prerov/">hranice</a> 64 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>/<a href="https://www.kurzy.cz/komodity/ropa-barel/">barel</a>. Povzbuzení cenám tentokrát dodaly zprávy z tábora producentské aliance OPEC+, který by se měl na blížícím zasedání dohodnout na prodloužení produkčních škrtů. Zákulisní informace hovoří o tříměsíčním prodloužení aktuální dohody (platné do března <a href="https://www.kurzy.cz/finance/2020/">2020</a>) v rozsahu 1,2 mil. <a href="https://www.kurzy.cz/komodity/ropa-barel/">barelů</a> denně. Součástí dohody pak zřejmě bude také oficiální apel na producentské hříšníky, tj. Irák a Nigérii, aby plnily dohodnuté těžební kvóty a přispěly tak vyšší měrou k rebalancování <a href="https://www.kurzy.cz/komodity/ropa/">ropného</a> trhu. <br/><br/><br/><a href="https://akcie-cz.kurzy.cz/">Akcie</a><br/>Hlavní americké indexy včera drobně poklesly. <a href="https://www.kurzy.cz/akcie-usa/s-and-p-500-7/">Index S&amp;P 500</a> včera nejvíce zatěžovaly informační technologie s poklesem o 0,5 %. Naopak, tažen rostoucí <a href="https://www.kurzy.cz/komodity/ropa-brent-graf-vyvoje-ceny/">cenou ropy</a>, zlepšoval konečný výsledek sektor energetický, který zpevnil o 1,6 %. Společnosti TD Ameritrade včera posílila o 16,9 % po oznámení, že by se mohla stát předmětem převzetí od svého většího konkurenta Charles Schwab. Ani ten nezůstal bez reakce a posílil o více než 7 %. O 2,6 % narostl i výrobce šperků Tiffany, kde se hovoří o možné fúzi s luxusní značkou Louis Vuitton.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/394873-anatomie-trzniho-strachu/"/>
        <a href="https://www.kurzy.cz/tema/4835790.html"/>
        <a href="https://zpravy.kurzy.cz/277420-anatomie-trzniho-strachu-big-expert-akcie-tyden-od-8-8-2011/"/>
        <a href="https://www.kurzy.cz/zpravy/424403-rozbresk-strach-z-predcasnych-voleb-zivi-napeti-na-italskych-trzich/"/>
        <a href="https://www.kurzy.cz/zpravy/492096-rozbresk-google-a-strach-z-klesajicich-marzi/"/>
        <a href="https://www.kurzy.cz/zpravy/106864-reuters-krach-euroustavy-by-predznamenal-krach-eura/"/>
        <a href="https://www.kurzy.cz/zpravy/464215-rozbresk-konec-recke-sagy-strida-strach-z-italie/"/>
        <a href="https://www.kurzy.cz/zpravy/417807-rozbresk-strach-z-marine-le-penove-drzi-euro-a-vynosy-na-uzde/"/>
        <a href="https://www.kurzy.cz/tema/4606025.html"/>
        <a href="https://www.kurzy.cz/zpravy/386070-strach-ze-strachu-pohani-nervozitu-investoru-pred-zasedanim-fedu/"/>
        <a href="https://www.kurzy.cz/zpravy/387770-index-strachu-jiz-nevykazuje-znamky-strachu/"/>
        <a href="https://video.kurzy.cz/y/rZv7AnvqjSo/"/>
      </related>
    </article>
  </body>
</html>