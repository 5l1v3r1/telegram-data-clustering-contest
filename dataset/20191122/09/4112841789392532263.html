<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77612-Elon-Musk-predstavil-Tesla-Cybertruck-s-dizajnom-obrneneho-vozidla-Ma-tri-motory-a-jazdi-na-elektrinu"/>
    <meta property="og:site_name" content="REFRESHER"/>
    <meta property="article:published_time" content="2019-11-22T09:14:00+00:00"/>
    <meta property="og:title" content="Elon Musk predstavil Tesla Cybertruck s dizajnom obrneného vozidla. Má tri motory a jazdí na elektrinu"/>
    <meta property="og:description" content="Cena začína na 40-tisíc amerických dolároch."/>
  </head>
  <body>
    <article>
      <h1>Elon Musk predstavil Tesla Cybertruck s dizajnom obrneného vozidla. Má tri motory a jazdí na elektrinu</h1>
      <address><time datetime="2019-11-22T09:14:00+00:00">22 Nov 2019, 09:14</time> by <a rel="author">Daniel Mikolášik</a></address>
      <p>
        <b>Cena začína na 40-tisíc amerických dolároch.</b>
      </p>
      <p>Dlho očakávané vozidlo s názvom <b>Tesla Cybertruck</b> bolo predmetom diskusií automobilových nadšencov už od roku 2012, kedy Elon Musk vôbec prvýkrát oznámil, že spoločnosť pracuje na <b>plne elektrickom pickupe</b>. Novinky sme sa dočkali po siedmich rokoch v plnej kráse.</p>
      <p>Ako informuje portál <a href="https://www.theverge.com/2019/11/21/20975475/tesla-cybertruck-announcement-musk-electric-truck-pickup-features-range-price-release-date">The Verge</a>, Cybertruck bol predstavený včera v Los Angeles o ôsmej večer miestneho času. Vozidlo bude dostupné v troch rôznych verziách: RWD, AWD s dvomi motormi a AWD s tromi motormi.</p>
      <related>
        <a href="https://refresher.sk/70226-Tesla-ma-mimoriadne-vykonny-rezim-obrany-proti-biologickym-zbraniam-Sleduj-ako-zvladne-prejazd-lesnym-poziarom"/>
      </related>
      <p>Variant so zadným náhonom disponuje dojazdom vyše 400 km a zrýchlením okolo 6,6 sekundy na 100 km/h s maximálnou rýchlosťou 177 km/h. Dvojmotorová verzia sa pýši dojazdom 480 km, so zrýchlením menej ako 5 sekúnd a s maximálkou na úrovni 193 km/h. Čo sa týka najvýkonnejšej verzie s tromi motormi, tá má mať dojazd až 800 km, stovku pokorí za niečo viac ako 3 sekundy a dokáže ísť aj rýchlosťou 203 km/h.</p>
      <figure>
        <img src="https://i.refresher.sk/public/daniel-m/tesla/Tesla-Cybertruck-Electric-Pickup-Truck-Rear-3-4-in-Motion.jpg"/>
        <figcaption>
          <cite>Tesla</cite>
        </figcaption>
      </figure>
      <p>Americká spoločnosť sa opäť môže pochváliť skutočne unikátnym dizajnom, ktorý skôr ako pickup pripomína nejaké <b>obrnené či mimozemské vozidlo</b>. V prednej časti hranatej nefarbenej karosérie nájdeš obrovské LED svetlo v tenučkom pásiku. Skvostné sú najmä časti z ocele Ultra-Hard 30X Cold-Rolled.</p>
      <p>Exteriér cyberpunkovej novinky má byť omnoho odolnejší než sme zvyknutí u bežných áut či u samotných Tesla vozidiel. Nerezová oceľ má zabrániť poškodeniu a pri výstrele zo zbrane s 9 mm nábojmi je vraj komplet <b>nepriestrelná.</b></p>
      <figure>
        <iframe src="https://www.youtube.com/embed/m7atGkba-Z8" width="700" height="393" data-service="Youtube" scrolling="no"/>
      </figure>
      <p>Rovnako odolné by malo byť aj sklo, aj napriek tomu, že pri prezentácii <b>sa sklo na dverách pri teste rozbilo oceľovou guľou.</b> A to hneď dvakrát. Musk však na tento trapas vtipne zareagoval spôsobom, že guľa aspon neprešla skrz.</p>
      <figure>
        <iframe data-src="https://twitter.com/Complex/status/1197769544120590337?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Okrem samotného vozidla Musk na včerajšej udalosti predstavil aj <b>štvorkolku</b> s podobným cyberpunkovým dizajnom, ktorá sa dá navyše odparkovať na zadnú časť vozidla. Z kufra sa totiž dokáže vysunúť tzv. rampa na plynulý prechod. Štvorkolka by sa mala dať nabíjať zo samotnej kabíny vozidla.</p>
      <p>Spomínaný transformujúci kufor vie okrem rampy ponúknuť aj <b>kempovaciu plochu.</b> Batožinových priestor disponuje objemom o veľkosti 2 800 litrov. Nechýba tiež rýchle nabíjanie s nabíjacím výkonom 250 kW.</p>
      <p>Čo sa interiéru týka, ide o pomerne minimalistický dizajn. Opäť dominujú ostré hrany, volant pripomínajúci hernú konzolu a opäť obrazovka v strede palubnej dosky, ako sme u Tesly zvyknutí. Najlacnejšia verzia sa bude predávať za <b>39 900 dolárov</b>, najdrahšia za 69 900 dolárov a na trh by sa vozidlo malo dostať niekedy behom roku 2021.</p>
      <figure>
        <a href="https://refresher.sk/77612-Elon-Musk-predstavil-Tesla-Cybertruck-s-dizajnom-obrneneho-vozidla-Ma-tri-motory-a-jazdi-na-elektrinu/gallery/1">
          <img src="https://i.refresher.sk/public/daniel-m/tesla/musk-predstavil-tesla-cybertru-image-934.jpg"/>
        </a>
        <figcaption>
          <a href="https://refresher.sk/77612-Elon-Musk-predstavil-Tesla-Cybertruck-s-dizajnom-obrneneho-vozidla-Ma-tri-motory-a-jazdi-na-elektrinu/gallery/1">Zobraziť galériu 5</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/30729-Tesla-vypusta-aktualizaciu-po-ktorej-si-Model-S-sam-bez-vodica-otvori-branu-a-zaparkuje"/>
        <a href="https://refresher.sk/32558-Najsilnejsia-Tesla-si-to-rozdala-s-obrovskym-Boeingom-na-letisku-Ako-to-dopadlo"/>
        <a href="https://refresher.sk/32471-Tesla-Model-3-za-35tisic-je-realitou-a-s-nou-aj-viac-nez-115tisic-predobjednavok"/>
        <a href="https://refresher.sk/41890-Model-X-dostal-interier-z-Bentley-a-momentalne-je-na-predaj-Luxusnejsiu-Teslu-by-ste-hladali-len-tazko"/>
        <a href="https://refresher.sk/39060-Tesla-neplanuje-len-spenazenie-nabijania-na-Superchargeroch-budete-platit-aj-za-bezohladne-parkovanie"/>
        <a href="https://refresher.sk/43314-Tesla-spustila-predobjednavky-na-revolucnu-solarnu-strechu-Aka-je-teda-cena-a-pre-koho-bude-dostupna"/>
        <a href="https://refresher.sk/77616-Tesla-Cybertruck-ma-mat-nerozbitne-skla-Rozbili-ich-uz-na-zivej-prezentacii"/>
        <a href="https://refresher.sk/77589-Toto-je-najrychlejsi-traktor-na-svete-vytiahne-az-24747-kmh"/>
      </related>
    </article>
  </body>
</html>