<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/valogatott/a-valogatott-vedoje-rossi-kemeny-kritikajarol-vannak-jo-jatekosaink-tudunk-passzolni-a-taktikat-be-tudjuk-tartani-butasagnak-tartja-a-statisztikakat"/>
    <meta property="og:site_name" content="csakfoci.hu"/>
    <meta property="article:published_time" content="2019-11-22T09:57:03+00:00"/>
    <meta property="og:title" content="A válogatott védője Rossi kemény kritikájáról: “Vannak jó játékosaink, tudunk passzolni, a taktikát be tudjuk tartani” – butaságnak tartja a statisztikákat"/>
    <meta property="og:description" content="Lang Ádám szerint döntő helyzetekben a magyar játékosok feje nem igazán van rendben, és sokszor egyáltalán nem hiszik el magukról, hogy képesek fantasztikus dolgokat csinálni."/>
  </head>
  <body>
    <article>
      <h1>A válogatott védője Rossi kemény kritikájáról: “Vannak jó játékosaink, tudunk passzolni, a taktikát be tudjuk tartani” – butaságnak tartja a statisztikákat</h1>
      <address><time datetime="2019-11-22T09:57:03+00:00">22 Nov 2019, 09:57</time> by <a rel="author">csakfoci.hu</a></address>
      <p>
        <b>
          <b>Lang Ádám szerint döntő helyzetekben a magyar játékosok feje nem igazán van rendben, és sokszor egyáltalán nem hiszik el magukról, hogy képesek fantasztikus dolgokat csinálni.</b>
        </b>
      </p>
      <p>A magyar válogatott védője, <b>Lang Ádám</b> volt a <a href="https://www.digisport.hu/40957/bale-re-csak-elmeletben-lehet-felkeszuelni-kuelso-nyomas-tesz-bizonytalanna-minket">Digi Sport Reggeli Start</a> című műsorának vendége, ahol a Cipruson légióskodó játékos elemezte a Wales elleni elveszített sorsdöntő Eb-selejtezőt, elmondta a véleményét Marco Rossi szövetségi kapitány azon nyilatkozatáról, hogy képességbeli hiányosságok vannak a válogatottban, valamint arra is válaszolt, melyik ellenfelet választaná a pótselejtezőre.</p>
      <h3>“Kiröhögnének, ha azt mondanám, viszonylag elfogadhatóan játszottam”</h3>
      <p>
        <i>– Nem tudom, hogy nemzetközi szinten lehet-e manapság akárkit is kívánni, mindenki kellemetlen tud lenni, még a gyengébb csapatok is borsot tudnak törni a papíron jobb együttesek orra alá a szervezettségükkel. Ebbe nem is mennék bele. Annyit mondok, akárki jön, ha akarunk valamit, akkor bármi áron le kell gyűrnünk őket – válaszolta a Lang a pótselejtezős ellenfelekkel kapcsolatban, majd elemezte a saját és a csapat játékát Wales ellen. – Nekem megvan a véleményem a saját játékomról, pontosan tudom, hogyan játszottam, mik voltak a hibák. Az egész mérkőzés összképét nézve mondanék inkább egy-két dolgot. Nyilván most azért nem lehetek elégedett magammal sem, mert kikaptunk és ha kikap egy csapat,</i>
      </p>
      <blockquote>
        <b>
          <i>akkor hiába mondanám azt, hogy viszonylag elfogadhatóan játszottam, kiröhögnének.</i>
        </b>
      </blockquote>
      <p>
        <i>Az összképet nézve voltak olyan periódusai a mérkőzésnek, ahol azt éreztem, kicsit bátortalanok vagy ötlettelenek vagyunk a támadásfelépítés kapcsán, így volt olyan, hogy nem értettük meg egymást, hiba csúszott a támadásokba. Ők szervezetten védekeztek és ezt kihasználva jöttek kontrákkal, veszélyes akciókat indítottak.</i>
      </p>
      <p>A középső védő hozzátette, azért szomorú, mert a walesiek átengedték nekik a kezdeményezést, de nem tudtak élni vele, pedig számtalan olyan ígéretes lehetőség lehetett volna, ha a passzok bejönnek. Kiemelte, ez volt a különbség, egyetlen kivételével nem alakítottak ki veszélyes lehetőségeket, a hazaiak pedig ami adódott, könyörtelenül kihasználták.</p>
      <h3>Ezt olvasva akarva akaratlanul is be jut a tudatalattidba</h3>
      <p><i>– Nem szeretem a statisztikákat, szerintem azok is tévednek. Az InStat-rendszer számomra olyan butaságokat és nem reális eredményeket tud kihozni néha, hogy megnézi az ember és csak pislogok nagyokat. Olyanokat ír elvesztett párharcnak, amik nem is azok… </i>– folytatta a védő, majd a Real Madridban játszó klasszisról is szót ejtett. – <i>Felkészültünk Bale-re, de amikor például egy intelligens játékos előtt lezársz egy sávot, akkor az agya automatikusan kapcsol és keres egy másik megoldást. Készülhetsz a jó játékosok ellen, de ha egy adott helyzetnél improvizálni kell, akkor ő azt megoldja, arra pedig neked ott reagálni kell.</i></p>
      <p>Lang Rossi nyilatkozatáról azt mondta, nem tudja, hogy pontosan melyik képességekre gondolt a kapitány.</p>
      <p>
        <i>– Ezzel valamilyen szinten egyet tudok érteni, de nem gondolom, hogy technikai hiányosságaink lennének, mert vannak jó játékosaink, tudunk passzolni, a taktikát be tudjuk tartani, fizikális hátrányt pedig a Wales ellen sem igazán éreztem. Persze, ha van egy orbitális center, az bárki ellen meg tudja tartani a labdát. Ami képességbeli hiányt tudnék én mondani, az az, hogy döntő helyzetekben a fejünk nem igazán van rendben. A jó döntések, amik nekik megvoltak, nekünk nem, ez volt a különbség.</i>
      </p>
      <blockquote>
        <b>
          <i>Mi sokszor egyáltalán nem hisszük el magunkról, hogy képesek vagyunk fantasztikus dolgokat csinálni.</i>
        </b>
      </blockquote>
      <p><i>Ezt például csak öt meccsenként egyszer tudjuk bizonyítani. Senkit nem bántva, de azért, mert a szurkolók nem értenek velünk egyet, vagy mert mindenki a statisztikát böngészi és azt mondja, hogy az utolsó valahány meccsen nem nyertünk és ezt halljuk folyamatosan, ezt nyomják folyamatosan az oldalakon meg az interneten… Ezt olvasva akarva akaratlanul is be jut a tudatalattidba és ezen kezdesz gondolkodni egy idő után </i>– zárta a válogatott védő.</p>
    </article>
  </body>
</html>