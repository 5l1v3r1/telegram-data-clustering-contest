<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/danes-izide-posthumni-album-leonarda-cohena"/>
    <meta property="og:site_name" content="Primorske novice"/>
    <meta property="article:published_time" content="2019-11-22T09:03:08+00:00"/>
    <meta property="og:title" content="Danes izide posthumni album Leonarda Cohena"/>
    <meta property="og:description" content="Pri založbi Sony danes izide posthumni album leta 2016 preminulega kanadskega glasbenika Leonarda Cohena. Po besedah glasbenikovega sina Adama Cohena so bili vsi vokali za album z naslovom Thanks for the Dance posneti že v času nastajanja glasbenikovega zadnjega, 14. albuma You Want It Darker."/>
  </head>
  <body>
    <article>
      <h1>Danes izide posthumni album Leonarda Cohena</h1>
      <address><time datetime="2019-11-22T09:03:08+00:00">22 Nov 2019, 09:03</time> by <a rel="author">STA</a></address>
      <p>
        <b>Pri založbi Sony danes izide posthumni album leta 2016 preminulega kanadskega glasbenika Leonarda Cohena. Po besedah glasbenikovega sina Adama Cohena so bili vsi vokali za album z naslovom Thanks for the Dance posneti že v času nastajanja glasbenikovega zadnjega, 14. albuma You Want It Darker.</b>
      </p>
      <figure>
        <img src="https://static.primorske.si/foto/highres/gnweb/720815_269-cohen.jpg"/>
        <figcaption>Pri založbi Sony danes izide posthumni album leta 2016 preminulega kanadskega glasbenika Leonarda Cohena.  Foto: Andraž Gombač</figcaption>
      </figure>
      <p><b>NEW YORK</b> &gt; Cohen je v svojem losangeleškem stanovanju umrl 7. novembra 2016, star 82 let. Album You Want It Darker, v katerem je razmišljal o smrti, duhovnosti in svojem mestu v vesolju, je izdal le nekaj tednov pred smrtjo.</p>
      <p>Med predstavitvijo albuma na novinarski konferenci sredi oktobra 2016, ko se je nazadnje pojavil v javnosti, je v nekem trenutku s svojim značilnim glasom odrecitiral nekaj verzov iz materiala, ki je bil še v nastajanju. Na novinarsko vprašanje, ali bo verze mogoče slišati na njegovem naslednjem albumu, pa je odgovoril: "Če bo takšna božja volja."</p>
      <p>Po pisanju The New York Timesa je šlo za verze iz pesmi Listen to the Hummingbird, ki je zadnja pesem na posthumnem albumu. Adam Cohen, ki je na novinarski konferenci sedel ob njem, je posnetek recitala za album obdelal skupaj z inženirjem Michaelom Chavesom. Odstranila sta brenčanje neonskih luči v dvorani in dodala nežno in zadržano klavirsko glasbo.</p>
      <p>Tudi Cohenovi vokali za preostalih osem pesmi na albumu Thanks for the Dance so bili posneti med Snemanjem albuma You Want It Darker. Kljub temu Adam Cohen meni, da nanje ne bi smeli gledati kot na "zavržene pesmi ali stran B".</p>
      <p>"So nadaljevanje," je povedal za The New York Times in dodal: "Če bi bilo na voljo več časa in če bi bil on bolj zdrav, bi prišli do njih." Kot je še povedal, sta se z očetom tudi pogovarjala o dokončanju pesmi, predvsem o uglasbitvi in kakšne občutke naj bi izzvale.</p>
    </article>
  </body>
</html>