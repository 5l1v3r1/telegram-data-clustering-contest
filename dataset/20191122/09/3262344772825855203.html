<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33167/microsoft-licenza-huawei-trump"/>
    <meta property="og:site_name" content="DDay.it"/>
    <meta property="article:published_time" content="2019-11-22T09:54:00+00:00"/>
    <meta property="og:title" content="Concesso il permesso: Microsoft può tornare a commerciare con Huawei"/>
    <meta property="og:description" content="Le maglie del bando di Huawei si stavano già allargando e Microsoft ha trovato uno spiraglio. Il Dipartimento del Commercio statunitense le ha concesso una licenza per la vendita di alcuni prodotti a Huawei, che torna a respirare."/>
  </head>
  <body>
    <article>
      <h1>Concesso il permesso: Microsoft può tornare a commerciare con Huawei</h1>
      <h2>Le maglie del bando di Huawei si stavano già allargando e Microsoft ha trovato uno spiraglio. Il Dipartimento del Commercio statunitense le ha concesso una licenza per la vendita di alcuni prodotti a Huawei, che torna a respirare.</h2>
      <address><time datetime="2019-11-22T09:54:00+00:00">22 Nov 2019, 09:54</time> by <a rel="author">Sergio Donato</a></address>
      <p>La messa al bando americana di Huawei ha subito una svolta imprevista. “<i>Il 20 novembre, il Dipartimento del Commercio degli Stati Uniti ha concesso la richiesta di Microsoft per una licenza di esportazione di software per il mercato di massa a Huawei.</i>”</p>
      <p>Queste sono le parole che un portavoce di Microsoft ha riferito a Reuters e che testimoniano uno sblocco parziale dei rapporti commerciali tra Huawei e Stati Uniti. Il che era in parte previsto, dato che l’amministrazione Trump aveva detto che, nel corso di questa settimana, <a href="https://www.dday.it/redazione/33124/huawei-google-e-usa-tutto-come-previsto-il-blocco-slitta-di-altri-tre-mesi">avrebbe permesso di riavviare le vendite di alcuni fornitori a Huawei</a>.</p>
      <p><b>Sono state circa 300 le richieste di licenza ricevute dal dipartimento, che ne ha già elaborate circa la metà dal 20 novembre</b>. Ma non tutti potevano prevedere che Microsoft fosse una tra le prime aziende a richiederle, sebbene fosse ipotizzabile che le prime società ad affacciarsi alle nuove licenze sarebbero state quelle di maggior peso.</p>
      <figure>
        <img src="https://cdn.dday.it/system/uploads/picture/image/58931/content_small_huawematebookxpro.jpg"/>
      </figure>
      <p>Per il momento, <b>Microsoft ha rifiutato di commentare i prodotti approvati per il commercio</b> e, da parte sua, anche il Dipartimento del Commercio non ha dato indicazioni di sorta. Naturalmente, il pensiero va a Windows 10, poiché il sistema operativo viene usato dai computer portatili MateBook di Huawei.</p>
      <p> </p>
      <h3>In attesa di Google</h3>
      <p>Il rilascio “a goccia” delle licenze sta comunque <b>generando commenti malmostosi da parte di alcuni senatori bipartisan americani</b>, che cercano di portare l’attenzione di Trump sui pericoli per la sicurezza nazionale legati al commercio con Huawei, e che erano stati la sorgente del bando del colosso asiatico.</p>
      <p>In ogni caso, se Microsoft è una boccata d’aria per Huawei (e vengono in mente per primi i laptop con a bordo Windows), è chiaro che in Cina stiano aspettando come il pane <b>di riallacciare i rapporti con Alphabet, quindi con Google, quindi con le Google App</b>. Quest'ultime non sono presenti sul Huawei Mate 30.</p>
    </article>
  </body>
</html>