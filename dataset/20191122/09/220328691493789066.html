<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/postavyat-kapsula-na-dobroto-na-tseremoniya-v-ns-407317.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T09:07:07+00:00"/>
    <meta property="og:title" content="Поставят Капсула на доброто на церемония в НС"/>
    <meta property="og:description" content="Поводът e 30-ата годишнина от приемането на Конвенцията на ООН за правата на детето"/>
  </head>
  <body>
    <article>
      <h1>Поставят Капсула на доброто на церемония в НС</h1>
      <address>
        <time datetime="2019-11-22T09:07:07+00:00">22 Nov 2019, 09:07</time>
      </address>
      <p>Днес в 10.00 ч. в Европейски кът в сградата на Народното събрание ще се проведе тържествена церемония по поставянето на Капсула на доброто.</p>
      <p>Инициативата е на председателя на Държавната агенция за закрила на детето (ДАЗД) – д-р Елеонора Лилова, със специалната подкрепа на председателя на 44-то Народно събрание –Цвета Караянчева и със съдействието на Комисията по въпросите на децата, младежта и спорта, с председател Славчо Атанасов. Поводът за церемонията е 30-ата годишнина от приемането на Конвенцията на ООН за правата на детето, съобщиха от ДАЗД.</p>
      <p>Тази есен Държавната агенция за закрила на детето предложи на органите по закрила на детето в България – министрите, кметовете на общини и дирекциите „Социално подпомагане“ чрез Агенцията за социално подпомагане, да напишат своите послания за доброто на децата и идните поколения като символ на обединените усилия за по-добър живот на децата и семействата у нас.</p>
      <p>На 22 ноември народните представители, представителите на органите по закрила на детето, на министерствата и институциите ще сложат своите послания в Капсулата на доброто, посочва БГНЕС. Цвета Караянчева, председател на 44-то Народно събрание, Славчо Атанасов – председател на Комисията по въпросите на децата, младежта и спорта и д-р Елеонора Лилова – председател на Държавната агенция за закрила на детето ще запечатат Капсулата с восък и ще я сложат под стъкло. Тя ще бъде отворена през 2030 г. На церемонията ще присъства и еврокомисарят Мария Габриел.</p>
      <p>Представителите на всички парламентарно представени партии ще се обединят около каузата заедно да постигнем повече в името на децата и тяхното щастливо бъдеще! </p>
    </article>
  </body>
</html>