<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/peter-srameket-testvere-segiti-a-szakitas-utan/187098"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-22T09:00:00+00:00"/>
    <meta property="og:title" content="Peter Srámeket testvére segíti a szakítás után"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Peter Srámeket testvére segíti a szakítás után</mark>
      </h1>
      <address><time datetime="2019-11-22T09:00:00+00:00">22 Nov 2019, 09:00</time> by <a rel="author">Fái</a></address>
      <p>Fél év együttélés után egy hónapja újra szingli Peter Srámek. A 26 éves énekes sokáig kereste a szerelmet, aztán úgy tűnt, megtalálta, de végül kiderült, hiába az igyekezet, nem passzolnak. A szakítás megviselte, újból egyedül él. De minden rosszban van valami jó, a testvére úgy döntött, bár más-más országban élnek, nem hagyja magára.</p>
      <p>– Mindig nagyon jó kapcsolatom volt az öcsémmel, Martinnal, aki három évvel fiatalabb nálam. Ritkán beszélünk, de ha találkozunk, az mindig nagy öröm. Miután szakítottam a barátnőmmel, úgy érezte, hogy egyedül vagyok, támaszra van szükségem. Pedig anynyira azért nem volt, de mégis jólesett a törődés. Talán azért gondolta így, mert ő nincs egyedül, és úgy érzi, jobban vagyok, ha hív, ha jön. Ez így is van! Megkérdi, hogy vagyok, mit csinálok? Hétvégén pedig eljött velem a fellépésemre – meséli Srámek.</p>
      <p>Itt készült róluk ez a ritka közös fotó, ami Srámek szerint igen nagy dolog.</p>
      <figure>
        <img src="http://media.borsonline.hu/cikk/20/192709/gallery-picture/645w/2030943_a-sramek-occsejpg.jpg"/>
        <figcaption>Peter és Martin egy közös fotón, ritka alkalom, mivel az énekes öccse nem szeret fotózkodni</figcaption>
      </figure>
      <p>– Martin nem szeret fotózkodni, még velem sem, de ragaszkodtam hozzá, hogy csináljunk képet – mondja vidáman.</p>
      <p>– Jobban szeret a háttérben lenni, mint a középpontban. Boldog voltam, amikor megláttam a koncerten, hátul állt. Ez ritka, mert ő is elfoglalt, Pozsonyban jár egyetemre, és mellette dolgozik is egy bankban. Egyébként is más zenét hallgat, rappet, de észrevettem, hogy néha becsúszik egy-egy Whitney Houston is. Mutatja, hogy kemény csávó, de azért nem nagyon. Az én dalaimról is megmondja a véleményét, hallgatok is rá. Miért ne? Boldog vagyok, hogy ő van nekem. Nem csak az öcsém, a barátom is. Szerencse, nem minden családban van így – tette hozzá a zenész.</p>
      <p>Srámek állítja, rengeteget dolgozik, nincs ideje gondolkodni azon, hogy egyedül van.</p>
      <p>– Van egy kis fekete kandúr macskám, Lucky, nekem ő szerencsét hoz. Elvagyunk kettesben. Egyelőre nem szeretnék barátnőt. Kell egy kis idő, hogy kitisztuljon a fejem. Jövőre sok új tervem lesz, új ajtók nyílnak meg.</p>
    </article>
  </body>
</html>