<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901032.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T09:44:00+00:00"/>
    <meta property="og:title" content="احتمال بازنگری درمورد حفظ سهمیه‌ بنزین خودروهای عمومی"/>
    <meta property="og:description" content="به گزارش تسنیم، پس از آنکه مالکان خودروهای عمومی از جمله تاکسی‌های درون شهری، تاکسی‌های برون شهری و وانت‌بارها متوجه شدند که باقی‌مانده سهمیه بنزین آبان‌ماه آنها در ساعت 24 سی‌ام آبان می‌سوزد و به ماه بعد منتقل نمی‌شود، روز گذشته و به خصوص در ساعات منتهی به پایان روز، ترافیک زیادی در مراجعه به جایگاه‌های عرضه سوخت داشتند."/>
  </head>
  <body>
    <article>
      <h1>احتمال بازنگری درمورد حفظ سهمیه‌ بنزین خودروهای عمومی</h1>
      <address>
        <time datetime="2019-11-22T09:44:00+00:00">22 Nov 2019, 09:44</time>
      </address>
      <p>شرکت ملی پخش فرآورده‌های نفتی اعلام کرد: "به اطلاع مالکان خودروهای عمومی می رساند، نگران حفظ مانده سهمیه سوخت واریزی نباشند، این سهمیه ها طی چند روز آینده مورد بازنگری قرار گرفته و در صورت نیاز تغییرات اعمال خواهد شد."</p>
      <p>به گزارش تسنیم، پس از آنکه مالکان خودروهای عمومی از جمله تاکسی‌های درون شهری، تاکسی‌های برون شهری و وانت‌بارها متوجه شدند که باقی‌مانده سهمیه بنزین آبان‌ماه آنها در ساعت 24 سی‌ام آبان می‌سوزد و به ماه بعد منتقل نمی‌شود، روز گذشته و به خصوص در ساعات منتهی به پایان روز، ترافیک زیادی در مراجعه به جایگاه‌های عرضه سوخت داشتند.</p>
      <p>بنابر تأکید مسئولان شرکت ملی پخش فرآورده‌های نفتی، سهمیه بنزین فقط برای خودروهای شخصی و موتورسیکلت‌ها قابل ذخیره‌سازی است؛ به طوری که باقی‌مانده سهمیه بنزین این وسایل نقلیه، تا حداکثر 6 ماه در کارت‌های سوخت ذخیره خواهد شد و باقی‌مانده سهمیه بنزین خودروهای عمومی، در پایان هر ماه صفر می‌شود و در شروع هر ماه، سهمیه جدید به کارت‌ آنها واریز خواهد شد.</p>
      <p>با این وجود، به نظر می‌رسد تغییراتی در راه است و احتمال بازنگری در این موضوع وجود دارد. شرکت ملی پخش فرآورده‌های نفتی ایران، با انتشار خبری از واریز سهمیه‌های بنزین آذرماه، اعلام کرد: "با توجه به مراجعه فراوان به جایگاه های سوخت، به اطلاع مالکان خودروهای عمومی می رساند، نگران حفظ مانده سهمیه سوخت واریزی نباشند، این سهمیه ها طی چند روز آینده مورد بازنگری قرار گرفته و در صورت نیاز تغییرات اعمال خواهد شد."</p>
    </article>
  </body>
</html>