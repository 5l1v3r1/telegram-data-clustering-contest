<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/gezond/1273159/een-klein-beetje-langer-slapen-heeft-al-grote-gevolgen-voor-je-gezondheid.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-22T09:04:24+00:00"/>
    <meta property="og:title" content="Een klein beetje langer slapen heeft al grote gevolgen voor je gezondheid"/>
    <meta property="og:description" content="Genoeg slapen, het blijft voor veel mensen een uitdaging. Er is zoveel leuks te doen in het leven dat een goede nachtrust er soms..."/>
  </head>
  <body>
    <article>
      <h1>Een klein beetje langer slapen heeft al grote gevolgen voor je gezondheid</h1>
      <address><time datetime="2019-11-22T09:04:24+00:00">22 Nov 2019, 09:04</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Genoeg slapen, het blijft voor veel mensen een uitdaging. Er is zoveel leuks te doen in het leven dat een goede nachtrust er soms bij inschiet. Toch zul je merken dat je een stuk gezonder en gelukkiger wordt als je wél genoeg slaapt. Nieuw onderzoek wijst uit dat slechts 43 minuten langer onder de wol al grote effecten heeft.</p>
      <p>Wetenschappers van de Pennsylvania State Universiteit trommelden 53 studenten op voor een experiment. Vooraf werd hun bloeddruk, hartslag en andere waarden gemeten. Ze kregen een smartwatch die hun slaappatroon bij hield. In de eerste week moesten ze hun normale slaapritme aanhouden, waarbij ze in ieder geval minimaal 6 uur per nacht sliepen. In de tweede week werd hen gevraagd om een uur langer te slapen dan ze gewend waren.</p>
      <p>Dat extra uurtje werd meestal niet gehaald, maar twee derde van de studenten lukte het om gemiddeld 43 minuten per nacht langer te slapen. De effecten waren verpletterend. Niet alleen voelden de deelnemers zich veel energieker, positiever en fitter, ook hun bloeddruk werd veel beter. “We hadden wel verwacht dat een goede nachtrust het humeur en energiepeil zou beïnvloeden, maar we hadden in de verste verte geen effect verwacht op de bloeddruk”, reageert professor Anne-Marie Chang. </p>
      <p>“Zelfs een kleine aanpassing of iets vroeger in bed kruipen kan een enorme impact hebben op de gezondheid”, gaat ze verder. “Onze proefpersonen waren allemaal jong en gezond, en toch zagen we nog significante en medisch relevante verbetering.” </p>
    </article>
  </body>
</html>