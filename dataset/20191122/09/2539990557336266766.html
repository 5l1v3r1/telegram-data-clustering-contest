<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2408167,PS-w-lyzwiarstwie-szybkim-gwiazdy-przyjada-do-Tomaszowa-Mazowieckiego-Polacy-licza-na-niespodzianki"/>
    <meta property="og:site_name" content="Polskie Radio"/>
    <meta property="article:published_time" content="2019-11-22T09:27:00+00:00"/>
    <meta property="og:title" content="PŚ w łyżwiarstwie szybkim: gwiazdy przyjadą do Tomaszowa Mazowieckiego. Polacy liczą na niespodzianki"/>
    <meta property="og:description" content="To będzie wielkie święto łyżwiarstwa szybkiego w Polsce. Światowa czołówka przyjedzie do Tomaszowa Mazowieckiego, gdzie od piątku do niedzieli rywalizować będzie w kolejnych zawodach Pucharu Świata."/>
  </head>
  <body>
    <article>
      <h1>PŚ w łyżwiarstwie szybkim: gwiazdy przyjadą do Tomaszowa Mazowieckiego. Polacy liczą na niespodzianki</h1>
      <address>
        <time datetime="2019-11-22T09:27:00+00:00">22 Nov 2019, 09:27</time>
      </address>
      <p>
        <b>To będzie wielkie święto łyżwiarstwa szybkiego w Polsce. Światowa czołówka przyjedzie do Tomaszowa Mazowieckiego, gdzie od piątku do niedzieli rywalizować będzie w kolejnych zawodach Pucharu Świata.</b>
      </p>
      <ul>
        <li>
          <b>W Tomaszowie Mazowieckim nie zabraknie gwiazd łyżwiarstwa szybkiego </b>
        </li>
        <li>
          <b>W zawodach wystartuje siedemnaścioro reprezentantów Polski </b>
        </li>
        <li>
          <b>Biało-czerwoni liczą na sprawienie niespodzianki przed własną publicznością </b>
        </li>
      </ul>
      <p>Na sprawienie niespodzianki przed własną publicznością liczą nasi panczeniści.</p>
      <p>– Jesteśmy dumni, że nasza ubiegłoroczna impreza została bardzo wysoko oceniona i po raz drugi z rzędu możemy gościć najlepszych zawodników świata. To są wielkie gwiazdy, wśród których nie tylko nie brakuje medalistów olimpijskich, ale także mistrzów igrzysk – mówi Konrad Niedźwiedzki, dyrektor sportowy Polskiego Związku Łyżwiarstwa Szybkiego.</p>
      <figure>
        <iframe data-src="https://twitter.com/pzls_pl/status/1197457822923005952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Gwiazdy na liście startowej </b>
      </p>
      <p>Wśród znakomitych zawodników, którzy rywalizować będą w Tomaszowie są m.in. Ireen Wüst, Patrick Roest, Esmee Visser, Kjeld Nuis, Havard Lorentzen, Sverre Lunde Pedersen, Nao Kodaira, Miho Takagi i Denis Juskow.</p>
      <p>
        <b>Polacy liczą na niespodzianki </b>
      </p>
      <p>Na tle znakomitych łyżwiarzy pokażą się Polacy. Biało-czerwoni w przyzwoitym stylu rozpoczęli bieżący sezon w PŚ. W zeszły weekend w Mińsku nasi reprezentanci trzykrotnie startowali w rywalizacji grupy A.</p>
      <p>Dwukrotnie z najlepszymi ścigała się Natalia Czerwonka – w biegu na 1000 metrów zajęła trzynastą pozycję (1:17.383), a w rywalizacji na 1500 metrów była czternasta (2:00.234). Z kolei najlepszy z mężczyzn, Piotr Michalski, był siedemnasty w finałowej walce na 500 metrów (35.538).</p>
      <related>
        <a href="https://polskieradio24.pl/5/3/Artykul/2355777"/>
      </related>
      <p>Szansą na lepsze wyniki może być start przed polskimi kibicami. Obiektem zmagań panczenistów w nadchodzący weekend będzie Arena Lodowa w Tomaszowie Mazowieckim. Otwarta w grudniu 2017 roku hala spełnia wszystkie wymogi do organizacji zawodów międzynarodowych, a najlepsi panczeniści świata będą w niej gościć już po raz drugi. Lokalnym partnerem Pucharu Świata w Tomaszowie Mazowieckim jest PGE Polska Grupa Energetyczna S.A.</p>
      <p>– Start przed własną publicznością powoduje jeszcze większą mobilizację. W Tomaszowie liczę po prostu na dobry przejazd – mówi Andżelika Wójcik, reprezentantka Polski, która w najbliższym PŚ wystąpi na dystansie 500 metrów i w sprincie drużynowym.</p>
      <figure>
        <iframe data-src="https://twitter.com/ISU_Speed/status/1197591937114460161?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>– Czujemy dumę, startując u siebie. Moja forma jest optymalna, ale rozpiska startów sprawia, że może zabraknąć mi czasu na regenerację sił – dodaje z kolei Marcin Bachanek, który m.in. w sobotę wystąpi na dystansie 1500 m i w mass starcie. W drugiej z konkurencji liczy na awans do finału.</p>
      <p>
        <b>Siedemnastu Polaków na starcie </b>
      </p>
      <p>Na liście startowej jest 155 zawodników i 104 zawodniczki. Wśród nich będzie łącznie siedemnastu reprezentantów Polski.</p>
      <p>Tomaszowski tor doskonale zna m.in. aktualna wicemistrzyni świata juniorek Karolina Bosiek, zawodniczka miejscowej Pilicy. 19-letnia łyżwiarka, która była najmłodszą Polką w kadrze na zimowe igrzyska olimpijskie w Pjongczang, podczas lutowych MŚ juniorek zdobyła łącznie dwa srebrne i dwa brązowe medale.</p>
      <p>
        <b>Dobre wspomnienia z Tomaszowa </b>
      </p>
      <p>Mimo młodego wieku, Bosiek kilkukrotnie sięgała już po krążki na krajowym podwórku wśród seniorów. Ostatni krajowy czempionat, rozegrany właśnie w Tomaszowie, zakończyła z workiem medali – oprócz złota na 3000 metrów, dorzuciła trzy srebrne krążki na 500, 1000 i 1500 metrów. W Mińsku przed kilkoma dniami była dwunasta w finale biegu masowego, na 1000 metrów uplasowała się na dwudziestym czwartym miejscu, a na 1500 metrów – na dwudziestym ósmym.</p>
      <figure>
        <iframe data-src="https://twitter.com/pzls_pl/status/1196860337900920832?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Miłe wspomnienia z ostatnich startów w Tomaszowie ma również Michalski, zdobywca złotych medali MP na dystansach 500 i 1000 metrów.</p>
      <p>– Lepsza znajomość własnego obiektu na pewno jest atutem. W poprzednim roku poczuliśmy, jak to jest być u siebie i startować przed własną publicznością. Myślę, że w tym roku nie będzie jakiejś niespodzianki. Z pełną koncentracją musimy podejść do zawodów. W Tomaszowie będę starał się jeździć najlepiej, jak potrafię. Nie chcę rzucać deklaracji o konkretnym miejscu. Wolę się miło zaskoczyć, niż zawieść oczekiwania ­– mówi Michalski.</p>
      <p>Zawody PŚ w Tomaszowie potrwają do niedzieli.</p>
      <p>
        <b>Kadra Polski na zawody PŚ w łyżwiarstwie szybkim:</b>
      </p>
      <p><b>kobiety: </b>Natalia Czerwonka, Karolina Bosiek, Karolina Gąsecka, Andżelika Wójcik, Kaja Ziomek, Magdalena Czyszczoń</p>
      <p><b>mężczyźni: </b>Piotr Michalski, Marcin Bachanek, Artur Janicki, Artur Nogal, Mateusz Owczarek, Szymon Pałka, Adrian Wielgat, Artur Waś, Sebastian Kłosiński, Damian Żurek, Dawid Burzykowski. </p>
      <p>
        <i>pm</i>
      </p>
      <related>
        <a href="https://www.polskieradio.pl/130/4868/Artykul/2344232,Luiza-Zlotkowska-przechodze-przez-ciezki-okres-w-moim-zyciu"/>
      </related>
      <related>
        <a href="https://www.polskieradio.pl/5/4147/Artykul/2393324,Zbigniew-Brodka-odpuszcza-sezon-Bedzie-czas-na-wykorzystanie-licencji-rajdowej"/>
      </related>
    </article>
  </body>
</html>