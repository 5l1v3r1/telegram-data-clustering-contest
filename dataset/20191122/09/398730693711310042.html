<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/johan-willes-tveksam-till-halltvang-kommer-konkurrera-med-hockeyn/"/>
    <meta property="og:site_name" content="DN.SE"/>
    <meta property="article:published_time" content="2019-11-22T09:33:42+00:00"/>
    <meta property="og:title" content="Johan Willes tveksam till halltvång: Kommer konkurrera med hockeyn"/>
    <meta property="og:description" content="”Så länge bandyn är utomhus är det en sport som är unik. Det finns en tradition och gemenskap som vi fortfarande lever på.”"/>
  </head>
  <body>
    <article>
      <h1>Johan Willes tveksam till halltvång: Kommer konkurrera med hockeyn</h1>
      <address><time datetime="2019-11-22T09:33:42+00:00">22 Nov 2019, 09:33</time> by <a rel="author" href="https://www.dn.se/av/jesper-thedeen/" target="_blank">Jesper Thedéen</a></address>
      <p>
        <b>Edsbyns Jonas Edling vill införa halltvång i elitserien för att inte hämma bandyns utveckling. <br/>AIK:s Johan Willes menar däremot att frågan är mer komplex än så. <br/>– Får vi en hall kommer vi konkurrera mer med hockeyn och då krävs det en ganska bra hall för att lyckas med det, säger han. </b>
      </p>
      <p>– Det krävs att det är riktigt dåligt väder. </p>
      <p><b>AIK bandys Johan Willes är skämtsam </b>när han får frågan vad som krävs för att AIK ska slå Edsbyn under mötet i bandyns elitserie på fredagen. </p>
      <p>Bakom citatet ligger en rad frågor <a href="https://www.bandypuls.se/artikel/andra-raka-slaskmatchen-pa-vag-det-far-edsbyns-lagkapten-att-ruttna-dags-att-infora-halltvang-i-elitserien">kring Jonas Edlings uttalande till bandypulse.se i förra veckan</a> där Edsbynspelaren pratade om hur de dåliga utomhusisarna hämmar bandyns utveckling. </p>
      <p>– Det känns som det är dags att införa halltvång i elitserien. Ska sporten utvecklas måste vi se till att åtminstone högsta serien kan spelas inomhus, sade 36-åringen bland annat. </p>
      <p><b>AIK:s Johan Willes tycker att Edling </b>har en poäng, men menar samtidigt att diskussionen huruvida inomhushall ska vara ett krav eller inte är mångfacetterad. </p>
      <p>– I Stockholmsregionen finns det elitlag inom alla idrotter. Så länge bandyn är utomhus är det en sport som är unik. Det finns en tradition och gemenskap som vi fortfarande lever på. Får vi en hall kommer vi konkurrera mer med hockeyn och då krävs det en ganska bra hall för att lyckas med det. Edsbyns hall är fin, men om vi ska slåss med en hockeypublik håller inte den hallen, säger han till DN och fortsätter:</p>
      <p>– Jag kan förstå vad han säger. Oftast är det ju så att när det är sämre förhållanden tjänar sämre lag på det. Det går inte att spela lika snabbt, men samtidigt är bandy ingen jättestor sport och det kryllar inte av pengar. </p>
      <p>
        <b>Känner du själv att de dåliga isarna hämmar bandyns utveckling? </b>
      </p>
      <p>– Jag har spelat i lag som har hall och det blir bättre. Du får en kontinuitet i din träning, vet vad du kan träna på och lägga upp en plan som du kan följa på ett helt annat sätt. Dessutom sliter det inte lika mycket att träna inomhus kontra utomhus. Nu när det är åtta plusgrader, regn och blåst. Då är det som att åka skridskor i smör.</p>
      <p><b>I en intervju</b> med DN berättar bandyförbundets Lars Wennerholm att <a href="https://www.dn.se/sport/forbundets-svar-pa-edlings-krav-ingen-sadan-fraga-pa-agendan/">frågan om halltvång i elitserien inte är något som man diskuterar</a> just nu. Johan Willes menar däremot att förbundet kan se över spelschemat på ett bättre sätt under inledningen av säsongen för att de sportsliga förutsättningarna ska bli mer rättvisa. </p>
      <p>– Bandy är ju inte som fotboll, utan det är i ett slutspel som allt avgörs. Men sedan kan man ha lite mer tyngd i att lagen som har hall spelar hemma i början av säsongen. Nu har det varit över förväntan, men när jag såg schemat hade vi två matcher i rad på hemmaplan andra veckan av säsongen. Det kändes som en chansning från förbundet och det hade nog varit bättre om vi hade haft två bortamatcher och en hemmamatch. </p>
      <details>
        <summary>Fakta. Alla inomhushallar i bandy i Sverige</summary>
        <p>AAB arena, Västerås (9.000 åskådare)<br/>Ale arena, Bohus (2.500)<br/>Arena Vänersborg (3.300)<br/>Behrn arena, Örebro (1.700)</p>
        <p>Göransson arena, Sandviken (4.000)<br/>Hälsingehus arena, Söderhamn (3.000)<br/>Hydro arena, Vetlanda (2.100)<br/>Relitahallen, Uppsala (1.000)<br/>Rättvik arena (1.000)<br/>Sparbanken Lidköping arena (4.300)<br/>Slättbergshallen, Trollhättan (3.500)<br/>Stinsen arena, Nässjö (1.500)<br/>Svenska fönster arena, Edsbyn (4.000)<br/>Eriksson arena, Åby</p>
        <p>
          <i>Källa: Svenska bandyförbundet och Åby/Tjureda</i>
        </p>
      </details>
    </article>
  </body>
</html>