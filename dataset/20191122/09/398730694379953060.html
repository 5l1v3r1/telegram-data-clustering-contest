<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/m-om-centerns-tagforslag-behovs-inte-fler-forhandlingar/"/>
    <meta property="og:site_name" content="DN.SE"/>
    <meta property="article:published_time" content="2019-11-22T09:45:13+00:00"/>
    <meta property="og:title" content="M om Centerns tågförslag: Behövs inte fler förhandlingar"/>
    <meta property="og:description" content="Moderaterna reagerar med skepsis på Centerns förslag om en paketlösning för infrastrukturen som inkluderar såväl höghastighetståg som Arlanda och Östlig"/>
  </head>
  <body>
    <article>
      <h1>M om Centerns tågförslag: Behövs inte fler förhandlingar</h1>
      <address><time datetime="2019-11-22T09:45:13+00:00">22 Nov 2019, 09:45</time> by <a rel="author" href="https://www.dn.se/av/hans-rosen/" target="_blank">Hans Rosén</a></address>
      <p>
        <b>Moderaterna reagerar med skepsis på Centerns förslag om en paketlösning för infrastrukturen som inkluderar såväl höghastighetståg som Arlanda och Östlig förbindelse.<br/>– Det behövs inte fler förhandlingar, säger Elisabeth Svantesson (M).</b>
      </p>
      <p>Det politiska läget är låst i fråga om de nya stambanor för höghastighetståg som är tänkta att dras Stockholm–Malmö och Stockholm–Göteborg med Jönköping som knutpunkt. Diskussionen om finansiering har inte återupptagits efter valet och både M och KD säger numera nej.</p>
      <p>Januariavtalet mellan S, MP, C och L slår dock fast att stambanorna ska byggas och Centerns Annie Lööf är otålig. <a href="https://www.dn.se/nyheter/politik/annie-loofs-plan-for-att-fa-med-m-pa-taget/">I en DN-intervju lanserar hon ett förslag</a> som hon hoppas kan locka tillbaka framför allt Moderaterna till förhandlingsbordet. Hon tänker sig en paketlösning där stambanorna förhandlas ihop med Arlandas utbyggnad och biltrafikleden Östlig förbindelse. De två senare projekten vurmar M för.</p>
      <p><b>Elisabeth Svantesson är</b> Moderaternas ekonomisk-politiska talesperson. När DN frågar hur hon ser på C-förslaget är svaret inte ett kategoriskt nej. Men hon är skeptisk.</p>
      <p>– Moderaterna är för både Arlandas utbyggnad och Östlig förbindelse. Det är viktiga projekt som borde färdigställas. Jag tror att det finns en majoritet i Sveriges riksdag för att göra det. Det krävs inga ytterligare förhandlingar om detta. </p>
      <p>
        <b>Men skulle du kunna tänka dig att diskutera en sådan här paketlösning?</b>
      </p>
      <p>– Med de beslutsunderlag vi har nu ser vi att det finna annat än höghastighetsbanor som skulle fungera bättre för järnvägen, säger Elisabeth Svantesson.</p>
      <p>Till bilden hör att <a href="https://www.dn.se/ekonomi/riksrevisionen-sagar-planer-for-hoghastighetstag/">Riksrevisionen på torsdagen kom med svidande kritik</a> mot hur planeringen av de nya stambanorna har skötts. Underlaget är otillräckligt och processen borde pausas, anser myndigheten. Såväl C-ledaren Annie Lööf som infrastrukturminister Tomas Eneroth (S) avser ändå att driva projektet vidare. </p>
    </article>
  </body>
</html>