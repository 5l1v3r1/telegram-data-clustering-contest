<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa-roma/la-repubblica/stadio-totti-de-rossi-perche-pallotta-vende-a-friedkin/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-22T09:19:31+00:00"/>
    <meta property="og:title" content="Stadio, Totti, De Rossi: perché Pallotta vende a Friedkin"/>
    <meta property="og:description" content="I saluti amari dei due simboli giallorossi e il"/>
  </head>
  <body>
    <article>
      <h1>Stadio, Totti, De Rossi: perché Pallotta vende a Friedkin</h1>
      <h2>I saluti amari dei due simboli giallorossi e il “sì” per il nuovo impianto che non arriva hanno convinto Pallotta a cercare nuovi investitori</h2>
      <address><time datetime="2019-11-22T09:19:31+00:00">22 Nov 2019, 09:19</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>La strada era segnata dall’estate. Quando <b>il management della Roma propose a Pallotta</b> un piano che rivoluzionava la strategia seguita fino a quel momento: cessioni soltanto per necessità sportive,<b> stop alla politica di vendere giocatori strategici per sopravvivere</b>. Così è iniziata, scrive <i>La Repubblica,</i> la ricerca di un socio da parte del presidente americano dei giallorossi. Ricerca culminata nel profilo di un altro statunitense, <b>Dan Friedkin</b>. Entro qualche settimana completerà la due diligence sui conti del club giallorosso e formulerà la prima offerta ufficiale.<br/>Soltanto 18 mesi fa, al club giallorosso si era interessata una delegazione di sauditi, emissari del principe <b>Mohammed Bin Salman</b> in persona. A loro Pallotta aveva detto: <i>“Non vendo”.</i> In questo anno e mezzo però ha dovuto fare i conti con una serie di delusioni che ne hanno minato le convinzioni. La prima crepa profonda è stato<b> l’addio di De Rossi</b> e le accuse che ne sono seguite. Era convinto di avergli offerto molto, un posto da dirigente operativo. Il “no” con umiliazione pubblica in quella conferenza e le successive accuse dei tifosi lo hanno ferito. Ancora di più lo strappo di Totti, che magari non reputava un amico ma che avrebbe voluto aiutare a diventare un dirigente formato, salvo sentirsi sbattere la porta in faccia («In due anni Pallotta non l’ho mai sentito»).<br/><b>Poi lo stadio</b>. Era arrivato fiducioso di chiudere la partita burocratica in tre/quattro anni. <b>Ne sono passati sette</b>, con due progetti diversi e <b>80 milioni spesi</b>. Pallotta ha aperto alla ricerca di investitori. Certo lo stadio è un asset chiave anche per Friedkin: nei piani di sviluppo, una Roma senza stadio faticherà ad attestarsi sui 250 milioni annui di ricavi. Lo stadio sarebbe un volano da <b>400/450 milioni di fatturato</b>.</p>
    </article>
  </body>
</html>