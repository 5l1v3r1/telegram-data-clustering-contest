<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_12076_5-minuten_newscast_Ofitsialno_-_shouto_na_angelite_na_Viktoriyas_Sikret_e_otmeneno"/>
    <meta property="og:site_name" content="webcafé"/>
    <meta property="article:published_time" content="2019-11-22T09:01:00+00:00"/>
    <meta property="og:title" content="5-минутен newscast: Официално - шоуто на &quot;ангелите&quot; на Викторияс Сикрет е отменено"/>
    <meta property="og:description" content="А Бродуей намери своя нов Майкъл Джексън"/>
  </head>
  <body>
    <article>
      <h1>5-минутен newscast: Официално - шоуто на "ангелите" на Викторияс Сикрет е отменено</h1>
      <address><time datetime="2019-11-22T09:01:00+00:00">22 Nov 2019, 09:01</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <video src="https://images.webcafe.bg/2019/11/22/2830.mp4" autoplay=""/>
        <figcaption>А Бродуей намери своя нов Майкъл Джексън</figcaption>
      </figure>
      <p>Емблематичното шоу на "Ангелите" на "Викторияс Сикрет" няма да бъде част от празничната програма по телевизиите тази година, след като компанията L Brands обяви, че то се отменя официално. Решението е основано на финансовите резултати (или по-скоро на липсата им), които шоуто носи.</p>
      <p>Според главния финансов директор на компанията Стюарт Бургасдофер в дните след шоуто не се забелязва съществено влияние, което шоуто да оказва върху продажбите. По думите му компанията ще компенсира тази загуба на публичност, която култовото вече "Шоу на Ангелите" носи, но дори той признава, че нищо няма да е сходно по величина с познатия досега спектакъл.</p>
      <p>Новината за отмяната на шоуто официално дойде в началото на август, но сега решението е било взето окончателно. Така традицията, започната през 1995 г. и превърната в същински телевизионен спектакъл през 2001 г. отива към своя залез.</p>
      <figure>
        <img src="https://images.webcafe.bg/2017/11/16/vs-fashion-2016/618x346.jpg"/>
      </figure>
      <p>През 2018г. Victoria’s secret отбеляза спад от цели 50% в продажбите, зрителите и гостите на ежегодното им шоу намаляват все повече, популярността и търсенето на марката също. На фона на движението за повече права на жените #MeToo, както и разбиването на стереотипите в модния свят оставят своето влияние, а това не се отразява толкова благоприятно върху бранда, който разчита преди всичко на женския сексапил. Така че предстоят промени.</p>
      <p>
        <b>Ако искате шоу обаче, то е на Бродуей, където подготвят мюзикъл за живота на краля на попа - Майкъл Джексън. И вече има актьор, който да поеме короната, мантията и Лунната походка - номинираният за наградата "Тони" Ефраим Сайкс.</b>
      </p>
      <figure>
        <img src="https://images.webcafe.bg/2019/11/22/ephraim-sykes/618x915.jpg"/>
      </figure>
      <p>Самото шоу - "Ем Джей - Мюзикълът" се очаква да започне с предварителни изпълнения в началото на юни 2020 г., а официалната му премиера е насрочена за 13 август. В момента Скайс играе в друг възхваляващ поп музиката спектакъл - "Ain't Too Proud - The Life and Times of The Temptations" ("Не си ли твърде горд - животът и времената на изкушения"). За ролята си на Дейвид Руфин в постановката той си спечели номинация за престижната награда "Тони", както и номинация за "Грами" за музикалните си изпълнения там. Той също така се появява в телевизионния мюзикъл на NBC "Hairspray Live!", както и в култовите мюзикъли "Хамилтън" и "Мемфис"</p>
      <p>Спектакълът, посветен на Майкъл Джексън се фокусира върху живота и кариерата му и в него ще бъдат включени някои от най-големите му хитове като Thriller, Billy Jean, Man in the Mirror и The Way You Make Me Feel.</p>
      <p>Как ще бъде прието това шоу е доста интересен момент на фона на обвиненията срещу Майкъл Джексън в педофилия, особено покрай документалния филм на HBO Leaving Neverland, който обръща внимание на две от евентуалните жертви на краля на попа.</p>
      <p>
        <b>Междувременно легендата Харисън Форд ще участва в сериала The Staricase ("Стълбището"), базиран на процеса срещу американския романист Майкъл Питърсън за убийство на жена му през 2001 г.</b>
      </p>
      <figure>
        <img src="https://images.webcafe.bg/2018/07/13/hf1307/618x346.jpg"/>
      </figure>
      <p>Форд не само ще участва в каста на сериала, но ще бъде и изпълнителен продуцент. Шоуто е базирано на едноименната документална поредица, която проследява съдебния процес срещу Майкъл Питърсън - автор на криминални романи, който бе обвинен, че е убил жена си. Писателят твърди, че съпругата му е починала в дома им, след като е паднала по стълбите, но според експертите тя е била пребита до смърт, което превръща Питърсън в главен заподозрян за убийството.</p>
      <p>Документалната поредица „Стълбището“ беше режисирана от Жан-Ксавие дьо Лестрад и първоначално се излъчи през 2004 г., добивайки голяма популярност. Епизодите бяха актуализирани с нова информация през 2013 г. и пуснати за Netflix през 2018 г.</p>
      <p>Последната филмова поява на Харисън Форд беше във франчайза на „Междузвездни войни“ като Хан Соло през 2015 г. В „Силата се пробужда“, легендарният му герой срещна своя край от ръцете на собствения му син Кайло Рен. Тези дни стана ясно, че той ще участва и в новата екранизация на "Дивото зове" по едноименния рома на Джек Лондон.</p>
    </article>
  </body>
</html>