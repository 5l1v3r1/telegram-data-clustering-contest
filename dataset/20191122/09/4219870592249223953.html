<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/ekonomija/aktuelno.239.html:831606-Prevoznici-traze-spustanje-starosne-granice-za-D-kategoriju-Srbiji-nedostaje-8000-vozaca-autobusa-i-kamiona"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T09:41:00+00:00"/>
    <meta property="og:title" content="Prevoznici traže spuštanje starosne granice za „D“ kategoriju: Srbiji nedostaje 8.000 vozača autobusa i kamiona"/>
    <meta property="og:description" content="Srpskim preduzećima nedostaje najmanje 2.000 vozača autobusa i još oko 6.000 kamiondžija. Prevoznici predlažu nižu starosnu granicu za dobijanje"/>
  </head>
  <body>
    <article>
      <h1>Prevoznici traže spuštanje starosne granice za „D“ kategoriju: Srbiji nedostaje 8.000 vozača autobusa i kamiona</h1>
      <address><time datetime="2019-11-22T09:41:00+00:00">22 Nov 2019, 09:41</time> by <a rel="author">S. B. - P. Ž.</a></address>
      <p>
        <b>Srpskim preduzećima nedostaje najmanje 2.000 vozača autobusa i još oko 6.000 kamiondžija. Prevoznici predlažu nižu starosnu granicu za dobijanje "D" kategorije</b>
      </p>
      <p>POSAO bi u ovom momentu moglo da nađe najmanje 2.000 vozača autobusa i oko 6.000 kamiondžija. Da ih toliko trenutno nedostaje govore procene udruženja prevoznika. Istovremeno upozoravaju da će ovaj problem iz godine u godinu biti veći, jer istu muku muče i njihove evropske kolege. Pripremaju inicijativu da se, pod određenim uslovima, snizi granica za dobijanje vozačke dozvole za "D" kategoriju. To će biti jedna od tema izmena Zakona o bezbednosti saobraćaja.</p>
      <p>Prema važećem zakonu, za volan autobusa sme da sedne vozač sa tek navršene 24 godine. Đak saobraćajne škole pravo da vozi kamion stiče po završenom trogodišnjem školovanju, sa 18 godina.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%B5%D0%BA%D0%BE%D0%BD%D0%BE%D0%BC%D0%B8%D1%98%D0%B0.397.html:831408-%D0%A2%D0%BE-%D1%81%D1%83-%D0%B7%D0%BB%D0%BE%D0%BD%D0%B0%D0%BC%D0%B5%D1%80%D0%BD%D0%B0-%D1%82%D1%83%D0%BC%D0%B0%D1%87%D0%B5%D1%9A%D0%B0-%D0%B8-%D0%BF%D0%BE%D1%82%D0%BF%D1%83%D0%BD%D0%BE-%D0%BD%D0%B5%D0%B8%D1%81%D1%82%D0%B8%D0%BD%D0%B8%D1%82%D0%B0-%D0%A8%D0%B0%D1%80%D0%B0%D0%BD%D0%BE%D0%B2%D0%B8%D1%9B-%D0%BE-%D0%BF%D0%BB%D0%B0%D0%BD%D0%BE%D0%B2%D0%B8%D0%BC%D0%B0-%D0%B7%D0%B0-%D0%9A%D1%80%D0%B0%D1%88"/>
      </related>
      <p>- Učenici ne mogu trenutno tokom školovanja da se opredele da budu vozači autobusa. Oni dobijaju "C" kategoriju, a tek posle pet godina mogu da polažu za "D" kategoriju - objašnjava Mirko Vučinić, predsednik Udruženja "Panona transport". - Mi predlažemo da postoji izbor, a da oni koji završe tri godine saobraćajne škole mogu da dobiju probnu dozvolu na pet godina. Imali bi obaveznu praksu od godinu dana kod licenciranog prevoznika. U tom periodu smeli bi da voze samo autobus bez putnika. I to u pratnji vozača sa najmanje pet godina iskustva. Mi pričamo samo o mladima koji završe saobraćajnu školu.</p>
      <p>Prevoznici smatraju da bi Ministarstvo unutrašnjih poslova i Saobraćajni fakultet uticali, odbnosno određivali način i sadržaj obuke.</p>
      <p>- Tako bismo dobijali kompletnog vozača na kraju - dodaje Vučinić. - Sada kamion mogu da voze sa 18 godina. Važno je znati da sigurno 70 odsto prevoza se odnosi na dnevne migracije. To znači da ljudi svakog dana idu vozilioma iz jedne u drugu tačku. I kada to ne možete da servisirate, nastaje ozbiljan problem.</p>
      <p>
        <b>SVE VEĆE POTREBE</b>
      </p>
      <p>PROŠLE godine prevoznici u Evropi mogli su za 20 odsto da povećaju broj vozača, ali nisu imali kadra da te pozicije popuni. Jaz između potreba i mogućnosti je sve veći. U Srbiji ima između 90.000 i 100.000 profesionalnih vozača. Za volanom autobusa je njih oko 16.000. Manjak u evropskim zemljama je veliki rizik i za naše poslodavce, jer radnici lako odlaze u inostranstvo.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%B5%D0%BA%D0%BE%D0%BD%D0%BE%D0%BC%D0%B8%D1%98%D0%B0.397.html:831506-%D0%97%D0%B0-%D0%B7%D0%B0%D1%88%D1%82%D0%B8%D1%82%D1%83-%D0%B6%D0%B8%D0%B2%D0%BE%D1%82%D0%BD%D0%B5-%D1%81%D1%80%D0%B5%D0%B4%D0%B8%D0%BD%D0%B5-%D1%83-%D0%A1%D1%80%D0%B1%D0%B8%D1%98%D0%B8-3-8-%D0%BC%D0%B8%D0%BB%D0%B8%D1%98%D0%B0%D1%80%D0%B4%D0%B8-%D0%B4%D0%B8%D0%BD%D0%B0%D1%80%D0%B0"/>
      </related>
      <p>
        <b>DO DOZVOLE 60.000 DINARA</b>
      </p>
      <p>VOZAČI koji bi da se dokvalifikuju da bi upravljali kamionima moraju da imaju dozvolu za "B" kategoriju, najmanje 21 godinu i spreme novac za obuku. Za "C" kategoriju sledi 15 časova praktične obuke i sedam teorije, što sa testom i ispitom košta oko 60.000 dinara. Za "D" kategoriju neophodno je da imaju "C" i "CE" kategoriju, sledi im sedam časova teorije, deset praktične nastave. Sve sa testom i ispitom ih košta oko 70.000 dinara.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.300.html:808508-U-blokadi-18585-poslovnih-subjekata"/>
        <a href="http://www.novosti.rs/vesti/planeta.300.html:807254-EKSPANZIJA-SA-BOSFORA-Turski-biznis-obara-rekorde-u-Crnoj-Gori"/>
        <a href="http://www.novosti.rs/vesti/planeta.300.html:806276-Rasturili-preduzeca-pa-zele-i-crkvu"/>
        <a href="http://www.novosti.rs/vesti/naslovna/ekonomija/aktuelno.239.html:790651-Hoce-brze-preko-drzavne-granice"/>
        <a href="http://www.novosti.rs/vesti/srbija.73.html:787318-Podrska-malim-preduzecima-u-Kraljevu"/>
      </related>
    </article>
  </body>
</html>