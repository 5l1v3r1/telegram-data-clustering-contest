<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855336/serie-a-ac-milan-ssc-napoli-bezpardonowy-atak-na-krzysztofa-piatka-polak-gra-o-z"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-22T09:57:08+00:00"/>
    <meta property="og:title" content="Serie A. AC Milan - SSC Napoli. Bezpardonowy atak na Krzysztofa Piątka. Polak gra o zaufanie Włochów"/>
    <meta property="og:description" content="Po pierwszym meczu z Napoli został ich bohaterem. Przed najbliższym jest niemal wrogiem. Włoscy dziennikarze i kibice Milanu przeprowadzili bezpardonowy atak na Krzysztofa Piątka. Teraz będzie mógł zamknąć im usta, właśnie w meczu z Biancocelesti."/>
  </head>
  <body>
    <article>
      <h1>Serie A. AC Milan - SSC Napoli. Bezpardonowy atak na Krzysztofa Piątka. Polak gra o zaufanie Włochów</h1>
      <address><time datetime="2019-11-22T09:57:08+00:00">22 Nov 2019, 09:57</time> by <a rel="author" href="https://sportowefakty.wp.pl/autor/tomasz-skrzypczynski" target="_blank">Tomasz Skrzypczyński</a></address>
      <h4>Po pierwszym meczu z Napoli został ich bohaterem. Przed najbliższym jest niemal wrogiem. Włoscy dziennikarze i kibice Milanu przeprowadzili bezpardonowy atak na Krzysztofa Piątka. Teraz będzie mógł zamknąć im usta, właśnie w meczu z Biancocelesti.</h4>
      <related>
        <a href="https://sportowefakty.wp.pl/pilka-nozna/854654/serie-a-miesiac-prawdy-dla-krzysztofa-piatka-milan-rozwaza-oddanie-go-do-genoi"/>
      </related>
      <p>"To było jego show" - pisała włoska prasa.  mówił o nim jako o strzelcu wyborowym, San Siro zgotowało mu owację na stojąco a Dariusz Szpakowski krzyczał "mamma mia!". 29 stycznia tego roku w wielkim stylu przywitał się z kibicami .</p>
      <p>Wówczas Rossoneri pokonali Napoli w ćwierćfinale Pucharu Włoch 2:0, a obydwa gole strzelił dla gospodarzy właśnie reprezentant Polski. Były to pierwsze bramki zawodnika dla Milanu, którego kilkanaście dni wcześniej ten wykupił z Genoa CFC za 30 milionów euro.</p>
      <p>Relacje Piątka z fanami z Curva Sud długo układały się znakomicie. Polak strzelał kolejne gole, kibice układali o nim piosenki i widzieli następcę Filippo Inzaghiego czy Andrija Szewczenki. Szybko stał się także ulubieńcem włoskich mediów, które znalazły w nim nową gwiazdę Serie A.</p>
      <p>To już jednak przeszłość.</p>
      <p>W najbliższą sobotę na San Siro znów przyjedzie SSC Napoli, jednak atmosfera wokół Piątka jest diametralnie inna. Nikt nie spodziewa się już owacji na stojąco, a co najwyżej kolejnej porcji gwizdów.</p>
      <p>
        <a href="https://sportowefakty.wp.pl/pilka-nozna/855282/transfery-eliminacje-euro-2020-polska-slowenia-krzysztof-piatek-moze-zamienic-ac">
          <b>Media: Klub z Premier League chce Krzysztofa Piątka. Czytaj więcej---&gt;&gt;&gt;</b>
        </a>
      </p>
      <p>Napisać, że obecnie nasz rodak nie może liczyć na przychylność włoskiej prasy, to nie napisać nic. To właśnie jego tamtejsze media uznają za winnego fatalnych wyników Milanu w obecnym sezonie i regularnie uznają za najgorszego piłkarza Rossonerich, nawet jeśli wcale tak nie jest.</p>
      <p>Także wśród własnych kibiców 24-latek przysporzył sobie wrogów. Nie tylko samą grą - z trzema golami w Serie A Piątek i tak jest najlepszym strzelcem drużyny. Jednak burzę wśród temperamentnych włoskich fanów Rossonerich wywołała jego ostatnia wypowiedź dla TVP Sport.</p>
      <p>W rozmowie z Jackiem Kurowskim polski napastnik wyznał:  - W piłce chodzi o to, żeby cały czas stawiać sobie nowe cele. Kosztowałem 38 milionów, teraz chcę zrobić wszystko, żeby przy kolejnym transferze to było 60-70 milionów. Trzeba do tego dążyć, trzeba mieć ambicje.</p>
      <p>I choć w wypowiedzi Polaka nie było nic kontrowersyjnego, można było się spodziewać, że jego wyznanie o chęci odejścia do innego, w zamyśle większego klubu, wśród dumnych fanów 18-krotnego mistrza Włoch wzbudzi złość.</p>
      <p>"Sprzedajcie tego klauna, tęsknię za Cutrone, jego miłością do barw i jego pasji na boisku" - napisał jeden z internautów na Twitterze. "Jeżeli naprawdę złożył tę deklarację, okazuje się, że jest niedojrzałym małym człowiekiem" - przekonywał inny z fanów. Ktoś powie, że to tylko dwie opinie. Jednak podobnych można znaleźć zdecydowanie więcej.</p>
      <p>Także media podchwyciły wypowiedź Piątka i od niedzieli piszą o "zaskakujących słowach polskiego napastnika". Na ostrą krytykę zdecydował się Stefano Agresti z portalu Calciomercato.com.</p>
      <p>- Katastrofa Piątka. Zdradza Milan na boisku i w wypowiedziach. Za kogo ty się uważasz? Mam wrażenie, że mediolański napastnik całkowicie stracił kontakt z rzeczywistością. Do tej pory strzelił tylko trzy gole w lidze i spektakularnie rozczarowuje - napisał włoski dziennikarz (więcej <a href="https://sportowefakty.wp.pl/pilka-nozna/855478/serie-a-krzysztof-piatek-ostro-skrytykowany-przez-wloskiego-dziennikarza-za-kogo"><b>TUTAJ</b></a>).</p>
      <p>Być może nie ma w tym przypadku. Dziennikarze największego sportowego dziennika w Italii "La Gazzetta dello Sport" od kilku tygodni grają tematem możliwego powrotu do Mediolanu <a href="https://sportowefakty.wp.pl/pilka-nozna/zlatan-ibrahimovic">Zlatana Ibrahimovicia</a>. Im w gorszej sytuacji będzie Polak, tym prawdopodobne będzie pojawienie się Szweda w klubie.</p>
      <p>"LGDS" przekonuje, że Piątek ma miesiąc na udowodnienie swojej wartości. Zaledwie kilka miesięcy po sezonie, w którym strzelił we wszystkich rozgrywkach 30 bramek, więcej od <a href="https://sportowefakty.wp.pl/pilka-nozna/cristiano-ronaldo">Cristiano Ronaldo</a>. Według Włochów to nieistotne - jeśli w spotkaniach z Napoli, Parmą, Bologną i Sassuolo "Il Pistolero" nie zacznie grać lepiej, może zostać wypożyczony do innego klubu. Mówi się nawet o powrocie do Genui.</p>
      <p>Być może dobrym prognostykiem przed kolejnymi tygodniami było ostatnie spotkanie Izrael - Polska (1:2). Piątek miał na murawie swoje problemy, ale strzelił pierwszego gola od miesiąca (20 października z Lecce). W Serie A będzie miał jednak lepszych przeciwników niż Nir Biton, Eitan Tibi czy Loai Taha.</p>
      <p>W sobotę, jeśli rozpocznie mecz w podstawowej "11", jego rywalem będzie <a href="https://sportowefakty.wp.pl/pilka-nozna/kalidou-koulibaly">Kalidou Koulibaly</a>. W styczniu nasz rodak wrzucił Senegalczyka na taką karuzelę, że ten po spotkaniu przepraszał za grę swoich kibiców. Oby w sobotę role się nie odwróciły.</p>
      <p>WP SportoweFakty</p>
    </article>
  </body>
</html>