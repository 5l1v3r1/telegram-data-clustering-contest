<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Ima-prisuda-za-brutalnite-sceni-vuv-Frenskata-915882"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T09:39:00+00:00"/>
    <meta property="og:title" content="Има присъда за бруталните сцени във Френската!"/>
    <meta property="og:description" content="Районен съд – Пловдив постанови присъда по НОХД № 3985/2018 г., с която призна подсъдимия Любомир Мл..."/>
  </head>
  <body>
    <article>
      <h1>Има присъда за бруталните сцени във Френската!</h1>
      <address>
        <time datetime="2019-11-22T09:39:00+00:00">22 Nov 2019, 09:39</time>
      </address>
      <p><b><a href="https://www.plovdiv24.bg/novini/plovdiv/novini/plovdiv/Razpra-mezhdu-uchenici-vuv-Frenskata-zavurshi-s-izvaden-dalak-910138">Районен съд – Пловдив постанови</a></b> присъда по НОХД № 3985/2018 г., с която призна подсъдимия Любомир Младенов за виновен в това, че на 20 април 2017 г. в Пловдив, като непълнолетен, но като е могъл да разбира свойството и значението на деянието и да ръководи постъпките си, е причинил другиму – на съученика си В.Л., тежка телесна повреда, изразяваща се в загуба на слезката – престъпление по чл. 128 ал.2 вр. ал.1 вр. чл. 63 ал.1 т. 3 от НК.</p>
      <p>Състав на Пловдивския районен съд осъди подсъдимия Любомир на "лишаване от свобода“ за срок от 1 година, като отложи изпълнението на така наложеното наказание за срок от 2 години, считано от влизане в сила на присъдата.</p>
      <p>На основание чл. 67 ал. 3 от НК съдът постанови през изпитателния срок на така наложеното наказание лишаване от свобода пробационна мярка – включване в програма за обществено въздействие "Овладяване на гнева“.</p>
      <p>Съдът осъди подсъдимия Любомир да заплати по сметка на ОД на МВР Пловдив направените в досъдебното производство разходи в размер на 825,24 лева, както и да заплати в полза на бюджета на съдебната власт по сметка на Районен съд – Пловдив направените в хода на съдебното производство разноски в размер на 4280,80 лева.</p>
      <p>Присъдата подлежи на обжалване и протест в 15-дневен срок пред Пловдивския окръжен съд. </p>
      <p>През 2017 година във Френската гимназия в Пловдив преди час по английски Любомир Младенов от 10 клас отишъл при своя съученик Веселин Лапков и поискал да види домашното му. Той се обърнал и му ударил шамар. Тогава Любомир отвърнал на удара, искал да удари момчето в главата, но вместо това то се ударило в чина в областта на ребрата. Така днес в съдебната зала разказа случката обвиняемият Младенов.</p>
      <p>След преглед на пострадалия се наложила операция, при която бил отстранен далакът му.</p>
    </article>
  </body>
</html>