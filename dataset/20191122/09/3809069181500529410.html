<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/stili/oi-prwtagwnistes/article/1417198/tzonson-vs-monro-o-enas-kerdizei-ta-mats-o-allos-ti-statistiki"/>
    <meta property="og:site_name" content="gazzetta.gr"/>
    <meta property="article:published_time" content="2019-11-22T09:11:00+00:00"/>
    <meta property="og:title" content="Τζόνσον Vs Μονρό: Ο ένας κερδίζει τα ματς, ο άλλος τη... στατιστική!"/>
    <meta property="og:description" content="Ο Παναθηναϊκός ΟΠΑΠ φιλοξενείται απόψε στο Μόναχο από την Μπάγερν (22/11, 21:30) με το ενδιαφέρον να στρέφεται και σε μια «κόντρα» βγαλμένη από τα παρκέ του ΝΒΑ! Η EuroLeague Greece παρουσιάζει τα 15+2 παιχνίδια των Ουέσλι Τζόνσον και Γκρεγκ Μονρό στο καλύτερο πρωτάθλημα του πλανήτη. Ποιος κερδίζει τα ματς και ποιος διακρίνεται ατομικά;"/>
  </head>
  <body>
    <article>
      <h1>Τζόνσον Vs Μονρό: Ο ένας κερδίζει τα ματς, ο άλλος τη... στατιστική!</h1>
      <h2>Ο Παναθηναϊκός ΟΠΑΠ φιλοξενείται απόψε στο Μόναχο από την Μπάγερν (22/11, 21:30) με το ενδιαφέρον να στρέφεται και σε μια «κόντρα» βγαλμένη από τα παρκέ του ΝΒΑ! Η EuroLeague Greece παρουσιάζει τα 15+2 παιχνίδια των Ουέσλι Τζόνσον και Γκρεγκ Μονρό στο καλύτερο πρωτάθλημα του πλανήτη. Ποιος κερδίζει τα ματς και ποιος διακρίνεται ατομικά;</h2>
      <address><time datetime="2019-11-22T09:11:00+00:00">22 Nov 2019, 09:11</time> by <a rel="author" href="http://www.gazzetta.gr/dimosiografos/giorgos-kouvaris" target="_blank">Γιώργος Κούβαρης</a></address>
      <p>Μέχρι πριν από μερικούς μήνες, τόσο ο <b>Ουέσλι Τζόνσον</b>, όσο και ο <b>Γκρεγκ Μονρό</b>, δεν είχαν... ιδέα από την EuroLeague. Ενδεχομένως να μην την είχαν ακούσει καν. Να μην γνώριζαν την ύπαρξή της. Και να, που κοσμούν πλέον με την παρουσία τους τα ευρωπαϊκά παρκέ μεταφέροντας λίγη από την λάμψη του ΝΒΑ και στην... από 'δω πλευρά του Ατλαντικού.</p>
      <p>Βέβαια μέχρι στιγμής ο <b>Μονρό </b>είναι εκείνος που έχει αποκτήσει κομβικό ρόλο στην <b>Μπάγερν</b> και είναι ο παίκτης που κάνει την διαφορά, σε αντίθεση με τον <b>Τζόνσον </b>ο οποίος προσπαθεί ακόμη και σήμερα να βρει τα «πατήματά» του. Παρόλα αυτά μιλάμε για δύο παίκτες οι οποίοι μετρούν στο σύνολο 1.277 ματς στο καλύτερο πρωτάθλημα του πλανήτη (618 ο <b>Τζόνσον </b>και 659 ο<b> </b><b>Μονρό</b>) και σίγουρα αποτελούν δύο από τα «βαριά χαρτιά» της <b>EuroLeague</b>.</p>
      <p>Αν μη τι άλλο παρουσιάζει ενδιαφέρον και η μεταξύ τους κόντρα απόψε το βράδυ (22/11, 21:30) στο «Audi Dome» του <b>Μονάχου</b>, η οποία θα είναι η υπ' αριθμόν «16» και η πρώτη επί ευρωπαϊκού εδάφους. Για την ακρίβεια θα μπορούσε να ήταν η 18η και αυτό διότι σε ένα ματς του ΝΒΑ είχε αγωνιστεί ο <b>Τζόνσον </b>και όχι ο <b>Μονρό</b>, ενώ σε ένα ακόμη είχαν DNP και οι δύο.</p>
      <p>Ο παίκτης του Παναθηναϊκού ήταν ο μεγάλος νικητής στις μεταξύ τους αναμετρήσεις καθώς μέτρησε 13 νίκες έναντι μόλις 4 του σέντερ της <b>Μπάγερν</b>! Αν το κάνουμε πιο... ψιλά, από αυτές τις «μονομαχίες», ο <b>Τζόνσον </b>είχε 4-0 στα ματς <b>Τίμπεργουλβς-Πίστονς</b> και <b>Λέικερς-Πίστονς</b>, ενώ ο <b>Μονρό </b>είχε 2-0 όταν αντιμετώπισε τον συμπατριώτη του στα παιχνίδια <b>Πίστονς</b>-<b>Σανς</b>. Ισορροπία επικράτησε στα ματς <b>Κλίπερς</b>-<b>Μπακς </b>(2-2) ενώ 1-0 μέτρησε ο <b>Τζόνσον </b>ως παίκτης των <b>Κλίπερς</b> και δη στις αναμετρήσεις με τους Σανς και τους <b>Σέλτικς</b>, ενώ είχε 1-0 και ως παίκτης των <b>Πέλικανς </b>απέναντι στους <b>Ράπτορς</b>. Αυτή ήταν και η τελευταία φορά που οι δύο μπασκετμπολίστας είχαν διασταυρώσει τα ξίφη τους στα παρκέ του ΝΒΑ.</p>
      <p>Όσον αφορά τα ατομικά στατιστικά; Εκεί υπερτερεί ο <b>Γκρεγκ Μονρό</b>! Συγκεκριμένα μέτρησε στις μεταξύ τους αναμετρήσεις 12,8 πόντους και 8 ριμπάουντ, ενώ είχε να επιδείξει και τέσσερα «double-double»! Αντίστοιχα ο <b>Τζόνσον </b>είχε στα ίδια ματς 8,1 πόντους και 2,3 ριμπάουντ. Μάλιστα την σεζόν 2013-14 και πιο δη σε ματς <b>Λέικερς</b>-<b>Πίστονς </b>στο <b>Ντιτρόιτ </b>(106-102) ο <b>Ουέσλι</b> <b>Τζόνσον </b>έμελλε να σημειώσει και το δεύτερο καλύτερο σκοράρισμα της καριέρας του στο ΝΒΑ, έχοντας 27 πόντους με 3/4 δίποντα, 6/7 τρίποντα και 3/4 βολές! Το καλύτερο παιχνίδι του <b>Μονρό</b> κόντρα στον <b>Τζόνσον </b>σημειώθηκε στις 10/3/2015 στο STAPLES Center του <b>Λος Άντζελες </b>όταν είχε 24 πόντους (10/14 δίποντα, 4/8 βολές) και 10 ριμπάουντ στην ήττα των <b>Πίστονς </b>από τους <b>Λέικερς </b>με 93-85.</p>
    </article>
  </body>
</html>