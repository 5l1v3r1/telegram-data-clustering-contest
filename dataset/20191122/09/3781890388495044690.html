<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743002"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T09:00:00+00:00"/>
    <meta property="og:title" content="อัยการชี้โครงการพระองค์ภา ช่วยดับเหตุวิวาทบนถนน"/>
    <meta property="og:description" content="รองโฆษกสำนักงานอัยการสูงสุดเผยหลัง ร่วมประชุม 'ALA' เสนอโครงการยุติความรุนแรง ตามพระดำริ 'พระองค์เจ้าพัชรกิติยาภา' แจกพัดลาย 'ขอโทษ-ขอบคุณ' ช่วยดับหัวร้อน ทะเลาะวิวาทบนถนน"/>
  </head>
  <body>
    <article>
      <h1>อัยการชี้โครงการพระองค์ภา ช่วยดับเหตุวิวาทบนถนน</h1>
      <address>
        <time datetime="2019-11-22T09:00:00+00:00">22 Nov 2019, 09:00</time>
      </address>
      <p>
        <b>รองโฆษกสำนักงานอัยการสูงสุดเผยหลัง ร่วมประชุม "ALA" เสนอโครงการยุติความรุนแรง ตามพระดำริ "พระองค์เจ้าพัชรกิติยาภา" แจกพัดลาย "ขอโทษ-ขอบคุณ" ช่วยดับหัวร้อน ทะเลาะวิวาทบนถนน</b>
      </p>
      <p>เมื่อวันที่ 22 พ.ย. นายโกศลวัฒน์ อินทุจันทร์ยง รองโฆษกสำนักงานอัยการสูงสุด เปิดเผยว่า เมื่อวันที่ 21 พ.ย. ที่ผ่านมา โรงแรมภูเก็ต แมริออท รีสอร์ทแอนด์สปา เมอร์ลินบีช จ.ภูเก็ต ได้มีการประชุมคณะกรรมการบริหารและคณะกรรมาธิการถาวรของสมาคมกฎหมายอาเซียน ครั้งที่ 41 (41th ASEAN Law Association Governing Council Meeting) โดยในส่วนของสำนักงานอัยการสูงสุด ได้จัดทำนิทรรศการโครงการยุติความรุนแรงต่อผู้หญิงและเด็ก รวมถึงการป้องกันอาชญากรรมตามแนวพระดำริพระเจ้าหลานเธอ พระองค์เจ้าพัชรกิติยาภา มาจัดแสดง โดยพระองค์ท่านทรงห่วงใยประชาชน และนำโครงการนี้มาเพื่อให้ประชาชนมีความสุข ครอบครัวถ้าปราศจากความรุนแรงกับผู้หญิงและเด็ก ก็จะเป็นครอบครัวที่มีความสุข อย่างที่เราพูดว่า ถ้าผู้ชายเป็นคนดี ผู้หญิงก็มีความสุข <br/><br/>นายโกศลวัฒน์ กล่าวต่อไปว่า เราก็คิดว่าตั้งแต่ครัวเรือนจนถึงการป้องกันอาชญากรรมนั้นเป็นเรื่องสำคัญ นำเรื่องนี้มาเผยแพร่ให้ 10 ประเทศ ดูว่าการประชุมตั้งแต่ UN ที่เวียนนา ถึงไทย พระองค์ท่านนำแนวคิดที่เป็นประโยชน์ต่อคนไทยในเวทีโลก กลับมาให้เราทำในประเทศไทย เพื่อให้คนไทยอยู่กันอย่างมีความสุข แล้วก็เป็นมาตรฐานสากลไปถึง UN บูทเรามีหลายชาติเข้ามาเยี่ยมเยียน บางท่านจำได้ว่าพระองค์เจ้าพัชรกิติยาภาเคยเป็นประธานที่ประชุมโครงการ The Commission on Crime Prevention and Criminal Justice (CCPCJ) ที่เวียนนา พระองค์ท่านทำหน้าที่ได้อย่างสง่างาม อยู่ในใจผู้แทนหลายประเทศที่แวะมาเยี่ยมเยียน เห็นรูปพระองค์ท่านก็จำได้</p>
      <figure>
        <img src="https://www.dailynews.co.th/admin/upload/20191122/news_yfDTpXvpKX142025_533.jpg?v=20191122178?v=5847"/>
      </figure>
      <p>ทั้งนี้ รองโฆษกสำนักงานอัยการสูงสุด ได้นำพัดที่เขียนข้อความด้านหนึ่งว่า "ขอโทษ" และอีกด้านเขียนว่า "ขอบคุณ" มาแจก โดยอธิบายถึงพัดนี้ว่า เดี๋ยวนี้คนหัวร้อนเยอะ ขับรถมีอารมณ์ร้อนแรง ถ้าบีบแตรไล่เราก็ยกขอโทษ ให้ทางกันก็ยกขอบคุณ ไม่มีประโยชน์ที่จะลงมาทะเลาะกันกลางถนน คนชนะต้องไปห้องขังที่โรงพัก คนแพ้ก็ต้องไปโรงพยาบาล แพ้จัดก็อาจจะไปวัด โครงการในพระราชดำรินี้รณรงค์ไม่ให้มีความรุนแรง ยุติความรุนแรงด้วยคำว่า "ขอบคุณ - ขอโทษ" <br/><br/>"คนเวลาโมโหไม่สนใจ ต่อให้บอกว่าคุณเป็นตำรวจเขาก็ไม่เชื่อ บอกว่าเป็นอัยการเขาก็ไม่เชื่อ อารมณ์โมโหไม่มีเชื่อ โกรธ สิ่งที่ถูกต้องถ้าไม่ได้รับความเป็นธรรม อย่าตัดสินกันเองกลางถนน อย่าตัดสินกันเองที่หน้าบ้าน เช่นนำรถไปจอดขวางหน้าบ้านกัน ไปโรงพักไปแจ้งความ อยู่ที่เกิดเหตุให้ขอโทษกันอย่างเดียว แล้วก็ไปโรงพักแจ้งความ กระบวนการยุติธรรมจะให้ความยุติธรรมกับท่านเอง อย่าเอาชีวิตท่านไปเสี่ยง ท่านยังมีคนที่รักที่ห่วง รอท่านอุปการะเลี้ยงดู รอท่านกลับบ้าน เพราะฉะนั้นอย่าเสี่ยงภัยกัน ใช้คำว่าขอโทษกัน มีน้ำใจก็ใช้คำว่าขอบคุณ" นายโกศลวัฒน์ กล่าว</p>
    </article>
  </body>
</html>