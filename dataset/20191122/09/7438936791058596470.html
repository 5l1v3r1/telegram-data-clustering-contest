<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Pribram-Advent-zahajime-v-nedeli-1-prosince-604262"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T09:15:00+00:00"/>
    <meta property="og:title" content="Příbram: Advent zahájíme v neděli 1. prosince"/>
    <meta property="og:description" content="Přichází pro mnohé nejkrásnější doba roku, doba Vánoc, které předchází adventní období. Advent v Příbrami zahájíme v neděli 1. prosince na náměstí T. G. Masaryka."/>
  </head>
  <body>
    <article>
      <h1>Příbram: Advent zahájíme v neděli 1. prosince</h1>
      <address>
        <time datetime="2019-11-22T09:15:00+00:00">22 Nov 2019, 09:15</time>
      </address>
      <p>
        <b>Přichází pro mnohé nejkrásnější doba roku, doba Vánoc, které předchází adventní období. Advent v Příbrami zahájíme v neděli 1. prosince na náměstí T. G. Masaryka.</b>
      </p>
      <p>Vánoční strom na náměstí T. G. Masaryka již máme postavený a v následujících dnech bude probíhat jeho zdobení. Zároveň také víme, na co se můžeme při zahájení adventu připravit. Program bude zahájen v 15 hodin a v průběhu odpoledne si užijeme několik hudebních vystoupení. Těšit se můžete na koledy pěveckého sboru Světlušky, koncert přední české mezzosopranistky Andrey Tögel Kalivodové nebo vánoční „rockoledy“ v podání školní kapely Schunky.</p>
      <p>Odpoledne bude také o mluveném slově a divadle. Návštěvníci akce si užijí vánoční vystoupení Na Stojáka s Vojtou Záveským a Arnoštem Frauenbergem, vánoční pohádky a anděly na chůdách.</p>
      <p>Nejočekávanějším bodem je samozřejmě samotné rozsvícení vánočního stromu, kterému bude předcházet adventní zamyšlení pana faráře a požehnání adventního věnce, tato část programu začne v 16.15 h. „Vánoční strom máme letos majestátní, po jeho nazdobení bude dělat Příbramanům v tomto svátečním čase radost. Vánoční výzdoba města se v posledních letech hodně změnila, i letos můžeme slíbit nové zajímavé dekorace. Přijďte se sami přesvědčit,“ zve na zahájení adventu starosta města Jan Konvalinka.</p>
      <p>Po celé odpoledne bude probíhat vánoční adventní trh, chybět nebude Ježíškova dílna s řezbáři, pletení adventních věnců, tvoření skřítků, ukázky práce uměleckého kováře. Natrénovat můžete na dětský biatlon a zvěčnit se budete moci nechat ve fotokoutku s vánočními rekvizitami.</p>
      <p>Každoročně máme nějakou závěrečnou perličku programu. Letos to bude příchod příbramských andělů v podání skupiny Pyroterra, kterou Příbram dobře zná. Tentokrát nás čeká úplně nové a v Příbrami poprvé představené vystoupení.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Pribram-Historicky-prvni-verejne-slyseni-k-rozpoctu-mesta-604144"/>
        <a href="https://www.parlamentnilisty.cz/politika/obce-volicum/Pribram-Participativni-rozpocet-jde-do-tretiho-rocniku-se-zmenami-603977"/>
        <a href="https://www.parlamentnilisty.cz/politika/obce-volicum/Pribram-O-dotace-se-bude-zadat-v-listopadu-600913"/>
        <a href="https://www.parlamentnilisty.cz/politika/obce-volicum/Pribram-Predstavujeme-cyklistickou-budoucnost-600836"/>
      </related>
    </article>
  </body>
</html>