<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/mitsotakis-pros-siriza-metatrepsate-ti-dorodokia-apo-vari-kakourgima-se-aplo-plimelima"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T09:38:00+00:00"/>
    <meta property="og:title" content="Μητσοτάκης προς ΣΥΡΙΖΑ: «Μετατρέψατε τη δωροδοκία από βαρύ κακούργημα σε απλό πλημμέλημα»"/>
    <meta property="og:description" content="Σε ερώτηση του Αλέξη Τσίπρα με θέμα η «Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς», στο πλαίσιο της «Ώρας του πρωθυπουργού», απάντησε ο Κυριάκος Μητσοτάκης στη Βουλή και ανέφερε μεταξύ άλλων ότι ο νόμος θα εφαρμόζεται για όλους το ίδιο, ανεξαρτήτως κοινωνικής τάξης."/>
  </head>
  <body>
    <article>
      <h1>Μητσοτάκης προς ΣΥΡΙΖΑ: «Μετατρέψατε τη δωροδοκία από βαρύ κακούργημα σε απλό πλημμέλημα»</h1>
      <address>
        <time datetime="2019-11-22T09:38:00+00:00">22 Nov 2019, 09:38</time>
      </address>
      <p>Σε ερώτηση του Αλέξη Τσίπρα με θέμα η «Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς», στο πλαίσιο της «Ώρας του πρωθυπουργού», απάντησε ο Κυριάκος Μητσοτάκης στη Βουλή και ανέφερε μεταξύ άλλων ότι ο νόμος θα εφαρμόζεται για όλους το ίδιο, ανεξαρτήτως κοινωνικής τάξης.</p>
      <p>«Η Ελλάδα το 2012 βρισκόταν στην κατάταξη της διεθνούς διαφάνειας στην 94η θέση, το 2015 βρισκόταν στην 58η θέση και ξανακύλησε το 2018 στην 67η θέση. Αυτά είναι τα έργα και οι ημέρες της κυβέρνησης ΣΥΡΙΖΑ με στοιχεία. Είναι προκλητικό να αναμασάτε αυτήν την καραμέλα περί "λευκών κολάρων", τους είπατε και μπαχαλάκηδες των λευκών κολάρων. Εμείς δεν θέλουμε ούτε μπαχαλάκηδες λευκών κολάρων ούτε μπαχαλάκηδες στα πανεπιστήμια. Ο νόμος σε αυτήν τη χώρα θα εφαρμόζεται για όλους, είτε είναι δυνατοί είτε είναι αδύναμοι» επεσήμανε ο πρωθυπουργός.</p>
      <p>Είπε, ακόμη, ότι «στην τέταρτη έκθεση της Ευρωπαϊκής Επιτροπής, αυτή που δημοσιεύτηκε πριν λίγες ημέρες, και ο ευρωπαϊκός οργανισμός κατά της διαφθοράς και η Greco σας εγκαλούν και σας εγκαλούσαν ότι μετατρέψατε τη δωροδοκία σε απλό πλημμέλημα από βαρύ κακούργημα. Δεν τα γνωρίζατε αυτά; Μήπως έγιναν ερήμην σας; Αυτά διορθώνουμε με τους ποινικούς κώδικες. Τα διορθώνουμε κατόπιν εισήγησης της νομοπαρασκευαστικής επιτροπής. Προσέχετε τα λόγια σας όταν μιλάτε για "λευκά κολάρα", μπορεί ενίοτε να είναι λερωμένα και να μη φορούν γραβάτα».</p>
    </article>
  </body>
</html>