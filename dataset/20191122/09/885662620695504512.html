<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125790/akribos-o-iraklis-gia-tis-trapezes-poia-zitimata-menoyn-anoihta"/>
    <meta property="og:site_name" content="Insider"/>
    <meta property="article:published_time" content="2019-11-22T09:45:00+00:00"/>
    <meta property="og:title" content="Ακριβός ο «Ηρακλής» για τις τράπεζες - Ποια ζητήματα μένουν ανοιχτά"/>
    <meta property="og:description" content="Προκαταβολικά θα καταβάλλεται η προμήθεια για τη χρήση της κρατικής εγγύησης, ενώ ανοιχτό παραμένει το κρίσιμο ζήτημα του 0% risk weight, σύμφωνα με πληροφορίες του insider.gr."/>
  </head>
  <body>
    <article>
      <h1>Ακριβός ο «Ηρακλής» για τις τράπεζες - Ποια ζητήματα μένουν ανοιχτά</h1>
      <h2>Προκαταβολικά θα καταβάλλεται η προμήθεια για τη χρήση της κρατικής εγγύησης, ενώ ανοιχτό παραμένει το κρίσιμο ζήτημα του 0% risk weight, σύμφωνα με πληροφορίες του insider.gr.</h2>
      <address><time datetime="2019-11-22T09:45:00+00:00">22 Nov 2019, 09:45</time> by <a rel="author">Βάσω Αγγελέτου</a></address>
      <p>Σε υψηλότερα επίπεδα, απ’ ό,τι θα επιθυμούσαν οι τράπεζες, διαμορφώνεται ο «λογαριασμός» της συστημικής λύσης για τα κόκκινα δάνεια που προκρίνει η κυβέρνηση.</p>
      <p>Αυτό το συμπέρασμα προκύπτει από τις παραμέτρους του «Ηρακλή» που αποκαλύπτουν στο <b>insider.gr</b> αρμόδιες αρχές. Μία εξ αυτών είναι η προκαταβολική καταβολή της προμήθειας που θα επιβαρύνει τις τράπεζες για τη χρήση των κρατικών εγγυήσεων (guarantee fees), η οποία αναμένεται να διαμορφωθεί στο 2% ή ελαφρώς υψηλότερα, σύμφωνα με τις εκτιμήσεις της διοίκησης της <b>Eurobank </b>όπως διατυπώθηκαν στη διάρκεια <a href="https://www.insider.gr/epiheiriseis/trapezes/125776/eurobank-dimini-paratasi-gia-cairo-tha-perimenei-ton-irakli">χθεσινής ενημέρωσης των ξένων αναλυτών</a> για τα αποτελέσματα εννεαμήνου.</p>
      <p>Σύμφωνα με ασφαλείς πληροφορίες, η προσπάθεια των τραπεζών να διεκδικήσουν επιμερισμό του κόστους στα διαδοχικά έτη δεν βρήκε ευήκοα ώτα στις εποπτικές αρχές, δηλαδή τον <b>Εποπτικό Μηχανισμό της ΕΚΤ (SSM) </b>και την <b>DG Comp</b>, και η καταβολή θα είναι εμπροσθοβαρής. Ειδικά στην περίπτωση της Eurobank και της τιτλοποίησης «Cairo» που βρίσκεται πολύ κοντά στην υλοποίησή της, το κόστος αυτό εκτιμάται στα 250 εκατ. ευρώ, όπως διευκρινίστηκε από τον διευθύνοντα σύμβουλο, κ. <b>Φωκίωνα Καραβία.</b></p>
      <p>Υψηλόβαθμα τραπεζικά στελέχη διατυπώνουν στο insider.gr τις ανησυχίες τους για το κόστος του σχεδίου και παραδέχονται ότι θα «κάψει» σημαντικά κεφάλαια των τραπεζών. Προκειμένου να ανταποκριθεί στις ανάγκες, η <b>Alpha Bank </b>σχεδιάζει άντληση κεφαλαίων Tier 2 μέσω ομολόγων, ύψους 800 εκατ. ευρώ, το 2020, όπως εξήγγειλε ο CEO <b>Βασίλης Ψάλτης</b> σε<a href="https://www.insider.gr/epiheiriseis/trapezes/125668/psaltis-monodromos-galaxy-perimename-sosto-timing"> πρόσφατη ενημέρωση </a>σχετικά με το πρόγραμμα μετασχηματισμού της τράπεζας που προβλέπει τιτλοποιήσεις έως 12 δισ. ευρώ.</p>
      <p>Ένα επιπλέον κόστος είναι το κουπόνι που θα καταβάλει το όχημα ειδικού σκοπού (SPV) που θα συστήσουν οι τράπεζες προκειμένου να εκδώσουν τους τίτλους. Το μοντέλο αυτό υιοθετούν τόσο η Eurobank, όσο και η Alpha Bank, σύμφωνα με τον σχεδιασμό που έχουν παρουσιάσει. Σημειώνεται ότι τους τίτλους ανώτατης διαβάθμισης (senior) θα διακρατήσει η τράπεζα προκειμένου να ενισχύσει την κεφαλαιακή της επάρκεια με μηδενικό ρίσκο. Από τους τίτλους αυτούς θα εισπράττει ένα τοκομερίδιο το οποίο θα καταβάλλει το SPV. Σύμφωνα με πληροφορίες, η Eurobank έχει προϋπολογίσει το συνολικό έξοδο για το Cairo στα 230 εκατ. ευρώ.</p>
      <p>Μια παράμετρος που παραμένει ανοιχτή, τέλος, είναι κατά πόσο το<b> RWA (Risk Weighted Asset) </b>που θα προσδώσει ο SSM για τους senior τίτλους θα είναι μηδενικό. Η προϋπόθεση αυτή είναι ζωτικής σημασίας για το βαθμό στον οποίο οι τιτλοποιήσεις θα ευεργετήσουν ή θα επιβαρύνουν τους ισολογισμούς των τραπεζών. Και αυτό, διότι εάν το risk weight είναι μηδενικό, δεν θα απαιτηθεί από τις τράπεζες η πρόβλεψη πρόσθετων κεφαλαίων ώστε να καλύπτεται ο κίνδυνος της διακράτησης των ομολόγων που εκδίδονται με υποκείμενα στοιχεία κόκκινα δάνεια. Σε αυτή την περίπτωση, τα senior ομόλογα θα προσμετρώνται ως κεφάλαια.</p>
      <p>Το ζήτημα αυτό δεν έχει κλείσει στον SSM, σύμφωνα με ασφαλείς πληροφορίες, ωστόσο οι τραπεζικές διοικήσεις διατυπώνουν την πεποίθηση ότι δεν θα υπάρξει εμπλοκή στο πολύ κρίσιμο αυτό στοιχείο των τιτλοποιήσεων. Το σχετικό νομοσχέδιο βρίσκεται προς έγκριση/γνωμοδότηση αυτές τις ημέρες σε Φρανκφούρτη και Βρυξέλλες και οι επόμενες ημέρες ή εβδομάδες είναι ιδιαίτερα κρίσιμες για το σχέδιο στο οποίο έχει επενδύσει τόσα πολλά η κυβέρνηση για την αντιμετώπιση του «βραχνά» των κόκκινων δανείων.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125342/staikoyras-o-iraklis-tha-meiosei-kata-40-ta-kokkina-daneia"/>
        <a href="https://www.insider.gr/trapezes/oikonomia/125306/iraklis-pire-prasino-fos-apo-kybernisi-trapezites-kai-feygei-gia"/>
        <a href="https://www.insider.gr/epiheiriseis/trapezes/124146/ston-aera-o-iraklis-poy-enantionetai-i-ekt"/>
      </related>
    </article>
  </body>
</html>