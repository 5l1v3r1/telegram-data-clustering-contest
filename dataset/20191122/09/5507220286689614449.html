<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187888/"/>
    <meta property="og:site_name" content="Janam TV"/>
    <meta property="article:published_time" content="2019-11-22T09:21:06+00:00"/>
    <meta property="og:title" content="മരട് ; ഫ്‌ളാറ്റ് ഉടമകള്‍ക്ക് നീതി ഉറപ്പാക്കുമെന്ന് സുപ്രീംകോടതി"/>
    <meta property="og:description" content="ന്യൂഡല്‍ഹി: മരട് കേസില്‍ ഫ്‌ളാറ്റുടമകള്‍ക്ക് നീതി ഉറപ്പാക്കുന്നതിന് ആവശ്യമായ നടപടി ഉണ്ടാകുമെന്ന് സുപ്രീം കോടതി. ഫ്‌ളാറ്റ് പൊളിക്കുന്നതിലും ഉടമകള്‍ക്ക്"/>
  </head>
  <body>
    <article>
      <h1>മരട് ; ഫ്‌ളാറ്റ് ഉടമകള്‍ക്ക് നീതി ഉറപ്പാക്കുമെന്ന് സുപ്രീംകോടതി</h1>
      <address><time datetime="2019-11-22T09:21:06+00:00">22 Nov 2019, 09:21</time> by <a rel="author">Janam TV Web Desk</a></address>
      <p>ന്യൂഡല്‍ഹി: മരട് കേസില്‍ ഫ്‌ളാറ്റുടമകള്‍ക്ക് നീതി ഉറപ്പാക്കുന്നതിന് ആവശ്യമായ നടപടി ഉണ്ടാകുമെന്ന് സുപ്രീം കോടതി. ഫ്‌ളാറ്റ് പൊളിക്കുന്നതിലും ഉടമകള്‍ക്ക് നഷ്ടപരിഹാരം നല്കുന്നതിനുമുള്ള നടപടികള്‍ വിലയിരുത്തിയ കോടതി കേസ് ജനുവരി രണ്ടാം വാരത്തിലേക്ക് മാറ്റി വെച്ചു .</p>
      <p>മരട് ഫ്‌ളാറ്റ് സമുച്ഛയങ്ങള്‍ പൊളിച്ചു നീക്കാത്തതിനെ തുടര്‍ന്ന് കോടതി സ്വമേധയാ എടുത്തിട്ടുള്ള കേസ് പരിഗണിക്കവെയാണ് കേസില്‍ ഫ്‌ളാറ്റ് ഉടമകള്‍ക്ക് നീതി ഉറപ്പാക്കുന്നതിന് ആവശ്യമായ നടപടി ഉണ്ടാകുമെന്ന് ജസ്റ്റിസ് അരുണ്‍മിശ്ര അധ്യക്ഷനായ ബെഞ്ച് വ്യക്തമാക്കിയത്. ഫ്‌ളാറ്റ് ഉടമകള്‍ക്ക് പറയാനുള്ള കാര്യങ്ങള്‍ പ്രത്യേകം പരിശോധിക്കുമെന്നും കോടതി പറഞ്ഞു.</p>
      <p>അതിനിടെ ഫ്‌ളാറ്റ് പൊളിക്കുന്നതുമായി ബന്ധപ്പെട്ട് ഇതുവരെ സ്വീകരിച്ച മുഴുവന്‍ നടപടികളും വ്യക്തമാക്കി സംസ്ഥാന സര്‍ക്കാര്‍ സുപ്രീം കോടതിയില്‍ സത്യവാങ്മൂലം സമര്‍പ്പിച്ചിട്ടുണ്ട്. തുടര്‍ന്ന് കേസ് പരിഗണിക്കുന്നത് കോടതി ജനുവരി രണ്ടാം വാരത്തിലേക്ക് മാറ്റിവെച്ചു. ചീഫ് സെക്രട്ടറി ടോം ജോസിനെതിരെ സംവിധായകനും മരടിലെ ഫ്ളാറ്റുടമയുമായ മേജര്‍ രവി സമര്‍പ്പിച്ച കോടതി അലക്ഷ്യ ഹര്‍ജി ഇപ്പോള്‍ പരിഗണിക്കാനാവില്ലെന്ന് പറഞ്ഞ കോടതി ഇത്തരം ഹര്‍ജികളെല്ലാം മാറ്റിവെക്കുകയാണെന്നും വ്യക്തമാക്കി .</p>
    </article>
  </body>
</html>