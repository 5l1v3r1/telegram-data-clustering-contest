<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04728806"/>
    <meta property="og:site_name" content="De Standaard"/>
    <meta property="article:published_time" content="2019-11-22T09:30:00+00:00"/>
    <meta property="og:title" content="Ongehoord. ‘Ik heb rijkdomschaamte’"/>
    <meta property="og:description" content="Ook deze week passeerden er weer heel wat opmerkelijke uitspraken de revue. Een overzicht voor wie de hoogtepunten gemist heeft."/>
  </head>
  <body>
    <article>
      <h1>Ongehoord. ‘Ik heb rijkdomschaamte’</h1>
      <address>
        <time datetime="2019-11-22T09:30:00+00:00">22 Nov 2019, 09:30</time>
      </address>
      <p>Ook deze week passeerden er weer heel wat opmerkelijke uitspraken de revue. Een overzicht voor wie de hoogtepunten gemist heeft.</p>
      <p>‘Ik had andere dingen te doen.’</p>
      <p>Prins Laurent bleef weg op Koningsdag. Allicht een agendaprobleem want Koningsdag viel dit jaar op 15 november. Net zoals vorig jaar. En het jaar daarvoor. En daarvoor… Laurent komt ook niet naar het kerstconcert voor zijn familie. ‘Ik heb op 18 december een privéafspraak,’ vertelde hij aan Het Nieuwsblad. Gezocht: een agendabeheerder voor de prins.</p>
      <p>‘Uw Netflix-abonnement van 8,99 dollar is meer dan wat het bedrijf heeft betaald aan federale belastingen (niets).’</p>
      <p>Democratisch presidentskandidaat Bernie Sanders belooft (op Twitter) dat hij grote bedrijven ‘eindelijk hun eerlijk wil laten betalen’.</p>
      <p>‘Ik heb rijkdomschaamte.’</p>
      <p>De Nederlandse presentatrice Linda De Mol vindt het soms lastig dat ze veel meer te besteden heeft dan de gemiddelde Nederlander, en dat gevoel wordt nog versterkt omdat ze haar werk heel leuk vindt, zo bekent ze in het nieuwe nummer van haar eigen magazine Linda. ‘Als je nou neurochirurg bent en je hebt tien jaar gestudeerd, vind ik het niet zo gek als je een goed salaris verdient, maar ik heb toch ook gewoon heel veel mazzel. Ik werk wel hard hoor, maar ja, er zijn zo véél mensen die hard werken.’</p>
      <p>‘Ik vind dat we nogal lichtzinnig omspringen met die georganiseerde leugen.’</p>
      <p>Filosoof Maarten Boudry noemt het verhaal over een oude man die met paard en piet over de daken zwerft (en kinderen cadeautjes geeft) een ‘schaamteloze uitbuiting’ van de goedgelovigheid van kinderen. (in: De Morgen)</p>
      <p>‘Ik heb hem niet vaak gesproken.’</p>
      <p>Amerikaans president Donald Trump had zijn verdediging klaar na de zeer belastende verklaringen van EU-ambassadeur Gordon Sondland in de hoorzittingen voor de impeachmentprocedure. 'Deze man ken ik niet goed', verklaarde Trump aan journalisten bij het Witte Huis. Nochtans werd Sondland persoonlijk gekozen door de president en becomplimenteerde Trump hem met zijn 'grote kunde' bij zijn aanstelling.</p>
      <p>‘De klimaatjongeren zouden meer bereiken als ze stoppen met mensen te schofferen.’</p>
      <p>In Humo toont minister Zuhal Demir zich bezorgd over de verwijten die de klimaatjongeren over zich heen krijgen. Tegelijkertijd heeft ze ook een advies.</p>
      <p>‘Het is onze droom een show te hebben zonder wegwerpplastic.’</p>
      <p>Chris Martin wil alleen toeren met Coldplay als het klimaatneutraal kan.</p>
      <p>‘Of ik heb afgezien tijdens mijn recordrit? Ik zie al zestig jaar af, want ik ben getrouwd.’</p>
      <p>De 84-jarige West-Vlaming Achille Margo is één van de drie tachtigers die dit jaar een poging deden om het uurrecord in hun leeftijdscategorie te breken. Hij legde 31 kilometer en 186 meter af in één uur. Zijn overjaarse humor nemen we erbij (in De Standaard)</p>
      <p>‘Als tachtigplusser een uur lang tot het uiterste gaan … dat is medisch ongeveer even verantwoord als met een oldtimer continu plankgas geven.’</p>
      <p>Kris Van der Mieren, bondsarts bij Belgian Cycling, zou recordpogingen op die leeftijd nochtans niet aanraden.</p>
      <p>‘Thorgan zal jaloers zijn. Hij heeft maar een keer gescoord, ik twee keer. Dus nu zullen ze toch weer meer over mij praten.’</p>
      <p>Net als in de meeste families is er ook in de familie Hazard enige concurrentie tussen de broers. (Op VTM)</p>
      <p>‘We hadden vroeger kunstenaars die een beter oog voor schoonheid hadden.’</p>
      <p>Peter De Roover (NV-A) verdedigt (in ‘De Afspraak op vrijdag’ op Canvas) het cultuurbeleid van minister Jan Jambon en diens aandacht voor ons erfgoed bijvoorbeeld.</p>
    </article>
  </body>
</html>