<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/jurnalisti-interceptati-ilegal-in-republica-moldova-postul-de-televiziune-tv8-face-un-apel-la-solidaritatea-breslei.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T09:35:28+00:00"/>
    <meta property="og:title" content="Jurnaliști interceptați ilegal în Republica Moldova. Postul de televiziune TV8 face un apel la solidaritatea breslei"/>
    <meta property="og:description" content="Jurnaliștii de la postul de televiziune TV8 din Republica Moldova fac apel la mass-media din țară pentru a iniția o acțiune comună împotriva urmăririi și"/>
  </head>
  <body>
    <article>
      <h1> Jurnaliști interceptați ilegal în Republica Moldova. Postul de televiziune TV8 face un apel la solidaritatea breslei </h1>
      <address><time datetime="2019-11-22T09:35:28+00:00">22 Nov 2019, 09:35</time> by <a rel="author">Redacția</a></address>
      <p>Jurnaliștii de la postul de televiziune TV8 din Republica Moldova fac apel la mass-media din țară pentru a iniția o acțiune comună împotriva urmăririi și interceptării ilegale a colegilor de breaslă. „Ne adresăm tuturor jurnaliștilor și activiștilor civici să ne unim eforturile pentru a obține pedeapsă pentru interceptarea noastră abuzivă și ilegală”, se precizează în apelul <a href="http://tv8.md/2019/11/22/tv8-face-apel-pentru-o-actiune-comuna-impotriva-urmaririi-si-interceptarii-ilegale-a-jurnalistilor/">TV8</a>.</p>
      <p>Apelul jurnaliștilor moldoveni vine după ce, joi, președintele președintele Comisiei parlamentare Securitate și Ordine Publică și Apărare, Chiril Moțpan, a prezentat în cadrul emisiunii „Cabinetul din Umbră” de la Jurnal TV documente care demonstrează faptul că mai mulți jurnaliști din Republica Moldova au fost interceptați și urmăriți ilegal.</p>
      <p>Mariana Rață, Natalia Morari, Angela Gonța sunt doar câteva dintre jurnalistele de la TV8 care au ajuns în această listă. „Astfel, anunțăm public despre intenția de a ne adresa la organele Procuraturii pentru a cere investigarea acestor abuzuri și îndemnăm colegii din presă să ni se alăture. Vă rugăm să ne expediați un email la adresa redactia@tv8.md, cu intenția de a vă alătura la această acțiune, iar noi vom lua legătura ulterior cu jurnaliștii, redacțiile, ONG-urile sau activiștii civici care vor să semneze adresarea către Procuratură”, se mai arată în apel.</p>
      <p>
        <i>Sursa foto: Pixabay.com</i>
      </p>
    </article>
  </body>
</html>