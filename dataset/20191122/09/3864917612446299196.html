<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823386-more-zatopilo-cotiri-desatki-baz-vidpocinku-v-kirilivci.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T09:35:00+00:00"/>
    <meta property="og:title" content="Море затопило чотири десятки баз відпочинку в Кирилівці"/>
    <meta property="og:description" content="У Запорізькій області в смт Кирилівка через штормову погоду затопило близько 40 баз відпочинку, рівень води становить до 1 м."/>
  </head>
  <body>
    <article>
      <h1>Море затопило чотири десятки баз відпочинку в Кирилівці</h1>
      <h2>У Запорізькій області в смт Кирилівка через штормову погоду затопило близько 40 баз відпочинку, рівень води становить до 1 м.</h2>
      <address>
        <time datetime="2019-11-22T09:35:00+00:00">22 Nov 2019, 09:35</time>
      </address>
      <p>Про це повідомляє пресслужба ДСНС у<a href="https://zp.dsns.gov.ua/ua/Nadzvichayni-podiyi/15644.html"> Запорізькій області.</a></p>
      <p>«Станом на 11:00 22 листопада на території смт Кирилівка штормова погода не стихає: посилення східного вітру 20 м/с, пориви вітру до 28 м/с призвели до підвищення рівня води на Федотовій косі. На даний час орієнтовно на 30-40 базах відпочинку рівень води становить від 0,5 до 1 метру. Бази відпочинку не працюють», - йдеться у повідомленні.</p>
      <figure>
        <img src="https://static.ukrinform.com/photos/2019_11/1574418860-979.jpg"/>
      </figure>
      <p>Зазначається, що острів Бірючий, який з'єднаний з Федотовою косою перешийком, через підйом води залишився відрізаним від суходолу.</p>
      <figure>
        <img src="https://static.ukrinform.com/photos/2019_11/1574418859-730.jpg"/>
      </figure>
      <p>Рятувальники допомогли вибратися двом охоронцям з затопленої бази відпочинку «Мрія» на Федотовій косі. Як зазначається, повідомлення від охоронців, що вони не можуть самотужки покинути базу, надійшло сьогодні, о 08:40. Рятувальники, які прибули на місце події, надали чоловікові та жінці спецодяг, щоб подолати відстань до сухої поверхні, після цього бійці <a href="https://www.ukrinform.ua/tag-dsns">ДСНС</a> супроводили людей на автовокзал.</p>
      <figure>
        <img src="https://static.ukrinform.com/photos/2019_11/1574418859-551.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823312-azovske-more-stormit-hvili-u-portah-mozut-pidnatisa-do-dvoh-metriv.html">Азовське море штормить - хвилі у портах можуть піднятися до двох метрів</a>
      </blockquote>
      <p>Штормова погода зберігається і у Бердянську. Як раніше повідомлялось, через шквальний вітер у Бердянську знеструмлено кілька районів.</p>
      <p>За даними Укргідрометцентру, у п'ятницю, 22 листопада, в Україні очікуються сильні пориви вітру, Приазов'ї - 25-28 м/с (II рівень небезпеки, оранжевий). На акваторії Азовського моря і в портах Маріуполь, Бердянськ пориви вітру 25-30 м/с, висота хвиль 15-20 дм (у портах 13-15 дм).</p>
      <p>Фото: ДСНС.</p>
    </article>
  </body>
</html>