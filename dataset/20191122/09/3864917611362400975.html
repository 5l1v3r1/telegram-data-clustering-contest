<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2823375-agent-fbr-mig-vnesti-zmini-u-dokument-pid-cas-rosijskogo-rozsliduvanna-zmi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T09:26:00+00:00"/>
    <meta property="og:title" content="Агент ФБР міг внести зміни у документ під час “російського розслідування” – ЗМІ"/>
    <meta property="og:description" content="Колишній працівник ФБР міг внести зміни в документ під час розслідування щодо російського втручання у президентські вибори в США в 2016 році."/>
  </head>
  <body>
    <article>
      <h1>Агент ФБР міг внести зміни у документ під час “російського розслідування” – ЗМІ</h1>
      <h2>Колишній працівник ФБР міг внести зміни в документ під час розслідування щодо російського втручання у президентські вибори в США в 2016 році.</h2>
      <address>
        <time datetime="2019-11-22T09:26:00+00:00">22 Nov 2019, 09:26</time>
      </address>
      <p>Ідеться про документ, що стосується схваленого судом стеження за радником президента Дональда Трампа під час його передвиборчої кампанії 2016 року, повідомляє <a href="https://edition.cnn.com/2019/11/21/politics/fbi-fisa-russia-investigation/index.html">CNN</a> з посиланням на джерела.</p>
      <p>“Очікується, що цей висновок (інформація про зміни в документі — ред.) стане частиною звіту генерального інспектора Міністерства юстиції Майкла Горовіца щодо намагань <a href="https://www.ukrinform.ua/tag-fbr">ФБР</a> отримати ордери згідно із Актом про негласне спостереження в цілях зовнішньої розвідки (FISA) за Картером Пейджем, колишнім помічником Трампа під час його передвиборчої кампанії 2016 року. Горовіц опублікує звіт наступного місяця (9 грудня — ред.)”, - йдеться у повідомленні.</p>
      <p>Зазначається, що Горовіц передав докази щодо нібито зміненого документа федеральному прокурору Джону Дерхему, призначеному генеральним прокурором Вільямом Барром для проведення широкого розслідування щодо законності справи про можливе російське втручання у вибори президента США.</p>
      <p>За словами співрозмовників, слідчі Горовіца провели понад 100 опитувань свідків. Під час такого інтерв'ю один зі свідків визнав зміну документа.</p>
      <p>Невідомо, яку роль зіграв змінений документ в розслідуванні ФБР "російської справи" і чи вплинула вона на отримання ордера в рамках FISA на стеження. Водночас зазначається, що зміни у документі були суттєвими.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2700377-fbr-diznalasa-so-rosijski-hakeri-zlamali-bazu-danih-viborciv-floridi.html">ФБР дізналася, що російські хакери зламали базу даних виборців Флориди</a>
      </blockquote>
      <p>Міністерство юстиції та генеральний інспектор від коментарів відмовилися, повідомляє CNN.</p>
      <p>Телеканал зазначає, що така підробка в документах з розслідування щодо ймовірних зв'язків команди Трампа з РФ лише підживлює звинувачення президента США і його союзників в тому, що ФБР допустив правопорушення при розслідуванні "російської справи".</p>
      <p>Як повідомляв Укрінформ, 24 березня генеральний прокурор США Вільям Барр оприлюднив короткий звіт на чотирьох сторінках про результати "російського" розслідування спецпрокурора Роберта Мюллера. У висновках, зокрема, було підтверджено втручання Росії в президентські вибори в США шляхом зламу серверів Демократичної партії, а також впливу на аудиторію через соцмережі. Натомість, як зазначив Барр, розслідування не знайшло достатньо доказів щодо змови з росіянами або обструкції правосуддю.</p>
      <p>Водночас, у оприлюдненому повному звіті Мюллера були наведені епізоди, коли президент Трамп намагався звільнити спецпрокурора одразу після його призначення та перевести розслідування в іншу площину. Однак усі його накази ігнорувалися оточенням у Білому домі, що, зрештою, і врятувало президента від звинувачень у перешкоджанні слідству.</p>
    </article>
  </body>
</html>