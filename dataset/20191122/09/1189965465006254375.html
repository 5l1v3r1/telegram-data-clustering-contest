<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/tech_science/260227/anakalyfthike-o-protos-galaksias-poy-exei-oxi-mia-alla-treis-mayres-trypes-sto-kentro-toy"/>
    <meta property="og:site_name" content="LiFO"/>
    <meta property="article:published_time" content="2019-11-22T09:18:00+00:00"/>
    <meta property="og:title" content="Ανακαλύφθηκε ο πρώτος γαλαξίας που έχει όχι μία αλλά τρεις μαύρες τρύπες στο κέντρο του"/>
    <meta property="og:description" content="Μια διεθνής ομάδα αστρονόμων ανακάλυψε τον πρώτο γαλαξία, με τρεις υπερμεγέθεις μαύρες τρύπες στο κέντρο του"/>
  </head>
  <body>
    <article>
      <h1>Ανακαλύφθηκε ο πρώτος γαλαξίας που έχει όχι μία αλλά τρεις μαύρες τρύπες στο κέντρο του</h1>
      <h2>Μια διεθνής ομάδα αστρονόμων ανακάλυψε τον πρώτο γαλαξία, με τρεις υπερμεγέθεις μαύρες τρύπες στο κέντρο του</h2>
      <address><time datetime="2019-11-22T09:18:00+00:00">22 Nov 2019, 09:18</time> by <a rel="author">LIFOTEAM</a></address>
      <p>
        <b>Οι περισσότεροι μεγάλοι <a href="https://www.lifo.gr/tags/%CE%93%CE%B1%CE%BB%CE%B1%CE%BE%CE%AF%CE%B1%CF%82">γαλαξίες</a>, όπως ο δικός μας, έχουν μια τεράστια μαύρη τρύπα στο κέντρο τους, αλλά μια διεθνής ομάδα αστρονόμων ανακάλυψε τον πρώτο γαλαξία, με τρεις υπερμεγέθεις μαύρες τρύπες στο κέντρο του.</b>
      </p>
      <p>Πρόκειται για τον γαλαξία NGC 6240 σε απόσταση περίπου 300 εκατομμυρίων ετών φωτός από τη Γη. Έως τώρα οι επιστήμονες νόμιζαν ότι αυτός έχει δύο κεντρικές μαύρες τρύπες, αλλά τελικά βρήκαν και μια τρίτη.</p>
      <p>Οι ερευνητές, με επικεφαλής τον καθηγητή Βόλφραμ Κολάτσνι του γερμανικού Πανεπιστημίου του Γκέτινγκεν, που μελέτησαν τον γαλαξία με το Πολύ Μεγάλο Τηλεσκόπιο (VLT) του Ευρωπαϊκού Νοτίου Αστεροσκοπείου (ESO) στη Χιλή και έκαναν τη σχετική δημοσίευση στο περιοδικό αστρονομίας και αστροφυσικής «Astronomy &amp; Astrophysics», υπολόγισαν ότι κάθε μία από τις τρεις κεντρικές μαύρες τρύπες έχει μάζα πάνω από 90 εκατομμύρια ήλιους.</p>
      <p>Οι τρεις μαύρες τρύπες βρίσκονται σε μια περιοχή του διαστήματος διαμέτρου μικρότερης των 3.000 ετών φωτός. Γαλαξίες με πάνω από μία κεντρική μαύρη τρύπα προέρχονται από τη συγχώνευση παλαιότερων μικρότερων γαλαξιών που είχαν τη δική τους κεντρική μαύρη τρύπα. «Έως τώρα τέτοια συγκέντρωση τριών τεράστιων μαύρων οπών δεν είχε ποτέ ανακαλυφθεί στο σύμπαν. Αποτελεί ένδειξη για μια διαδικασία ταυτόχρονης συγχώνευσης τριών γαλαξιών μαζί με τις κεντρικές μαύρες τρύπες τους», δήλωσε ο Κολάτσνι.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/tech_science/260038/kosmiki-ekriksi-espase-to-rekor-tis-pigis-fotos-me-tin-ypsiloteri-energeia-sto-sympan"/>
      </related>
    </article>
  </body>
</html>