<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260219/o-katazitoymenos-tis-epanastatikis-aytoamynas-dilonei-pos-i-organosi-den-sxediaze-alli-epithesi"/>
    <meta property="og:site_name" content="LiFO"/>
    <meta property="article:published_time" content="2019-11-22T09:22:00+00:00"/>
    <meta property="og:title" content="Ο καταζητούμενος της Επαναστατικής Αυτοάμυνας δηλώνει πως η οργάνωση δεν σχεδίαζε άλλη επίθεση"/>
    <meta property="og:description" content="Τι ισχυρίζεται στο κείμενό του ο 46χρονος καταζητούμενος, ηγετικό στέλεχος της «Επαναστατικής Αυτοάμυνας»"/>
  </head>
  <body>
    <article>
      <h1>Ο καταζητούμενος της Επαναστατικής Αυτοάμυνας δηλώνει πως η οργάνωση δεν σχεδίαζε άλλη επίθεση</h1>
      <h2>Τι ισχυρίζεται στο κείμενό του ο 46χρονος καταζητούμενος, ηγετικό στέλεχος της «Επαναστατικής Αυτοάμυνας»</h2>
      <address><time datetime="2019-11-22T09:22:00+00:00">22 Nov 2019, 09:22</time> by <a rel="author">NEWSROOM</a></address>
      <p>
        <b>Κείμενο σε ιστοσελίδα του αντιεξουσιαστικού χώρου δημοσίευσε ο καταζητούμενος για συμμετοχή στην τρομοκρατική οργάνωση «<a href="https://www.lifo.gr/tags/%CE%95%CF%80%CE%B1%CE%BD%CE%B1%CF%83%CF%84%CE%B1%CF%84%CE%B9%CE%BA%CE%AE+%CE%91%CF%85%CF%84%CE%BF%CE%AC%CE%BC%CF%85%CE%BD%CE%B1">Επαναστατική Αυτοάμυνα</a>», τα στοιχεία του οποίου έχει δώσει στη δημοσιότητα η αστυνομία.</b>
      </p>
      <p>Πρόκειται για τον 46χρονο Δημήτρη Χατζηβασιλειάδη, ο οποίος ήταν ένας από τους δράστες της ληστείας στο κατάστημα ΟΠΑΠ στον Χολαργό στις 21 Οκτωβρίου και ο οποίος είχε τραυματιστεί στο πόδι.</p>
      <p>Ο καταζητούμενος ισχυρίζεται, μεταξύ άλλων, ότι η «"Επαναστατική Αυτοάμυνα" είχε πάψει να υφίσταται ως πολιτικό σώμα, οργανωτική διεργασία και πρακτική δραστηριότητα ήδη από το 2017», ενώ ισχυρίζεται πως οι δύο συλληφθέντες για συμμετοχή σε αυτήν δεν είχαν σχέση με την οργάνωση.</p>
      <p>Οπως αναφέρει «ο άνθρωπος στο σπίτι του οποίου βρέθηκαν τα αναφερόμενα όπλα και άλλα αντικείμενα δεν είχε ουδεμία πολιτική στράτευση και ουδεμία σχέση με προηγούμενες ή μελλούμενες παράνομες πολιτικές δραστηριότητες. Η εμπλοκή του είναι τραγική. Είναι ένας προσωπικός φίλος που δέχτηκε να με βοηθήσει σε μια δύσκολη στιγμή. Αφού με περιέθαλψε, αποδέχτηκε σαν αναπόφευκτη αναγκαιότητα λόγω της δικής μου ιδιαίτερα δύσκολης κατάστασης, χωρίς κανένα όφελος, παρά μόνο κινδύνους, να μεταφέρω προσωρινώς δικά μου πράγματα στο σπίτι του, χωρίς να γνωρίζει το ακριβές περιεχόμενο των αποσκευών μου. Όλα τα υλικά μεταφέρθηκαν με δική μου πρωτοβουλία στο σπίτι του μετά τον τραυματισμό μου, επειδή εκεί έτυχε να βρεθώ και να λάβω την ανεκτίμητη αλληλεγγύη προς έναν τραυματισμένο και από εκείνη τη στιγμή κατατρεγμένο φίλο. Δυστυχώς δεν κατάφερα να απεμπλέξω εγκαίρως τον άνθρωπο που διακινδύνευσε την ελευθερία του για μένα. Ο άλλος άνθρωπος, ο σύντροφος πρώην πολιτικός κρατούμενος, επίσης δεν γνώριζε τι είχε μεταφερθεί στο σπίτι του φίλου μου. Κανένας τους, αλλά και κανένας άλλος δεν γνώριζε και δεν έχει ευθύνη για κανένα συγκεκριμένο αντικείμενο που είχα εγώ υπό την φύλαξή μου, για την προέλευσή τους και για την πολιτική ιστορία ενός συγκεκριμένου όπλου που έχει χρησιμοποιηθεί από ένοπλη αντιστασιακή οργάνωση».</p>
      <p>Στο κείμενό του μιλά και για τη ληστεία στον Χολαργό γράφοντας ότι «με αφορμή τον σχολιασμό σχετικά με την απαλλοτρίωση του καταστήματος-καζίνο του ΟΠΑΠ στον Χολαργό, οφείλω να ενημερώσω ότι τραυματίστηκα μόνος μου. Άλλωστε, όπως φαίνεται στο βίντεο του καταστήματος, το όπλο πέρασε στα χέρια μου, κάτι που δεν θα μπορούσε να είχε γίνει αν είχα ήδη τραυματιστεί. Η ευθύνη του αδέξιου χειρισμού είναι αποκλειστικώς δική μου. Το σενάριο ότι ο ένας τραυμάτισε τον άλλον αποσκοπεί στη διόγκωση του κατηγορητηρίου και στην διάχυση κακοπιστίας μεταξύ των αγωνιζόμενων. Και βεβαία, τίποτα δεν συνδέει τον σύντροφο Σταθοπουλο με την ληστεία».</p>
      <p>Σημειώνεται ότι η ΕΛ.ΑΣ. συνεχίζει να αναζητεί τα ίχνη του Δημήτρη Χατζηβασιλειάδη. Ο συγκεκριμένος ήταν τους τελευταίους μήνες στο επίκεντρο του αστυνομικού ενδιαφέροντος και μάλιστα στα τέλη Αυγούστου είχε γίνει έρευνα στο σπίτι του, στο περιθώριο επιχείρησης εκκένωσης της κατάληψης Gare στην Καλλιδρομίου καθώς φέρεται να είχε ρόλο διαχειριστή στην κατάληψη. Μάλιστα ήταν αυτός που πριν από τουλάχιστον τρία χρόνια είχε μισθώσει το σπίτι στην Κυψέλη από το οποίο μεταφέρθηκε σε σακίδια ο οπλισμός της οργάνωσης στο σπίτι του Διονύση Μπάκα στον Χολαργό ο οποίος έχει συλληφθεί μαζί με τον Βαγγέλη Σταθόπουλο για συμμετοχή στην «Επαναστατική Αυτοάμυνα.</p>
    </article>
  </body>
</html>