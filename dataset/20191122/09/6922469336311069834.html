<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bluerating.com/fondi-e-polizze/614617/investimenti-tra-la-stabilita-e-i-rendimenti"/>
    <meta property="og:site_name" content="bluerating"/>
    <meta property="article:published_time" content="2019-11-22T09:51:22+00:00"/>
    <meta property="og:title" content="Investimenti, tra la stabilità e i rendimenti"/>
    <meta property="og:description" content="Il fondo M&amp;G (Lux) Global Listed Infrastructure punta su aziende con una redditività solida. Tra la stabilità e i rendimenti."/>
  </head>
  <body>
    <article>
      <h1>Investimenti, tra la stabilità e i rendimenti</h1>
      <address><time datetime="2019-11-22T09:51:22+00:00">22 Nov 2019, 09:51</time> by <a rel="author">Andrea Telara</a></address>
      <p>Gestori di aeroporti, di reti elettriche e idriche o di grandi infrastrutture di telecomunicazione. Sono alcuni esempi di aziende i cui titoli trovano spazio nel portafoglio gestito da Alex Araujo (nella foto), fund manager del fondo M&amp;G (Lux) Global Listed Infrastructure di M&amp;G Investments. Si tratta di un prodotto azionario globale che investe nel settore delle infrastrutture, puntando su titoli con caratteristiche difensive e che appartengono a società con un flusso di redditività costante e tendente alla crescita.</p>
      <p><b>Resistenti al ciclo</b><br/>“Anche in periodi di crisi economica certe categorie di spese non si possono tagliare, come per esempio quelle per l’energia o le utenze domestiche”, dice Araujo, che spiega così la ragione per cui i titoli delle infrastrutture sono meno vulnerabili all’andamento del ciclo economico. Di conseguenza, proprio il comparto delle infrastrutture è una componente irrinunciabile per il portafoglio di investitori che hanno un obiettivo di investimento nel lungo termine come i fondi pensione o di private equity. Mentre quest’ultimi prodotti rappresentano però degli asset illiquidi che necessariamente devono essere tenuti nel portafoglio per un periodo di tempo molto prolungato, l’M&amp;G (Lux) Global Listed Infrastructure investe in società quotate ed è dunque un fondo comune le cui quote hanno una valorizzazione giornaliera e sono facilmente liquidabili. Oltre a questa caratteristica, il fondo di M&amp;G ha una volatilità inferiore al resto del mercato azionario durante le fasi di ribasso dei listini, senza rinunciare comunque alle performance durante le fasi di rialzo. Per questa ragione può rappresentare una componente aggiuntiva del portafoglio degli investitori in cerca di valide alternative nell’attuale scenario dei mercati, in cui il reddito fisso fatica a garantire rendimenti consistenti, complice il livello minimo dei tassi. Nel portafoglio del fondo M&amp;G (Lux) Global Listed Infrastructure vi sono anche le azioni di due società italiane. Una è Inwit, leader nelle infrastrutture per le telecomunicazioni mobili.</p>
      <p><b>Attenzione alla sostenibilità</b><br/>L’altra è Enel “che”, aggiunge Araujo, “non è solo una grande utility elettrica ma anche un’azienda che ha prospettive di crescita nel lungo termine grazie al suo posizionamento nelle energie rinnovabili”. I fattori Esg, legati alla tutela dell’ambiente, alla responsabilità sociale e alla trasparenza della governance sono importanti per un fondo come quello gestito da Araujo visto che, ricorda il gestore, “qualunque infrastruttura ha un impatto sulla società e l’ambiente”. I temi Esg sono dunque parte integrante della strategia dell’M&amp;G (Lux) Global Listed Infrastructure.</p>
      <related>
        <a href="https://www.bluerating.com/fondi-e-polizze/614393/investimenti-leuropa-preferisce-tenere-i-soldi-sul-conto-corrente"/>
        <a href="https://www.bluerating.com/banche-e-reti/614296/consulenti-la-gioventu-che-non-avanza"/>
        <a href="https://www.bluerating.com/banche-e-reti/613927/deutsche-bank-fa-15-nuovi-consulenti-per-ruggiu"/>
      </related>
    </article>
  </body>
</html>