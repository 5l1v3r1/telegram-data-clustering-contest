<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-bakteria-new-delhi-w-rzeszowskiej-klinice-jednym-z-trojga-pa,nId,3348701"/>
    <meta property="og:site_name" content="RMF24"/>
    <meta property="article:published_time" content="2019-11-22T09:06:07+00:00"/>
    <meta property="og:title" content="Bakteria New Delhi w rzeszowskiej klinice. Jednym z trojga pacjentów jest 14-latka"/>
    <meta property="og:description" content="Bakteria New Delhi w szpitalu klinicznym numer 2 w Rzeszowie. Odporne na antybiotyki i zagrażające życiu bakterie wykryto u trzech pacjentów przebywających na oddziale intensywnej terapii. Jedną z zakażonych osób jest 14-letnie dziecko."/>
  </head>
  <body>
    <article>
      <h1>Bakteria New Delhi w rzeszowskiej klinice. Jednym z trojga pacjentów jest 14-latka</h1>
      <address><time datetime="2019-11-22T09:06:07+00:00">22 Nov 2019, 09:06</time> by <a rel="author" href="https://www.rmf24.pl/tylko-w-rmf24/joanna-potocka" target="_blank">Joanna Potocka</a></address>
      <p>
        <b>Bakteria New Delhi w szpitalu klinicznym numer 2 w Rzeszowie. Odporne na antybiotyki i zagrażające życiu bakterie wykryto u trzech pacjentów przebywających na oddziale intensywnej terapii. Jedną z zakażonych osób jest 14-letnie dziecko.</b>
      </p>
      <figure>
        <img src="https://i.iplsc.com/zdjecie-ilustracyjne/0009EKD9CJPYRWBT-C123-F4.png"/>
      </figure>
      <p>(zdjęcie ilustracyjne) /foto. pixabay /</p>
      <p>Troje pacjentów z bakterią New Delhi przebywa w Klinicznym Szpitalu Wojewódzkim nr 2 w Rzeszowie. Jak pisze "Gazeta Wyborcza", jeden z pacjentów zaraził się bakterią prawdopodobnie w czasie pobytu na Ukrainie.</p>
      <p>"Miał wcześniej wypadek na Ukrainie i tam również przeszedł operację. Do rzeszowskiego szpitala przyjęto go w ciężkim stanie, umieszczono na OIOM-ie. W czasie rutynowych badań okazało, że jest nosicielem. Zaraził pacjenta, z którym przebywał na sali" - czytamy w gazecie.</p>
      <p>Wśród zakażonych jest 14-letnia dziewczynka, która - jak twierdzi portal nowiny24.pl - trafiła do rzeszowskiej kliniki po wypadku samochodowym.</p>
      <h4>Pacjent zero – Szwed w indyjskim szpitalu w New Delhi</h4>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=nFhL0AhgdASJvyNzQgeNl3a5fdpZeYbeYU9PWdo.Fv..o7/url=http%3A%2F%2Fwww.rmf24.pl%2Faktualnosci%2Fnews-kilkaset-osob-zakazonych-superbakteria-new-delhi-w-polsce-je%2CnId%2C2619206%3Fparametr%3Dembed_tyt_zdj">Kilkaset osób zakażonych superbakterią New Delhi w Polsce. Jest odporna na antybiotyki</a>
      </p>
      <figure>
        <img src="https://i.iplsc.com/kilkaset-osob-zakazonych-superbakteria-new-delhi-w-polsce-je/0007JH4NBMAHMPOA-C128.jpg"/>
      </figure>
      <p><b>New Delhi </b>to bakterie, które <b>mogą powodować zapalenie opon mózgowo-rdzeniowych, płuc, układu pokarmowego, moczowego</b> (szczególnie częste) czy zagrażającą życiu <b>sepsę.</b></p>
      <p>W ponad 90 proc. przypadków pod nazwą New Delhi kryje się Klebsiella pneumoniae. Jednak równie oporne - i w taki sam sposób - mogą być inne bakterie jelitowe - Eschericha coli czy Enterobacter.</p>
      <p>Wspólną cechą bakterii New Delhi jest enzym NDM-1 (obecnie nazywany po prostu NDM, czyli skrótem od angielskiego New Delhi metallo-beta-lactamase). To właśnie jemu bakterie New Delhi zawdzięczają <b>wyjątkową oporność na leki.</b> Enzym ten unieczynnia nawet karbapenemy - antybiotyki ostatniej szansy, stosowane zwykle w leczeniu zakażeń bakteriami opornymi na inne antybiotyki.</p>
      <p>Enzym NDM został zidentyfikowany u bakterii Klebsiella pneumoniae oraz Escherichia coli, wyizolowanych w roku 2008 przez naukowców z uniwersytetu w Cardiff. <b>Bakterie wykryto u Szweda, pacjenta indyjskiego szpitala w New Delhi.</b> Rozpoznano u niego zakażenie układu moczowego. Obecność NDM stwierdzano następnie u bakterii pochodzących z Indii, Pakistanu i Bangladeszu. Stamtąd trafiły do Wielkiej Brytanii, USA, Kanady, Japonii i Brazylii. <b>Pierwszy przypadek śmiertelny wystąpił w Belgii w czerwcu roku 2010.</b></p>
      <p><b>W Polsce bakterie NDM pojawiły się w 2011 roku </b>w Warszawie, a następnie w 2012 roku w szpitalu w Poznaniu.<b> Liczba bezobjawowych nosicieli szacowana jest na tysiące</b>. Nosiciele mogą nie zdawać sobie z tego sprawy, dopóki nie trafią do szpitala bądź nie zachorują. Objawy są takie same, jak w przypadku zakażenia "zwykłą" Klebsiellą (lub inną bakterią z NDM). Dopiero antybiogram ujawnia "sprawcę" problemu.</p>
      <p>Co ważne, w sprzyjających warunkach bakterie z genem NDM mogą przekazać "gen superoporności" innym bakteriom, które również stają się niewrażliwe na antybiotyki. Wystarczy, że bytująca w jelicie nosiciela oporna bakteria "podzieli się informacją" za pomocą plazmidu.</p>
      <h4>New Delhi – bakterie odporne na antybiotyki</h4>
      <p><b>Pojawianiu się podobnych szczepów sprzyja nadużywanie antybiotyków </b>- zjawisko powszechne także w Polsce. Antybiotyki zbyt pochopnie używane są nie tylko w leczeniu, również w przemyśle i rolnictwie.</p>
      <p>Ponieważ antybiotyki nie działają na takie bakterie, jeśli dojdzie do zakażenia, wówczas organizm albo sam zwalcza patogen (można mu w tym pomóc, lecząc objawowo), albo zakażenie przechodzi w formę przewlekłą, albo pacjent umiera (najczęściej w wyniku sepsy).</p>
      <p>
        <b>Osoby zakażone muszą być izolowane od otoczenia.</b>
      </p>
      <h3>Przeczytaj koniecznie:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fczlowiek%2Fnews-bakteria-new-delhi-jak-mozna-sie-nia-zarazic%2CnId%2C2659820%3Fparametr%3Dembed_tyt">Bakteria New Delhi. Jak można się nią zarazić?</a>
      </p>
      <h4>Myjcie ręce!</h4>
      <p>Podstawowym sposobem zapobiegania zakażeniu jest przestrzeganie prostych zasad higieny - zwłaszcza mycie rąk.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fnews-szczoteczka-do-zebow-to-siedlisko-bakterii-jak-sie-ich-ustrz%2CnId%2C3324151%3Fparametr%3Dembed_linki">Szczoteczka do zębów to siedlisko bakterii. Jak się ich ustrzec?</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fnauka%2Fnews-bakterie-moga-podrozowac-tysiace-kilometrow-same%2CnId%2C2902463%3Fparametr%3Dembed_linki">Bakterie mogą podróżować tysiące kilometrów. Same...</a>
        </li>
      </ul>
    </article>
  </body>
</html>