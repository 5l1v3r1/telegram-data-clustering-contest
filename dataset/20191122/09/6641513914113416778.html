<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/kandil-ile-kobani-arasinda-cekisme-var-demirtas-i-hazirliyorlar-turkiye-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-22T09:48:00+00:00"/>
    <meta property="og:title" content="Kandil ile Kobani arasında çekişme var! Demirtaş’ı hazırlıyorlar"/>
    <meta property="og:description" content="Kandil ile Kobani arasında çekişme var! Demirtaş’ı hazırlıyorlar | aydinlik.com.tr"/>
  </head>
  <body>
    <article>
      <h1>Kandil ile Kobani arasında çekişme var! Demirtaş’ı hazırlıyorlar</h1>
      <address>
        <time datetime="2019-11-22T09:48:00+00:00">22 Nov 2019, 09:48</time>
      </address>
      <p>
        <b>İçişleri Bakanı Soylu, 'Mazlum Kobani' kod adlı Ferhat Abdi Şahin ile Kandil arasında çekişme olduğunu söyledi. Kandil'in Selahattin Demirtaş'a yatırım yaptığını söyleyen Soylu, Türkiye'deki IŞİD bombacılarıyla ilgili de bilgi verdi.</b>
      </p>
      <p>İçişleri Bakanı Süleyman Soylu, Hürriyet gazetesine açıklamalarda bulundu. Türk güvenlik elemanlarının Azez’de yakaladığı teröristin IŞİD’in ‘baş bombacısı’ ‘Ebu Cihad El Din El Nasır Ubeyde’ kod adlı Yusuf Huba olduğunu açıkladı. Soylu, çeşitli ülkelerdeki 20 saldırının faili olarak aranan Huba’nın ayrıca IŞİD’in tüm dünyada canlı bomba ve bomba eğitiminden sorumlu elebaşısı olduğunu söyledi. Soylu şöyle devam etti:</p>
      <p>
        <b>HDP SAHİPLENMİYOR, ENTERESAN BİR DURUM</b>
      </p>
      <p>Kandil ile Ferhat Abdi Şahin (Mazlum Kobani kod adlı PKK/YPG’li terörist) arasında çekişme var. Kandil’in Selahattin’e (Demirtaş) yönelik bir koruması var. Kandil’in Apo noktasında bir iç çatışması var. Suriye’de yapılan tüm operasyonlarda Ferhat Abdi Şahin, ABD ile görüştüğü için ona karşı duruşları var. ABD Şahin’i legalleştirmeye çalışıyor, Kandil ve HDP ise hiç sahiplenmiyor, enteresan bir durum. Uluslararası legalleştirilmeye çalışılan bir adamın üzerine atlamaları lazım ama sahiplenmiyorlar. Benim okumam bu. Afrin’de (Zeytin Dalı Harekâtı'nda) Ferhat Abdi Şahin’i zor durumda bırakmak için Kandil unsurlarını hemen çekti, oradaki başarısızlığı Abdi’nin üzerine yıkıp YPG’yi yönetemediği, hem örgüt içinde hem de onların kamuoyunda böyle bir değerlendirmeyi ortaya koymaya çalıştılar. Bu iç çekişme ve çatışmanın ortasında Selahattin Demirtaş, Apo ve onun türevleri söz konusu. İlk kez bir terör örgütünün (PYD/YPG), bir devletin kontrolüne girdiğini görüyoruz. ABD tarafından kontrol ediliyor.</p>
      <p>
        <b>* Ferhat Abdi Şahin’in yerine birini hazırlıyorlar mı?</b>
      </p>
      <p>Kandil’in yatırım yaptığı kişi Selahattin Demirtaş. Demirtaş’ı hazırlıyorlar.</p>
      <figure>
        <img src="https://www.aydinlik.com.tr/_usr/files/img/20191122095034680_b437b974172197a57873769c6541ae291.jpg"/>
      </figure>
      <p>
        <b>FEHMAN HÜSEYİN NE OLDU?</b>
      </p>
      <p>Normal şartlarda Suriye’yi daha iyi bilen kişi kim; Fehman Hüseyin. Peki Kandil Fehman Hüseyin’i nereye çekti? Türkiye sorumlusu yaptı. Oysa Türkiye’yi bilmez. Türkiye içinde PKK’da lider kadro kalmadı. Güçlü saha sorumluları vardı, tamamı öldürüldü, onlar gitti. Fehman Hüseyin ile birlikte Fehim Atalay’ı Türkiye’den sorumlu yaptılar. İçeriye kimi gönderiyorsa öldürülüyor. PKK, her yıl 450-500 arasında teröristi Türkiye’ye aktarıyordu. Önlemler ve operasyonlarla bu yıl 240 teröristi ancak aktarabildiler. Türkiye’ye artık terörist gönderemiyorlar, bir yıldır Amanos ve Karadeniz’e adam aktaramıyorlar. En son Karadeniz’e 3 kişiyi aktarmaya çalıştılar, öldürüldü. Türkiye’deki teröristler büyük bir buhran içindeler. Telsizden konuşamıyorlar, hareket edemiyorlar. Şu an çocuğu örgütte olan 5 bin 183 aileyle görüşüyoruz. Son 3 yılda 568 örgüt mensubu bu şekilde ikna edilerek teslim oldu.</p>
      <p>
        <b>TÜRKİYE’DEKİ 4 IŞİD BOMBACISI ARANIYOR</b>
      </p>
      <p>Irak Askeri İstihbarat Başkanı Korgeneral Saad el-Allak, aralarında DEAŞ’ın ‘en usta’ iki bombacısının da bulunduğu dokuz üyesinin Türkiye’ye kaçtığını, bunların dosyalarının Türk güvenlik birimlerine verildiğini açıklamıştı. Irak’ın Türkiye’ye ilettiği DEAŞ’ın 9 ismi ile ilgili yapılan istihbarat çalışmasında 4’ünün Türkiye’de tutuklandığı belirlendi. Diğer 5 isimle ilgili istihbarat çalışması sürerken belirlenen 4 isim hakkındaki bilgiler şöyle:</p>
      <p><b>Abdullah Fathı:</b> Fırat Kalkanı harekâtı bölgesinde 2019’da yakalanarak gözaltına alındığı ve tutuklandığı, bir ay önce tutuklu olduğu cezaevinden serbest bırakıldığı, ancak üzerinden çıkan dijital materyaller/belgelerin incelenmesi neticesinde suç unsuruna rastlanılması üzerine 28 Ekim 2019 tarihinde Azez TEM Şube Müdürlüğü ekiplerince tekrar gözaltına alınıp 3 Kasım 2019’da Azez Mahkemesi’nce tutuklandığı belirlendi.</p>
      <p><b>Hayrullah Abdullah Fethi:</b> Bolu’da tespit edilen kişinin, DEAŞ terör örgütü içerisinde İdlib’de faaliyet gösterdiği şeklinde hakkında bilgiler bulunan Musab Eşşavi kod adlı Murad Ali Mohammed olduğu; 2019’da Bolu Terörle Mücadele Şube Müdürlüğü tarafından gözaltına alındığı ve 20 Eylül 2019 tarihi itibariyle Gaziantep H Tipi Kapalı Ceza İnfaz Kurumu’nda tutuklu olduğu belirlendi.</p>
      <p><b>Ebu Yusuf kod adlı Sarmad Abdulkareem Yaseen:</b> Samsun/İlkadım Hançerli Mahallesi’nde ikamet ettiği, 30 Eylül 2019 günü gerçekleştirilen operasyonda, yakalanarak gözaltına alınıp 1 Kasım’da sevk edildiği mahkemede tutuklanarak Samsun T Tipi Cezaevi’ne konulduğu…</p>
      <p><b>Evmen Sakir Reşid El-Timimi:</b> İyheb Elani olabileceği değerlendirilerek 17 Eylül 2019 tarihinde (söz konusu bilgiler intikal etmeden önce) Karabük’te gözaltına alındığı, deport edilmek üzere ilgili makamlara teslim edildiği…</p>
      <related>
        <h4>Benzer Haberler</h4>
        <a href="https://www.aydinlik.com.tr/demirtas-in-demokrasi-ittifaki-onerisi-kandil-den-politika-haziran-2018-4"/>
        <a href="https://www.aydinlik.com.tr/petrol-abd-cin-gerginligi-etkisinde-piyasa-gunlugu-mayis-2019"/>
        <a href="https://www.aydinlik.com.tr/eski-hdp-es-genel-baskanlari-kobani-den-tutuklandi-politika-eylul-2019"/>
        <a href="https://www.aydinlik.com.tr/icisleri-bakani-soylu-kandil-e-az-kaldi-turkiye-haziran-2018"/>
      </related>
    </article>
  </body>
</html>