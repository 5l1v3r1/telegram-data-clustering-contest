<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/nomosxedio-mpolsonaro-gia-prostasia-ton-astynomikon-pou-skotonoun/2921059/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T09:36:43+00:00"/>
    <meta property="og:title" content="Νομοσχέδιο Μπολσονάρο για προστασία των αστυνομικών που σκοτώνουν!"/>
    <meta property="og:description" content="Το αμφιλεγόμενο νομοσχέδιο του Μπολσονάρο, το οποίο κατατέθηκε την ώρα που οι φόνοι από αστυνομικούς έχουν αυξηθεί ραγδαία στη Βραζιλία."/>
  </head>
  <body>
    <article>
      <h1>Νομοσχέδιο Μπολσονάρο για προστασία των αστυνομικών που σκοτώνουν!</h1>
      <h2>Άφοβα θα μπορούν να... σκοτώνουν οι αστυνομικοί και οι στρατιωτικοί της χώρας. Ο ακροδεξιός πρόεδρος έστειλε νομοσχέδιο στο Κογκρέσο με το οποίο ζητεί να παρέχεται μεγαλύτερη προστασία στους αστυνομικούς και τους στρατιώτες που σκοτώνουν όταν βρίσκονται σε συγκεκριμένες επιχειρήσεις, γνωστές και ως «Εγγύηση Νόμου και Τάξης».</h2>
      <address><time datetime="2019-11-22T09:36:43+00:00">22 Nov 2019, 09:36</time> by <a rel="author">Newsit Newsroom</a></address>
      <p>Το αμφιλεγόμενο νομοσχέδιο του Μπολσονάρο, το οποίο κατατέθηκε την ώρα που οι φόνοι από αστυνομικούς έχουν αυξηθεί ραγδαία στη Βραζιλία, είναι πιθανό να προκαλέσει έντονες αντιδράσεις από κάποιους βουλευτές και οργανώσεις προάσπισης των ανθρωπίνων δικαιωμάτων.</p>
      <p><b>Προβλέπει τη μείωση των ποινών, ακόμη και πλήρη νομική προστασία, σε αξιωματικούς που σκοτώνουν σε περιπτώσεις στις οποίες είναι αντιμέτωποι με «άδικη, άμεση ή επικείμενη επίθεση» είτε εναντίον τους είτε εναντίον άλλου προσώπου.</b> Στην «άδικη επίθεση» περιλαμβάνεται η τρομοκρατία και οποιαδήποτε <b>«συμπεριφορά που μπορεί να προκαλέσει θάνατο ή τραυματισμό</b>», όπως για παράδειγμα όταν ένας ύποπτος φέρει όπλο.</p>
      <p>Το νομοσχέδιο μοιάζει εν μέρει με ένα προηγούμενο που είχε προωθήσει ο υπουργός Δικαιοσύνης Σέρζιο Μόρο, το οποίο είχε στόχο την καταπολέμηση του εγκλήματος και προσέφερε μεγαλύτερη προστασία στους αστυνομικούς που σκοτώνουν εν ώρα υπηρεσίας.</p>
      <p>Όμως το νομοσχέδιο του Μόρο έχει κολλήσει στο Κογκρέσο, με τους βουλευτές να έχουν αφαιρέσει τα άρθρα που προβλέπουν την παροχή μεγαλύτερης προστασίας στους αστυνομικούς επισημαίνοντας ότι κάτι τέτοιο θα τους παρακινήσει να σκοτώνουν περισσότερους ανθρώπους.</p>
      <p>Σχολιάζοντας το νομοσχέδιό του χθες ο Μπολσονάρο επεσήμανε ότι θα αποτελέσει «αλλαγή» στην καταπολέμηση της βίας στη Βραζιλία.</p>
      <h3>Δολοφονίες με… εντολή προέδρου</h3>
      <p>Οι επιχειρήσεις με την επονομασία «Εγγύηση Νόμου και Τάξης» είναι στρατιωτικές αποστολές που διεξάγονται έπειτα από εντολή του προέδρου για την αντιμετώπιση σποραδικών περιπτώσεων ανεξέλεγκτης βίας ή υψηλού κινδύνου, όπως διεθνείς σύνοδοι.</p>
      <p>Μέχρι στιγμής η Βραζιλία χρησιμοποίησε αυτού του είδους τις επιχειρήσεις στη διάρκεια της συνόδου των BRICs στη Μπραζίλια, για την αντιμετώπιση των δασικών πυρκαγιών στον Αμαζόνιο και για τη μεταφορά ιδιαίτερα επικίνδυνων κρατούμενων σε ομοσπονδιακές φυλακές.</p>
      <h3>Ίδρυσε νέο κόμμα</h3>
      <p>Παράλληλα ο Μπολσονάρο ίδρυσε νέο κόμμα, σύμφωνα με το περιοδικό Exame.</p>
      <p>Το κόμμα του, η «Συμμαχία για τη Βραζιλία», έχει στόχο να πολεμήσει κατά «<b>του κομμουνισμού, της παγκοσμιοποίησης και οποιασδήποτε ιδεολογίας αντίκειται στη φυσική τάξη»</b>, εξήγησε ο ίδιος ο Μπολσονάρο στη διάρκεια εκδήλωσης στη Μπραζίλια.</p>
      <p>Ο πρώην λοχαγός σκοπεύει να ηγείται του κόμματος μαζί με έναν από τους γιους του, τον Φλάβιο, ο οποίος είναι γερουσιαστής.</p>
      <p>Ο ακροδεξιός πρόεδρος αποχώρησε πρόσφατα από το κόμμα του, το Σοσιαλιστικό Φιλελεύθερο Κόμμα (PSL), έπειτα από μια διαμάχη για την χρηματοδότηση της προεκλογικής εκστρατείας.</p>
      <p>
        <b>Για να συμμετάσχει σε εκλογές το νέο κόμμα πρέπει να συγκεντρώσει 500.000 υπογραφές σε τουλάχιστον εννέα από τις 26 πολιτείες της Βραζιλίας.</b>
      </p>
      <p>Το πρόγραμμα του νέου κόμματος αναφέρει ότι «αναγνωρίζει τη θέση του Θεού στη ζωή, την ιστορία και την ψυχή του λαού της Βραζιλίας» και στηρίζει το δικαίωμα στην οπλοκατοχή.</p>
      <p>Ο Μπολσονάρο κατάφερε να κερδίσει στις εκλογές του Οκτωβρίου του 2018 παρουσιάζοντας τον εαυτό του ως ένα αουτσάιντερ που είναι ικανό να απαλλάξει τη Βραζιλία από το έγκλημα και τη διαφθορά.</p>
    </article>
  </body>
</html>