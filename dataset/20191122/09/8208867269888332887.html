<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/22/news/mes_vertice_di_maggioranza-241624910/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T09:14:00+00:00"/>
    <meta property="og:title" content="Salva-Stati, vertice interlocutorio di maggioranza. Moscovici: &quot;Con Mes Italia non finisce sotto tutela&quot;"/>
    <meta property="og:description" content="Il leader della Lega: &quot;Alto tradimento punito con carcere&quot;. E chiede a Conte un confronto tv. Il governo si divide: M5s e Leu contrari alla riforma"/>
  </head>
  <body>
    <article>
      <h1>Salva-Stati, vertice interlocutorio di maggioranza. Moscovici: "Con Mes Italia non finisce sotto tutela"</h1>
      <h2>Il leader della Lega: "Alto tradimento punito con carcere". E chiede a Conte un confronto tv. Il governo si divide: M5s e Leu contrari alla riforma del Mes, Pd e Italia Viva più disponibili. Il ministro dell'Economia Gualtieri riferirà in Senato il 27 novembre, il premier il 10 dicembre</h2>
      <address>
        <time datetime="2019-11-22T09:14:00+00:00">22 Nov 2019, 09:14</time>
      </address>
      <p>Dopo l'allarme lanciato dal <a href="https://www.repubblica.it/economia/2019/11/18/news/mes_salvini_meloni-241337397/">leader leghista Matteo Salvini sulla riforma del Meccanismo europeo di stabilità</a> (Mes), si è tenuto oggi il vertice di maggioranza,<a href="https://www.repubblica.it/economia/2019/11/19/news/mes_di_maio_chiede_un_vertice_di_maggioranza_il_parlamento_non_puo_restare_all_oscuro_-241426166/"> chiesto a gran voce dal M5s</a>, per fare chiarezza sul sì dell'Italia alla revisione del Fondo salva Stati. Dopo circa due ore di confronto, però, non si è giunti a nessuna soluzione: "Continuiamo a ragionare" è stato il primo commento a caldo del deputato di Italia Viva Luigi Marattin, presente al vertice. Tuttavia, ha aggiunto, "la discussione è stata buona, seguiranno approfondimenti tecnici, la riunione è stata aggiornata per altri impegni".<br/><br/>Intanto il commissario Ue agli Affari economici <b>Pierre Moscovici</b>, dopo aver incontrato a Roma il premier Conte e il ministro dell'economia Gualtieri, ha rassicurato: "Nessuno ha voluto mettere l'Italia sotto tutela" con la riforma del Mes, "credo sia una riforma accettabile e vantaggiosa per l'Italia".</p>
      <h3>Maggioranza divisa</h3>
      <p>Di fatto nel vertice si è verificata una spaccatura della maggioranza, con da una parte Leu e M5s contrari alla firma della riforma del fondo Salva-stati e dall'altra Pd e Italia viva più disponibili. Gualtieri (Pd) ha infatti ribadito convintamente la necessità di riformare il Mes, in linea con quanto deciso dall'eurogruppo a giugno, perchè questo contribuisce a stabilizzare l'area euro senza peraltro comportare la necessità di ristrutturare preventivamente il debito per accedere al sostegno finanziario. Ma M5s e Leu hanno invece sostenuto che questa possibilità c'è, al punto da prefigurare il rischio di una sorta di 'commissariamento' dello Stato. Di più: hanno paventato il rischio per l'italia di finire in una sorta di limbo finanziario, di serie B dei paesi europei. Pertanto hanno chiesto al governo di fermarsi, di non sottoscrivere una riforma che sarebbe peggiorativa (la firma è prevista per dicembre) e di rinviare il punto. Al momento dunque la maggioranza non c'è ma tutte le fonti al tavolo non disperano in un'intesa, che sarà poi ratificata in Parlamento. M5s e leu chiedono la 'parlamentarizzazione' della discussione. Nota a margine: Gualtieri ha ricordato ai presenti che è in qualche modo paradossale che lui debba difendere, senza rammarico, un accordo che tuttavia non è stato lui a sottoscrivere. Chi lo ha firmato, invece, veste i panni del grande accusatore. Una sottolineatura indirizzata a Matteo Salvini, che anche oggi parla di "tradimento".<br/><br/>Al vertice, oltre al premier Giuseppe Conte- che lo ha lasciato in anticipo per incontrare Moscovici - erano presenti, tra gli altri, Gualtieri, il titolare della Farnesina Luigi Di Maio, il capo delegazione del Pd e ministro della Cultura Dario Franceschini, il ministro degli Affari Ue Enzo Amendola, il ministro per i Rapporti con il Parlamento Federico D'Incà. Per Italia Viva ha partecipato come detto Marattin. Per Leu, Stefano Fassina.<br/><br/><b><a href="https://www.repubblica.it/economia/2019/11/18/news/mes_salvini_meloni-241337397/">SCHEDA: CHE COSA E' IL MES</a></b></p>
      <h3>L'attacco di Salvini</h3>
      <p>Salvini chiede in diretta su Rai Uno un confronto televisivo con il premier: "Abbiamo sempre detto no - ha ribadito Salvini a Unomattina -  Sono pronto a un confronto tv con Conte sul Mes, se viene qui fa la figura del bugiardo o dello smemorato, sono pronto quando vuole". E come detto urla al tradimento: "Non vorrei che Conte avesse venduto la nostra sovranità per tenersi la poltrona. Se così fosse, sarebbe alto tradimento e, in pace o in guerra, è un reato punibile con la galera".<br/><br/>Il ministro Gualtieri riferirà sul caso comunque in Senato il 27 novembre, Conte il 10 dicembre.<br/><br/><br/>   </p>
    </article>
  </body>
</html>