<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-odesa-tanker/30286239.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T09:38:08+00:00"/>
    <meta property="og:title" content="В Одесі до берега прибило танкер"/>
    <meta property="og:description" content="В Одесі до берега прибило порожній танкер. Про це повідомляє кореспондент Радіо Свобода. На борту лише троє членів екіпажу, всі – громадяни України. «3 добу намагаються боротися без їжі і води. Пр"/>
  </head>
  <body>
    <article>
      <h1>В Одесі до берега прибило танкер</h1>
      <address>
        <time datetime="2019-11-22T09:38:08+00:00">22 Nov 2019, 09:38</time>
      </address>
      <p>В Одесі до берега прибило порожній танкер. Про це повідомляє кореспондент Радіо Свобода.</p>
      <p>На борту лише троє членів екіпажу, всі – громадяни України.</p>
      <p>«3 добу намагаються боротися без їжі і води. Пропало електропостачання 21 листопада. Відмовилися від допомоги вчора, сигнал «SOS» подавати не стали», – розповів виконуючий обов’язки начальника адміністрації Одеського порту Денис Коропів.</p>
      <p>Він додав, що зв’язку з власником судна немає, капітан відомостей про нього не надає. З кінця минулого року у судна відсутні необхідні документи.</p>
      <p>Співробітники порту намагалися кілька разів підійти до судна, але через сильні хвилі це неможливо.</p>
      <p>«Екіпаж деморалізований, співпрацювати не хочуть, посилаються на судновласника. Вчора їм пропонували буксирування до порту Південний, але вони відмовилися. Ситуація непроста», – зазначив капітан Одеського порту.</p>
      <p>За наявною інформацією, танкер стояв баластом біля Одеси з травня 2019 року. Власником його є громадянин Великої Британії, порт прописки – у Румунії. Вийшло судно з Констанци.</p>
      <p>За даними Гідрометцентру, вітряна погода буде триматися 2-3 дні. Пориви вітру сягають 19-20 метрів в секунду.</p>
    </article>
  </body>
</html>