<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%ce%bf%cf%8d%cf%81%ce%ba%ce%bf%cf%82-%cf%86%cf%85%ce%b3%ce%ac%cf%82-%cf%83%cf%84%cf%81%ce%b1%cf%84%ce%b9%cf%89%cf%84%ce%b9%ce%ba%cf%8c%cf%82-%cf%80%cf%81%ce%bf%cf%82-%ce%bd%ce%b1%cf%84%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T09:57:28+00:00"/>
    <meta property="og:title" content="Τούρκος φυγάς στρατιωτικός προς ΝΑΤΟ: «Πιέστε την Τουρκία ή πυροβολήστε!»"/>
    <meta property="og:description" content="Οι δηλώσεις του πρώην στρατιωτικού παρουσιάστηκαν και από τουρκικό φιλοκυβερνητικό ΜΜΕ, με τίτλο «Προδότης Ακόλουθος εμφανίστηκε στην Ολλανδία»."/>
  </head>
  <body>
    <article>
      <h1>Τούρκος φυγάς στρατιωτικός προς ΝΑΤΟ: «Πιέστε την Τουρκία ή πυροβολήστε!»</h1>
      <address>
        <time datetime="2019-11-22T09:57:28+00:00">22 Nov 2019, 09:57</time>
      </address>
      <p>
        <b>Οι δηλώσεις του πρώην στρατιωτικού παρουσιάστηκαν και από τουρκικό φιλοκυβερνητικό ΜΜΕ, με τίτλο «Προδότης Ακόλουθος εμφανίστηκε στην Ολλανδία».</b>
      </p>
      <p>Αίσθηση έχουν δημιουργήσει οι δηλώσεις Τούρκου πρώην Ναυτικού Ακολούθου στην Ελλάδα, που έχει διαφύγει στην Ολλανδία. Ο Halis Tunç κατέφυγε στην Ολλανδία όπου και έχει αιτηθεί άσυλο, αφού πέρασε από την Ελλάδα και την Ιταλία μαζί με την οικογένειά του.</p>
      <p>Εκεί έδωσε συνέντευξη στον τηλεοπτικό σταθμό «NOS», καλώντας το ΝΑΤΟ να ασκήσει πίεση στην Τουρκία. Ο Tunç χαρακτηριστικά δήλωσε: «Αν δεν δείτε αποτελέσματα με την πίεση, τότε πυροβολήστε». Ο φυγάς στρατιωτικός υποστήριξε ότι μετά από την απόπειρα πραξικοπήματος η δομή και η σύνθεση των Τουρκικών Ενόπλων Δυνάμεων έχει αλλάξει πολύ.</p>
      <p>γράφει η Ειρήνη Γεωργίου</p>
      <p>Σύμφωνα με το lawandorder.gr, ανέφερε ότι «το 95% του προσωπικού και των δημοσίων υπαλλήλων που αποτελούσαν τον βασικό πυρήνα των Τουρκικών Ενόπλων Δυνάμεων, έχουν φύγει. Αυτοί ήταν οι “απολιτικοί επαγγελματίες”, κατά το μοντέλο της Δυτικής Ευρώπης». Επίσης, υποστήριξε ότι «ο τουρκικός λαός ζει σε ένα παράλληλο σύμπαν. Δεν έχουν το θάρρος να πουν την αλήθεια ή δεν γνωρίζουν την αλήθεια».</p>
      <figure>
        <img src="https://www.pentapostagma.gr/wp-content/uploads/2019/11/21_noe_2019_tourkos_stratiotikos-ok.jpg"/>
      </figure>
      <p>Στο ρεπορτάζ της ολλανδικής τηλεόρασης επισημαίνεται ακόμα ότι, την προηγούμενη ημέρα, είχε αποκαλυφθεί ότι η κυβέρνηση της Ολλανδίας αποφάσισε να διαθέσει το ποσό των 10 χιλιάδων ευρώ για την ομαλή ένταξη και ενσωμάτωση των μελών της FETÖ στην κοινωνία. H Ολλανδία, η οποία είχε ακυρώσει τα «προγράμματα προσαρμογής» για Τούρκους το 2011, βάσει της συμφωνίας με την Άγκυρα, έχει θεσπίσει νέους κανονισμούς για τα μέλη της FETÖ.</p>
      <p>Οι δηλώσεις του πρώην στρατιωτικού, όπως ήταν αναμενόμενο, παρουσιάστηκαν και από τουρκικό φιλοκυβερνητικό ΜΜΕ, με τον τίτλο «Προδότης Ακόλουθος εμφανίστηκε στην Ολλανδία». Σύμφωνα με τα τουρκικά μέσα ο πλοίαρχος, Halis Tunç, είναι «μέλος της FETÖ», δηλαδή της «τρομοκρατικής οργάνωσης» του Φετουλάχ Γκιουλέν, ενώ μετά από σχετική έρευνα για την δράση της FETÖ, αντιμετωπίζει κατηγορίες ότι πούλησε ναυτικά σχέδια της Τουρκίας στην Ελλάδα και κάνει προπαγάνδα κατά των Τουρκικών Ενόπλων Δυνάμεων.</p>
    </article>
  </body>
</html>