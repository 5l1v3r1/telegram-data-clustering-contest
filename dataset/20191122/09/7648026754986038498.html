<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%a1%d7%9c-%d7%a0%d7%a9%d7%99%d7%9d-%d7%94%d7%a4%d7%95%d7%a2%d7%9c-%d7%a4-%d7%aa-%d7%a2%d7%a8%d7%9b%d7%94-%d7%98%d7%a7%d7%a1-%d7%a4%d7%a8%d7%99%d7%93%d7%94-%d7%9e%d7%91%d7%a0%d7%99-%d7%a1%d7%9c%d7%a2-%d7%9e%d7%91%d7%98%d7%99%d7%97%d7%99%d7%9d-%d7%9c%d7%94%d7%9e%d7%a9%d7%99%d7%9a-%d7%91%d7%93%d7%a8%d7%9b%d7%9a-%d7%95%d7%99%d7%93%d7%90%d7%95-419328/4"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-22T09:16:00+00:00"/>
    <meta property="og:title" content="סל נשים: הפועל פ&quot;ת ערכה טקס פרידה מבני סלע: &quot;מבטיחים להמשיך בדרכך&quot; (וידאו)"/>
    <meta property="og:description" content="המועדון נפרד ממייסד המועדון והיו&quot;ר בשלושים השנים האחרונות, שנפטר בטרם עת בחודש שעבר. הקבוצה ספגה הפסד שני העונה, הפעם בבית מול מכבי חיפה. צפו בטקס"/>
  </head>
  <body>
    <article>
      <h1>סל נשים: הפועל פ"ת ערכה טקס פרידה מבני סלע: "מבטיחים להמשיך בדרכך" (וידאו)</h1>
      <h2>המועדון נפרד ממייסד המועדון והיו"ר בשלושים השנים האחרונות, שנפטר בטרם עת בחודש שעבר. הקבוצה ספגה הפסד שני העונה, הפעם בבית מול מכבי חיפה. צפו בטקס</h2>
      <address><time datetime="2019-11-22T09:16:00+00:00">22 Nov 2019, 09:16</time> by <a rel="author">אורי קידר</a></address>
      <figure>
        <img src="http://mynetpetahtikva.co.il/dyncontent/2019/11/22/0d28e91b-9dc4-44bc-b1a2-ba2966fd8e55.jpeg"/>
        <figcaption>גיל סלע, מאמן הקבוצה, בטקס לזכר אביו. צילום: יובל גבאי</figcaption>
      </figure>
      <p>היה מרגש ומאוד עצוב באולם תיכון "יצחק שמיר" אמש (חמישי), עת נפרד מועדון כדורסל הנשים הפועל פ"ת מבני סלע ז"ל, מייסד המועדון והיו"ר שלו בשלושים השנים מאז הוקם מחדש. האירוע קדם למשחק הבית הראשון העונה של קבוצת הבוגרות של המועדון, שנושאת את שמו של סלע – הפועל "בני" פ"ת, שאירחה את מכבי חיפה.</p>
      <p>בטקס הוכרז רשמית שמה החדש של הקבוצה.</p>
      <p>סלע נפטר בחודש שעבר באופן פתאומי מדום לב, רגע לפני פתיחת העונה בליגות הנשים והנערות השונות ובמועדון עדיין מנסים להתאושש מהמכה הקשה.</p>
      <p>לטקס הגיעו כמאתיים צופים – בני משפחתו וחבריו של סלע, כמו גם קבוצות ממחלקת הנערות של המועדון וכן הקבוצות הבוגרות.</p>
      <p>שתי הקבוצות עמדו על הפרקט, מלוות בשחקניות הצעירות של המועדון.</p>
      <p>מסלע נפרדו אמנון, חברו הקרוב וחבר העמותה, שסיפר על קרוב לארבעים שנות חברות קרובה והדוקה ועל הדאגה העמוקה של בני למועדון ולעתידו.</p>
      <figure>
        <img src="http://mynetpetahtikva.co.il/dyncontent/2019/11/22/91b9aa2d-5448-488c-97d3-4cfdc9b6706e.jpeg"/>
        <figcaption>זוכרים את בני סלע. צילום: שקד קירשטיין</figcaption>
      </figure>
      <p>אושרה אמויאל, מנהלת מחלקת הנערות, נפרדה מבני בשמה ובשם המועדון וסיפרה: "בני ידע מה הקבוצה צריכה עוד לפני שהצורך עלה, תמיד היה שם עבור השחקניות והמאמנים, דואג שלכולם המקום הזה יהיה קודם כל בית.</p>
      <p>אמריקאיות הרגישו שהן נולדו בישראל, ישראליות מהצפון הכירו ביום אחד את פ״ת כאילו הייתה בירת העמק".</p>
      <p>אחרון הדוברים היה גיל סלע, בנו של בני ומאמן הקבוצה, שהודה לכל מי שהושיט יד מאז נפטר אביו ובראשם רועי לזר, שנרתם לאמן את הקבוצה עד אשר יוכל סלע לשוב ולעשות זאת והבטיח לאביו: "אני חייב להמשיך את הדרך, כי זה מה שהשרשת בי וכך חינכת אותי".</p>
      <p>
        <b>לדברי ההספד המלאים ודקת מחיאת הכפיים לכבודו של סלע, צפו בסרטון (צילום: יובל גבאי).</b>
      </p>
      <p> </p>
      <figure>
        <iframe src="https://www.youtube.com/embed/JlVc08wDdAA" width="560" height="314" data-service="Youtube" scrolling="no"/>
      </figure>
      <p>בסיום הטקס יצא לדרך המשחק, בין הפועל "בני פ"ת למכבי חיפה. שתי הקבוצות קיוו להשיג ניצחון ראשון העונה, אולם במשך שלושה רבעים הייתה על המגרש רק קבוצה אחת – העולה החדשה מחיפה.</p>
      <p>הרבע הראשון היה צמוד והיתרון עבר מצד לצד, כשאופיר לביא מפ"ת קולעת שתי שלשות ומשאירה את קבוצתה בעניינים ואף מחזיקה ביתרון קטן.</p>
      <p>לביא וחברתה תמר אנגל, שהציגה כמה דקות טובות במהלך הרבע השני, היו מהבודדות בפ"ת שהציגו יכולת טובה במשחק.</p>
      <p>דניאל חג'ג' הנמרצת קלעה עם הבאזר את הסל שהעניק לקבוצתה מכבי חיפה יתרון בסיום הרבע – 16:17.</p>
      <p>שיתוף פעולה בין שאנון פלוקר למוניק ריד עוד העלה את המקומיות ליתרון שיא – 20:25, אולם הייתה זאת שירת הברבור של פ"ת במשחק. חיפה רצה 1:16 ושי אלון בשלשה העלתה ליתרון דו ספרתי ראשון 26:36 ובמחצית – 32:42.</p>
      <figure>
        <img src="http://mynetpetahtikva.co.il/dyncontent/2019/11/22/12002f2b-eb52-4003-a540-f6ec2718b387.jpeg"/>
        <figcaption>פינת הזיכרון לסלע שהוקמה אמש ב"יצחק שמיר". צילום: יובל גבאי</figcaption>
      </figure>
      <p>עד לסיום המשיכה חיפה להוליך בהפרשים של 10-16 הפרש (44:60 בתום הרבע השלישי) ובסיום – 57:73 למכבי חיפה, שזוכה בניצחון בכורה בליגת העל.</p>
      <p>קלעו לפ"ת: מוניק ריד ואופיר לביא 13 כ"א, שאנון פלוקר 12, דומיניק וילסון 9, תמר אנגל 4, אריאלה רוזנטל 3, שלי סירקיס 2, טרה לורן ברגר 1.</p>
      <p>קלעו לחיפה:  אלכס הארדן 20, קריסטי בלוק 19, קיילה הילסמן 14, דניאל חג'ג' 10, שי אלון 8, אבני סמיונוביץ 2.</p>
      <p>בשבוע הבא יהיו לפ"ת שתי הזדמנויות לזכות בניצחון בכורה – ביום שני תתארח אצל הפועל ראשל"צ, שערכה רק אמש את משחקה הראשונה וזאת לאחר שהקבוצה נשלחה לפירוק ועל כן חל עיכוב באישורה. ביום חמישי תארח הפועל את בנות הרצליה, במשחק השלמה למחזור הראשון.</p>
    </article>
  </body>
</html>