<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100157/%D8%A2%D9%86%DA%86%D9%87-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%A7%D9%86%D8%AC%D8%A7%D9%85-%D8%AF%D8%A7%D8%AF%D9%86%D8%AF-%D9%85%D8%B7%D8%A7%D9%84%D8%A8%D9%87-%DA%AF%D8%B1%DB%8C-%D9%86%D8%A8%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T09:45:26+00:00"/>
    <meta property="og:title" content="آنچه اغتشاشگران انجام دادند، مطالبه‌گری نبود"/>
    <meta property="og:description" content="ایسنا/کرمانشاه امام جمعه کرمانشاه گفت: در اغتشاشات اخیر صلابت نیروهای نظامی‌، انتظامی و امنیتی، غائله را به سرعت پایان داد."/>
  </head>
  <body>
    <article>
      <h6 class="kicker">امام جمعه کرمانشاه:</h6>
      <h1>آنچه اغتشاشگران انجام دادند، مطالبه‌گری نبود</h1>
      <address>
        <time datetime="2019-11-22T09:45:26+00:00">22 Nov 2019, 09:45</time>
      </address>
      <p>ایسنا/کرمانشاه امام جمعه کرمانشاه گفت: در اغتشاشات اخیر صلابت نیروهای نظامی‌، انتظامی و امنیتی، غائله را به سرعت پایان داد.</p>
      <p> آیت الله "مصطفی علما" در دیدار با فرماندهان نیروهای مسلح استان اظهار کرد: در جریان اغتشاشات اخیر، این صلابت و حضور به موقع نیروهای نظامی و امنیتی کشور بود که قائله را به سرعت پایان داد.</p>
      <p>وی افزود: دشمنان تلاش زیادی داشتند تا با تحریک و تهیج جوانان، آنها را علیه کشور بسیج و دست به خشونت و آشوب بزنند، اما حضور به موقع نیروی انتظامی، سپاه، بسیج و دیگر نیروهای امنیتی کشور این فرصت را از دشمن گرفت.</p>
      <p>آیت الله علما خاطرنشان کرد: در این میان نباید از بصیرت مردم نیز به سادگی گذشت، چرا که آنها با بینش بالای خود و درایت و هوشیاری که به خرج دادند راهشان را همان ابتدا از آشوب گران جدا کرده و اعلام برائت و بیزاری جستند.</p>
      <p>نماینده ولی فقیه در استان با تاکید بر اینکه مطالبه گری حق مردم است، خاطرنشان کرد: آنچه که اغتشاشگران انجام دادند مطالبه گری نبود، آنها هدف دیگری را دنبال می کردند و بعدها نیز مشخص شد از چه جریاناتی خط می گرفته‌اند.</p>
      <p>وی تصریح کرد: ایجاد ناامنی، آتش زدن اموال عمومی، وارد کردن خسارت به مال مردم، ایجاد رعب و وحشت و ده‌ها کار ناشایست دیگر را نمی توان مطالبه گری نامید، این کارها اغتشاشگری و ایجاد ناامنی است که باید به شدت با آنها مقابله کرد.</p>
      <p>آیت الله علما در ادامه فرا رسیدن هفته بسیج را نیز گرامی داشت و گفت: بسیج شجره طیبه ای است که با درایت حضرت امام (ره) شکل گرفت و امروز به درخت تنومندی تبدیل شده که هزاران خیر و برکت برای کشور به همراه داشته است.</p>
      <p>امام جمعه کرمانشاه افزود: بسیج مقتدر امروز به قوت قلبی برای دوستاران نظام و خاری در چشم دشمنان آن تبدیل شده که در صحنه های مختلف به خوبی امتحان خود را پس داده است.</p>
      <p>وی در پایان بسیج را پشتوانه اصلی نظام و انقلاب معرفی و این هفته را به تمام بسیجیان تبریک گفت.</p>
      <p>انتهای پیام</p>
    </article>
  </body>
</html>