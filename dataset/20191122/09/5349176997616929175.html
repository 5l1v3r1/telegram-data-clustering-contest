<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chetor.com/182322-%d8%ac%d9%86%da%af-%da%86%d9%87%d8%b1%d9%87-%d8%b2%d9%86%d8%a7%d9%86%d9%87-%d9%86%d8%af%d8%a7%d8%b1%d8%af/"/>
    <meta property="og:site_name" content="چطور"/>
    <meta property="article:published_time" content="2019-11-22T09:00:00+00:00"/>
    <meta property="og:title" content="کتاب جنگ چهره زنانه ندارد؛ روایت واقعی و متفاوت جنگ از زبان زنان"/>
    <meta property="og:description" content="کتاب «جنگ چهره زنانه ندارد»، با نگاهی تازه، مفهوم مبارزه زنان در بطن جنگ را بررسی کرده و زاویه نگاه جدیدی را درمورد این واقعیت کشنده گشوده است."/>
  </head>
  <body>
    <article>
      <h1>کتاب جنگ چهره زنانه ندارد؛ روایت واقعی و متفاوت جنگ از زبان زنان</h1>
      <address><time datetime="2019-11-22T09:00:00+00:00">22 Nov 2019, 09:00</time> by <a rel="author" href="https://www.chetor.com/author/moghaddamiradgmail-com/" target="_blank">نرگس راد</a></address>
      <p>تا امروز چند <a href="https://www.chetor.com/tag/%d8%af%d8%a7%d8%b3%d8%aa%d8%a7%d9%86-%d8%ac%d9%86%da%af/">داستان جنگی</a> خوانده‌اید، شنیده‌اید یا دیده‌اید؟ جنگ‌ها ازجمله کشنده‌ترین و خشونت‌بارترین وقایع در تمام جهان به شمار می‌روند. افزون بر ویرانی، در جنگ‌ها انسان‌های زیادی جان خود را از دست می‌دهند. امروزه روایت‌ها و مستندهای زیادی از جنگ‌های سرتاسر این کره خاکی در دسترس ما قرار دارد. در این روایت‌ها مردان جنگجو در رأس مبارزه قرار دارند و زنان غالبا در نقش پرستار یا کمک‌رسان در پشت جبهه اصلی جنگ مشغول فعالیت‌اند. اما کتاب «جنگ چهره زنانه ندارد»، با نگاهی تازه، مفهوم مبارزه زنان در بطن جنگ را بررسی کرده و زاویه نگاه جدیدی را درمورد این واقعیت کشنده گشوده است. در ادامه، این کتاب مستند را به شما معرفی می‌کنیم.</p>
      <h4>حتما بخوانید:</h4>
      <ul>
        <li>
          <a href="https://www.chetor.com/174883-%da%a9%d8%aa%d8%a7%d8%a8-%d9%87%d8%a7%db%8c-%d8%ac%d9%86%da%af%db%8c/">بهترین کتاب های جنگی که شما را با جنگ‌های بزرگ جهان آشنا می‌کند</a>
        </li>
        <li>
          <a href="https://www.chetor.com/123035-%da%a9%d8%aa%d8%a7%d8%a8-%d9%87%d8%b1%d8%b3/">کتاب هرس؛ روایت آثار مخرب جنگ بر یک خانواده</a>
        </li>
        <li>
          <a href="https://www.chetor.com/120606-%da%a9%d8%aa%d8%a7%d8%a8-%d8%af%d9%88%d8%b3%d8%aa-%d8%a8%d8%a7%d8%b2%db%8c%d8%a7%d9%81%d8%aa%d9%87/">کتاب دوست بازیافته؛ سرنوشت دو دوست در زمان جنگ جهانی دوم</a>
        </li>
      </ul>
      <h3>شناسنامه کتاب</h3>
      <p><b>عنوان کتاب:</b> جنگ چهره زنانه ندارد</p>
      <p><b>نویسنده:</b> سوتلانا آلکساندرونا الکسیویچ</p>
      <p><b>تعداد صفحات:</b> ۳۶۴ صفحه</p>
      <h3>درباره کتاب جنگ چهره زنانه ندارد</h3>
      <p>این رمان درباره زنان روسی‌ است که در جنگ جهانی دوم در جبهه حضور داشتند و با آلمان‌ها جنگیدند. روایت کتاب کاملا مستند و واقعی است و چهره متفاوت و زنانه این جنگ را نشان می‌دهد. این کتاب حاصل چهار سال تحقیق و جمع‌آوری اطلاعاتی است که سوتلانا الکسیویچ، درمورد جنگ جهانی دوم و مبارزه زنان در این جنگ، به دست آورده است. او در این مدت به شهرها و روستاهای زیادی سفر کرده و با زنانی گفت‌وگو کرده است که در نقش تک‌تیرانداز، خلبان، بی‌سیمچی، مین‌روب، رخت‌شور، پزشک، آشپز، خواننده یا حتی فرمانده در این جنگ حضور داشته‌اند و دوشادوش مردان مبارزه کرده‌اند.</p>
      <p>این زنان اکنون، بعد از گذشت سال‌های زیاد از پایان جنگ جهانی دوم، از <a href="https://www.chetor.com/tag/%d8%a7%d8%ad%d8%b3%d8%a7%d8%b3-%d8%aa%d9%86%d9%87%d8%a7%db%8c%db%8c/">تنهایی</a>، <a href="https://www.chetor.com/85233-%da%a9%d8%a7%d8%a8%d9%88%d8%b3-%d8%af%db%8c%d8%af%d9%86/">کابوس دیدن</a>، <a href="https://www.chetor.com/tag/%D8%A7%D9%86%D9%88%D8%A7%D8%B9-%D8%AA%D8%B1%D8%B3/">ترس</a>، <a href="https://www.chetor.com/28150-%da%86%da%af%d9%88%d9%86%d9%87-%d8%b4%d8%ac%d8%a7%d8%b9-%d8%a8%d8%a7%d8%b4%db%8c%d9%85/">شجاعت</a> و <a href="https://www.chetor.com/tag/%d8%b9%d8%b4%d9%82/">عشق</a> حرف می‌زنند. در این کتاب، خانم سوتلانا الکسیویچ صدای این زنان سرباز شده است و با استفاده از مصاحبه و انتقال درست توصیف‌های این شاهدان زنده، جنگ را از دریچه نگاه آنان روایت کرده است. نکته قابل‌توجه در میان این گفت‌وگوها وجود عشق در میدان نبرد است. در میان آن‌همه خشونت و خون‌ریزی، روحیه لطیف زنان کم‌وبیش خود را نشان می‌دهد و از عشق در جبهه‌های جنگ می‌گوید. این عشق حتی در اوج جنگ جهانی هم می‌تواند زیبایی‌های انسانیت را نشان دهد.</p>
      <p>انتشارات شوروی درباره کتاب خانم الکسیویچ گفته است: «این کتاب گزارش زنده‌‌ای از گذشته‌ای دور است که سرنوشت کل ملت روسیه را تحت‌تأثیر قرار داد».</p>
      <p>سوتلانا الکسیویچ اولین نویسنده تاریخ است که به‌دلیل نوشته‌های مستندنگارانه‌اش <a href="https://www.chetor.com/172835-%d8%ac%d9%88%d8%a7%db%8c%d8%b2-%d8%a7%d8%af%d8%a8%db%8c-%d8%ac%d9%87%d8%a7%d9%86/">جایزه ادبی نوبل</a> را در سال ۲۰۱۵ از آن خود کرد.</p>
      <h3>آیا این کتاب برای شماست؟</h3>
      <p>جنگ یک واقعیت است. جریانی نیست که بشود آن را از لابه‌لای داستان‌ها و خیال‌پردازی‌ها بیرون کشید و فهمید. روایت جنگ باید مستند باشد و از روزهایی حکایت کند که انسان‌ها برای دفاع از خود و سرزمین خود وارد میدان شدند و جنگیدند. این کتاب نگاهی جدید به موضوع جنگ دارد. در روایت این کتاب زنان همچون مردان وارد میدان جنگ می‌شوند و در جریان این نبرد سهمی قابل‌توجه ایفا می‌کنند، هرچند زنان به‌واسطه روحیه متفاوت خود، در خلال این جنگ آسیب‌های شدیدتری متحمل می‌شوند. اگر دوست دارید روایت جنگ را با یک دید زنانه بخوانید و نوعی متفاوت از فضای خشونت‌آمیز جنگ را درک کنید، خواندن این کتاب را به شما توصیه می‌کنیم.</p>
      <h3>بخش‌هایی از کتاب جنگ چهره زنانه ندارد</h3>
      <p>در مرکز همه این خاطرات این حس وجود دارد: غیرقابل‌تحمل است مردن، هیچ‌کس دلش نمی‌خواهد بمیرد. غیرقابل‌تحمل‌تر از آن کشتن انسان‌هاست. زیرا زن زندگی می‌بخشد. مدت زیادی انسان جدیدی را در بطنش حمل می‌کند، از او مراقبت می‌کند و به دنیایش می‌آورد. من فهمیدم که کشتن برای زنان دشوارتر است.</p>
    </article>
  </body>
</html>