<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/polska-jednym-z-krajow-o-najnizszych-akcyzach-na-papierosy-i-alkohol-emilewicz-chce-to-zmienic/"/>
    <meta property="og:site_name" content="Polsat News"/>
    <meta property="article:published_time" content="2019-11-22T09:13:00+00:00"/>
    <meta property="og:title" content="Minister rozwoju: Polska jednym z krajów UE o najniższych akcyzach na papierosy i alkohol"/>
    <meta property="og:description" content="Polska jest państwem w UE z jedną z najniższych akcyz na wyroby tytoniowe i alkohol - powiedziała w piątek szefowa resortu rozwoju Jadwiga Emilewicz. Dodała, że nawet po podniesieniu akcyzy, podatek ten w Polsce będzie &quot;jedną z najniższych tego typu opłat w Europie&quot;."/>
  </head>
  <body>
    <article>
      <h1>Minister rozwoju: Polska jednym z krajów UE o najniższych akcyzach na papierosy i alkohol</h1>
      <address>
        <time datetime="2019-11-22T09:13:00+00:00">22 Nov 2019, 09:13</time>
      </address>
      <p>
        <b>Polska jest państwem w UE z jedną z najniższych akcyz na wyroby tytoniowe i alkohol - powiedziała w piątek szefowa resortu rozwoju Jadwiga Emilewicz. Dodała, że nawet po podniesieniu akcyzy, podatek ten w Polsce będzie "jedną z najniższych tego typu opłat w Europie".</b>
      </p>
      <related>
        <a href="https://www.polsatnews.pl/wiadomosc/2019-11-20/sejm-za-wzrostem-akcyzy-na-alkohole-i-wyroby-tytoniowe/"/>
      </related>
      <p>Emilewicz pytana była na antenie radiowych "Sygnałów Dnia" o wzrost akcyzy na wyroby tytoniowe i alkoholowe oraz o zarzuty opozycji, że rząd podnosi akcyzę, bo w budżecie są pustki.</p>
      <p>- Rozumiem, że retoryka sejmowa zniesie wszystko i sprzyja takim stwierdzeniom, ale gdyby posłowie sięgnęli do dokumentu, który przedstawialiśmy Komisji Europejskiej, Aktualizacja Planu Konwergencji, wiosną tego roku, to był pierwszy moment, kiedy powiedzieliśmy o podniesieniu akcyzy na tytoń i alkohol - odpowiedziała.</p>
      <p>
        <a href="https://www.polsatnews.pl/wiadomosc/2019-11-20/sejmowa-komisja-finansow-wpisala-do-projektu-stawki-akcyzy-na-plyn-do-e-papierosow/?ref=wyszukiwarka">
          <b>PRZECZYTAJ: Zmiany w akcyzie. Sejmowa komisja chce, by objęły także płyn do e-papierosów</b>
        </a>
      </p>
      <p>
        <b>Argumenty za wyższym opodatkowaniem</b>
      </p>
      <p>Podkreśliła, że "Polska jest państwem w Unii Europejskiej z jedną z najniższych akcyz na te wyroby, niepodnoszoną, jeśli dobrze pamiętam, od 12 lat".</p>
      <p>- To podniesienie akcyzy, które tutaj proponujemy i tak nadal jest jedną z najniższych tego typu opłat w Europie - zaznaczyła.</p>
      <p>Minister rozwoju przyznała, że jest "zdecydowanym obrońcą tego typu opodatkowywania tych akurat wyrobów". - Nie widzę powodu, dla którego coś, co generalnie nie służy kondycji zdrowotnej całego społeczeństwa miałoby być łatwo dostępne - dodała.</p>
      <p>W czwartek Sejm zgodził się na 10 proc. podwyżkę akcyzy na alkohol i produkty tytoniowe. Jak szacuje rząd, po 1 stycznia 2020 r. półlitrowa butelka wódki może podrożeć o ok. 1,4 zł, a paczka papierosów o ok. 1 zł. Budżet zyska natomiast ok. 1,7 mld zł.</p>
      <p>
        <a href="https://www.polsatnews.pl/wideo/prof-orlowski-o-dlugu-publicznym-jestesmy-daleko-od-granicy-katastrofy-ale-na-pewno-idziemy-w-tamta-strone_6397142/">WIDEO - Prof. Orłowski o długu publicznym: jesteśmy daleko od granicy katastrofy, ale na pewno idziemy w tamtą stronę</a>
      </p>
      <figure>
        <img src="https://s.redefine.pl/dcs/o2/redefine/cp/zd/zdhmqjgd9r341tdti6a48o8ga9wkjucu.jpg"/>
      </figure>
    </article>
  </body>
</html>