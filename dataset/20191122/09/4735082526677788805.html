<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rzad-PiS/191129778-Jadwiga-Emilewicz-Anulowanie-glosowania-to-nic-niezwyklego.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T09:44:25+00:00"/>
    <meta property="og:title" content="Jadwiga Emilewicz: Anulowanie głosowania to nic niezwykłego"/>
    <meta property="og:description" content="Zdaniem minister rozwoju Jadwigi Emilewicz, anulowanie głosowania podczas wyboru członków Krajowej Rady Sądownictwa wynikało z przyczyn technicznych. Jak powiedziała w rozmowie z Polskim Radiem, niektórym posłom nie działały czytniki służących do tego kart."/>
  </head>
  <body>
    <article>
      <h1>Jadwiga Emilewicz: Anulowanie głosowania to nic niezwykłego</h1>
      <address><time datetime="2019-11-22T09:44:25+00:00">22 Nov 2019, 09:44</time> by <a rel="author">adm</a></address>
      <p>
        <b>Zdaniem minister rozwoju Jadwigi Emilewicz, anulowanie głosowania podczas wyboru członków Krajowej Rady Sądownictwa wynikało z przyczyn technicznych. Jak powiedziała w rozmowie z Polskim Radiem, niektórym posłom nie działały czytniki służących do tego kart.</b>
      </p>
      <p>Marszałek sejmu Elżbieta Witek zarządziła wczoraj <a href="https://www.rp.pl/Polityka/191129796-Awantura-w-Sejmie-Witek-powtarza-glosowanie-Bo-przegramy.html">powtórny wybór członków Krajowej Rady Sądownictwa</a>, gdy część posłów zgłosiła niesprawność elektronicznego systemu do głosowania. Opozycja sprzeciwiała się temu, gdyż marszałek nie podała wyników pierwszego głosowania. Oburzenie wywołały także słowa jednej z posłanek: "jest problem, trzeba anulować, bo przegramy". Ze stenogramu, który opublikowany jest na stronie sejmowej nie wynika jednak, kto był ich autorem. Opozycja przypisuje je którejś z posłanek PiS-u.</p>
      <p>Jadwiga Emilewicz w radiowej Jedynce powiedziała, że procedura anulowania głosowania nie jest w Sejmie czymś niezwykłym. Jak podkreśliła, przy głosowaniu blokowym na członków Krajowej Rady Sądownictwa, które jest bardziej złożone, pierwszymi posłami, którzy zgłosili, że urządzenia nie działają byli posłowie opozycji, a dopiero później dołączyli posłowie Zjednoczonej Prawicy. - Więc te głosy, że nie działa były z wielu stron i pani marszałek zdecydowała się anulować - stwierdziła Jadwiga Emilewicz. <br/><br/>W powtórzonym głosowaniu izba wybrała czterech nowych posłów-członków Krajowej Rady Sądownictwa - Bartosza Kownackiego, Arkadiusza Mularczyka, Mareka Asta i Kazimierza Smolińskiego. Wszyscy wybrani należą do klubu PiS.</p>
    </article>
  </body>
</html>