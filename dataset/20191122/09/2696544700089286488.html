<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_huawei_mate30_pro_ifixit_teardown_javithatosag_vizsgalat"/>
    <meta property="og:site_name" content="HVG.hu"/>
    <meta property="article:published_time" content="2019-11-22T09:03:00+00:00"/>
    <meta property="og:title" content="Kiderült, mit tettek a kínaiak a Huawei Mate 30 Pro belsejébe"/>
    <meta property="og:description" content="A Huawei Mate 30 Pro is átesett azon a szétszedéses vizsgálaton, amely az eszköz javíthatóságát firtatta."/>
  </head>
  <body>
    <article>
      <h1>Kiderült, mit tettek a kínaiak a Huawei Mate 30 Pro belsejébe</h1>
      <address><time datetime="2019-11-22T09:03:00+00:00">22 Nov 2019, 09:03</time> by <a rel="author">hvg.hu</a></address>
      <p>
        <b>A Huawei Mate 30 Pro is átesett azon a szétszedéses vizsgálaton, amely az eszköz javíthatóságát firtatta.</b>
      </p>
      <p>Szeptemberben egy <a href="https://hvg.hu/tudomany/20190919_huawei_mate30_pro_specifikacio_megjelenes_vasarlas_bemutato">igazán erős androidos csúcstelefonnal </a>rukkolt ki a Huawei, és persze nem maradhatott el a vele kapcsolatos immár szokásosnak mondott boncolás: <a href="https://www.ifixit.com/Teardown/Huawei+Mate+30+Pro+Teardown/127743">az ifFxit csapata megvizsgálta a készüléket</a>, hogy tisztázza, mi került a belsejébe, és hogy mennyire könnyen javítható.</p>
      <p>A Kirin 990 lapkát tartalmazó telefon egyik legkritikusabb részének a kereten túlnyúló, úgynevezett vízesés (waterfall) kijelző ígérkezett, és bár valóban igen óvatosnak kell lenni az eltávolításakor (amit ugyan néhány kábel is megnehezít), az mindenképpen előnyös, hogy az akkumulátort nem kell emiatt kiszerelni. Az óvatosság amúgy amiatt sem árt, hogy a display mindössze egy kis méretű csatlakozóval kapcsolódik az alaplaphoz. A lecsiszolt frontoldali és hátsó üvegnél viszonylag nagy a törésveszély, ami megnehezíti és hosszabbá teszi a javításokat.</p>
      <p>Pozitívumként értékelték viszont, hogy az eszközben lévő szinte valamennyi komponens modulária, és egymástól függetlenül cserélhető. Ráadásul Philips csavarokkal vannak rögzítve, azaz elég egyetlen szerszám hozzájuk, és nem kell túl sok ragasztót sem eltávolítani. Az akkumulátorcsere is viszonylag egyszerű.</p>
      <figure>
        <img src="https://img0.hvg.hu/image.aspx?id=926fd0bd-1b74-4973-b23a-7993320c4469&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© iiFixit</cite>
        </figcaption>
      </figure>
      <p>Az iFixit csapata szerint a Mate 30 Pro telefonba sok élvonalbeli technológiai megoldás került, és a telefon belsejébe nézve azt is megértették, hogy miért maradt ki a 3,5 mm-es fejhallgató-csatlakozó.</p>
      <p>Az eszköz végül 5 pontot kapott a legkönnyebb javítást jelentő 10 pontból, ami tisztességes eredmény. A Huawei-készülékkel nagyjából egy időben bemutatkozó csúcstelefon közül <a href="https://hvg.hu/tudomany/20190826_ifixit_samsung_galaxy_note10_plusz_5g_teardown_gyenge_javithatosag">a Galaxy Note 10 Plus három pontot</a>, a Pixel 4 XL négy pontot ért el. Az iPhone 11 Pro Max viszont – meglepetésre – még a Mate 30 Prónál is jobb lett, <a href="https://hvg.hu/tudomany/20190923_apple_iphone_11_pro_max_ifixit_teardown">hat pontot könyvelhetett el</a>.</p>
    </article>
  </body>
</html>