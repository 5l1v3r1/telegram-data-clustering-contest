<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/474171-wladze-zakopanego-zadowolone-ze-zmiany-lokalizacji-sylwestra"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T09:52:09+00:00"/>
    <meta property="og:title" content="Władze Zakopanego zadowolone ze zmiany lokalizacji sylwestra. &quot;Ta wyjątkowa impreza ma ogromne znaczenia dla naszego miasta&quot;"/>
    <meta property="og:description" content="&quot;Sylwester z TVP już trzy razy odbywał się na Równi Krupowej. Jest to miejsce sprawdzone&quot;."/>
  </head>
  <body>
    <article>
      <h1>Władze Zakopanego zadowolone ze zmiany lokalizacji sylwestra. "Ta wyjątkowa impreza ma ogromne znaczenia dla naszego miasta"</h1>
      <address><time datetime="2019-11-22T09:52:09+00:00">22 Nov 2019, 09:52</time> by <a rel="author" href="https://wpolityce.pl/autorzy/141-notujemy" target="_blank">Notujemy ...</a></address>
      <p>
        <b>Władze Zakopanego z zadowoleniem przyjęły informację TVP o rezygnacji z organizacji koncertu sylwestrowego pod Wielka Krokwią. Zabawa ma się odbyć, jak w ubiegłych latach, na Równi Krupowej.</b>
      </p>
      <p>CZYTAJ TAKŻE: <a href="https://wpolityce.pl/media/474119-sylwester-tvp-odbedzie-sie-na-rowni-krupowej-w-zakopanem">Sylwester TVP odbędzie się nie pod Wielką Krokwią, ale na Równi Krupowej w Zakopanem</a></p>
      <blockquote>Z zadowoleniem przyjęliśmy informację, że na nasz wniosek i w wyniku toczących się od dłuższego czasu rozmów, Telewizja Polska ostatecznie wskazała i potwierdziła lokalizację tegorocznego „Sylwestra Marzeń”. Cieszymy się, że udało się nam przekonać TVP do powrotu na Górną Rówień Krupową. Jesteśmy przekonani, że wypracowana wspólnie decyzja o organizacji wydarzenia w tym miejscu jest najlepszym rozwiązaniem</blockquote>
      <p>— napisała kierowniczka Biura Komunikacji Społecznej i Promocji Urząd Miasta Zakopane Anna Karpiel-Semberecka.</p>
      <p>Plany organizacji „Sylwestra Marzeń” z TVP pod Wielka Krokwią budziły kontrowersje. Swoje zaniepokojenie wyraziły m.in. władze Tatrzańskiego Parku Narodowego, ponieważ teren skoczni bezpośrednio graniczy z parkiem. W minioną sobotę Krupówkami przeszła kilkusetosobowa manifestacja sprzeciwu wobec organizacji imprezy pod skoczni, a petycję w sprawie zmiany lokalizacji zabawy sylwestrowej podpisało ponad 28 tys. osób.</p>
      <p>Karpiel-Semberecka wyjaśniła, że władze Zakopanego obawiały się przede wszystkim kwestii bezpieczeństwa, jeżeli chodzi o lokalizację zabawy pod Wielka Krokwią.</p>
      <blockquote>Sylwester z TVP już trzy razy odbywał się na Równi Krupowej. Jest to miejsce sprawdzone, w którym zarówno służby, jak i Miasto Zakopane wraz z organizatorem wydarzenia Telewizją Polską wypracowało bardzo dobre procedury związane z jego przygotowaniem, przebiegiem, a także zapewnieniem porządku oraz bezpieczeństwa. Jednocześnie chcemy podkreślić, że ta wyjątkowa impreza ma ogromne znaczenia dla naszego miasta. Cieszymy się, że po raz czwarty będzie gościć w Zakopanem, a także wspieramy Telewizję Polską w działaniach zmierzających do jej organizacji. Również większość mieszkańców Zakopanego i przedsiębiorców bardzo pozytywnie odbierała dotychczasowe trzy edycje „Sylwestra Marzeń” i oczekiwała kolejnych, widząc ich ogromny wpływ na promocję miasta i rozwój turystyki oraz wysoki poziom organizacji. Chcielibyśmy, aby również w przypadku czwartej edycji ten odbiór pozostał pozytywny</blockquote>
      <p>— napisano w komunikacie przesłanym PAP.</p>
      <p>Podczas czwartkowego głównego wydania „Wiadomości” podano, że TVP rezygnuje z organizacji sylwestra pod skocznią. Decyzję podjęto „w imię tego, żeby sylwester łączył, nie dzielił, żeby nie wywoływał jakichkolwiek negatywnych emocji, w tym roku wrócimy do lokalizacji na Równi Krupowej” - powiedział w materiale „Wiadomości” prezes TVP Jacek Kurski po spotkaniu z dyrektorem Tatrzańskiego Parku Narodowego Szymonem Ziobrowskim.</p>
      <p>Organizowany w Zakopanem od kilku lat sylwester z TVP cieszy się bardzo dużą popularnością. Pod Giewontem w latach ubiegłych występowały takie gwiazdy jak: Luis Fonsi, Modern Talking, Ricchi e Poveri, Al Bano, Boney M., Dr Alban, Oceana, Shaun Baker i gwiazdy polskiej estrady.</p>
      <p>kb/PAP</p>
    </article>
  </body>
</html>