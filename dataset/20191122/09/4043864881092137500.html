<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232716/"/>
    <meta property="og:site_name" content="Українська правда"/>
    <meta property="article:published_time" content="2019-11-22T09:09:00+00:00"/>
    <meta property="og:title" content="Перед виборами Богдан чомусь збирався у ЦВК як журналіст &quot;1+1&quot; – &quot;Схеми&quot;"/>
    <meta property="og:description" content="Глава офісу президента Андрій Богдан напередодні виборів президента отримав акредитацію у Центральну виборчу комісію як журналіст телеканалу “1+1” і обходив антикорупційне законодавство на держслужбі за трьох різних президентів."/>
  </head>
  <body>
    <article>
      <h1>Перед виборами Богдан чомусь збирався у ЦВК як журналіст "1+1" – "Схеми"</h1>
      <address>
        <time datetime="2019-11-22T09:09:00+00:00">22 Nov 2019, 09:09</time>
      </address>
      <p>Глава офісу президента Андрій Богдан напередодні виборів президента отримав акредитацію у Центральну виборчу комісію як журналіст телеканалу "1+1" і обходив антикорупційне законодавство на держслужбі за трьох різних президентів.</p>
      <p><b>Джерело:</b> розслідування "<a href="https://www.radiosvoboda.org/a/schemes/30285116.html">Схем</a>"</p>
      <p><b>Дослівно:</b> "6 лютого 2019-го року, у розпал передвиборчої кампанії з обрання президента України, "Телевізійна служба новин "1+1" попросила акредитувати Богдана Андрія Йосиповича до Центральної виборчої комісії. Саме його прізвище було вказане першим у переліку з 15-х журналістів "ТСН" на акредитацію".</p>
      <figure>
        <img src="https://img.pravda.com/images/doc/9/c/9c8735e-1.jpg"/>
      </figure>
      <p><b>Деталі:</b> Відзначається, що у ЦВК підтвердили, що дійсно акредитували Богдана від ТСН, проте матеріалів "журналіста" на офіційному сайті телеканалу "1+1" немає.</p>
      <p>Журналісти намагалися з’ясувати у народного депутата Олександра Ткаченка, який у передвиборчий період очолював телеканал, чи був Богдан "журналістом" "1+1".</p>
      <p>Однак пригадати, чим Богдан займався на "1+1", Ткаченко не зміг, але припустив, що він міг бути кореспондентом – позаштатним.</p>
      <figure>
        <img src="https://img.pravda.com/images/doc/c/5/c5ca71c-2.jpg"/>
      </figure>
      <p>Журналісти звернулися до "1+1" з офіційним листом із запитаннями навіщо була потрібна акредитація в ЦВК для Богдана.</p>
      <p>Зазначається, що  достеменно невідомо, чи скористався Богдан можливістю сходити у ЦВК у якості журналіста.</p>
      <figure>
        <iframe src="https://www.youtube.com/embed/bIObCjA0yy4" width="640" height="360" data-service="Youtube" scrolling="no"/>
      </figure>
      <p>Крім того, глава офісу президента поєднував кілька посад на державній службі, хоча це заборонено законодавством. </p>
      <p>Зокрема, Богдан працював Урядовим уповноваженим з питань антикорупції в уряді Азарова – при цьому не припиняючи адвокатської діяльності. Обіймав посаду заступника міністра за Віктора Ющенка – і в той же час був керівником приватної адвокатської фірми, а за часів Леоніда Кучми він був адвокатом – і одночасно помічником судді.</p>
      <p>Зазначається, що це все заборонено низкою норм: закону про державну службу, антикорупційного законодавства, за імплементацію якого сам Богдан і відповідав за часів Януковича.</p>
      <p>
        <b>Передісторія:</b>
      </p>
      <ul>
        <li>У квітні олігарх Ігор Коломойський визнав, що Андрій Богдан, який здійснював юридичний супровід кампанії на той час кандидата у президенти України Володимира Зеленського, є його <a href="https://www.pravda.com.ua/news/2019/04/12/7212004/">особистим адвокатом.</a></li>
        <li>21 травня Зеленський <a href="https://www.pravda.com.ua/news/2019/05/21/7215715/">призначив </a>главою своєї Адміністрації Андрія Богдана, який є його радником з юридичних питань та екс-юристом олігарха Ігоря Коломойського.</li>
        <li>Журналісти та громадські активісти стверджували, що Богдан не може протягом 10 років працювати на держслужбі до жовтня 2024 року. Він потрапляє під обмеження, бо двічі обіймав посаду урядового уповноваженого з питань антикорупційної політики за часів президентства Віктора Януковича.</li>
        <li>Сам <a href="https://www.pravda.com.ua/news/2019/05/21/7215724/">Богдан</a> стверджував, що він "абсолютно несправедливо" потрапив під закон про люстрацію.</li>
      </ul>
      <related>
        <a href="https://www.pravda.com.ua/news/2019/11/20/7232474/"/>
        <a href="https://www.pravda.com.ua/articles/2019/11/20/7232452/"/>
        <a href="https://www.pravda.com.ua/news/2019/11/18/7232350/"/>
      </related>
    </article>
  </body>
</html>