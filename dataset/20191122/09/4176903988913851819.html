<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/izlozba-cizma-u-bw-experience-u-okviru-vizualizatora/"/>
    <meta property="og:site_name" content="Krstarica"/>
    <meta property="article:published_time" content="2019-11-22T09:12:00+00:00"/>
    <meta property="og:title" content="Izložba „Čizma“ u BW Experience u okviru Vizualizatora"/>
    <meta property="og:description" content="BEOGRAD, 22. novembra (TANJUG) - Sicilijanski fotograf Fabio Sgroi dočaraće svakodnevni život u Italiji na izložbi &quot;Lo stivale&quot; (&quot;Čizma&quot;) koja se otvara"/>
  </head>
  <body>
    <article>
      <h1>Izložba „Čizma“ u BW Experience u okviru Vizualizatora</h1>
      <address><time datetime="2019-11-22T09:12:00+00:00">22 Nov 2019, 09:12</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD, 22. novembra (TANJUG) – Sicilijanski fotograf Fabio Sgroi dočaraće svakodnevni život u Italiji na izložbi „Lo stivale“ („Čizma“) koja se otvara danas u 19 časova u izložbenom prostoru BW Experience (Galerija Progres) u okviru sedmog festivala fotografije „Vizualizator“.</p>
      <p>Kroz seriju crno-belih dokumentarnih fotografija snažnog umetničkog pečata, Sgroi u Beograd donosi tradicionalni duh Italije i njene kulture, izražene kroz pejzaže, gradove, ljude, more, svetkovine – od severa do juga Apeninskog poluostrva.</p>
      <p>Odabrane fotografije koje će ovom prilikom biti izložene, a kojima su zabeleženi najlepši momenti putovanja autora kroz njegovu rodnu zemlju, oslikavaju Sgroijev stav da bi zemlju trebalo prepešačiti nadaleko i naširoko u vlastitim cipelama, skupljajući plodove te zemlje, ali istovremeno u nju utkati i sopstvene utiske, sumnje i svoj karakter, najavljeno je u programu.</p>
      <p>Fabio Sgroi zainteresovao se za fotografiju još 1985. godine, kada je rad na ovom polju započeo kroz fotografisanje svoje generacije, mladih pankera i ostalih bliskih andergroundu.</p>
      <p>Od samog početka, svoja dela posvetio je Siciliji, prateći razne godišnje događaje, kao i verske ceremonije koje ga i danas fasciniraju.</p>
      <p>Od 2000. godine fokusira se na panoramski format i okreće se urbanom pejzažu i industrijskoj arheologiji.</p>
      <p>Sgroi je putovao i radio širom sveta, učestvovao na brojnim grupnim i samostalnim izložbama u Moskvi, Njujorku, Milanu, Arlu i mnogim drugim gradovima, a takođe je bio deo međunarodnih projekata sprovedenih na teritoriji Francuske, Nemačke i Češke. Izložba „Lo stivale“ organizuje se u čast obeležavanja stogodišnjice diplomatskih odnosa između Srbije i Italije, kroz festival fotografije Vizualizator koji se na nekoliko lokacija u Beogradu održava do 1. decembra.</p>
      <p>Festival će ugostiti istaknute i nagrađivane fotografe iz različitih zemalja – Italije, Holandije, Grčke, Bugarske, Austrije, Francuske, Makedonije, SAD-a, Mađarske, ali i domaće, čiji radovi su ocenjeni kao izuzetni primeri fotografske naracije, estetike i profesionalizma.</p>
      <p>Osim galerijskog prostora BW Experience, gde se izložba organizuje kroz kulturno-umetničku inicijativu KVART Belgrade Waterfront,Vizualizator se održava i u Muzeju primenjene umetnosti, UK Vlada Divljan, Kući Đure Jakšića, Božidarcu, Preš centru UNS-a, UK Parobrod, Ostavinskoj galeriji i Pride info centru.</p>
      <p>(Tanjug)</p>
    </article>
  </body>
</html>