<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474170-w-niemczech-powstal-pomysl-budowy-basenu-nur-fuer-muslime"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T09:51:07+00:00"/>
    <meta property="og:title" content="Ależ odlot! We Frankfurcie powstał pomysł budowy basenu &quot;nur fuer Muslime&quot;. Obowiązywałaby tam też segregacja płci"/>
    <meta property="og:description" content="&quot;Chcemy zbudować basen prowadzony zgodnie z zasadami islamu, na którym są szanowane wartości religijne. Najważniejsze będzie oddzielenie czasu pływania dla kobiet i mężczyzn&quot; - mówił Abdullah Zeran, pomysłodawca budo..."/>
  </head>
  <body>
    <article>
      <h1>Ależ odlot! We Frankfurcie powstał pomysł budowy basenu "nur fuer Muslime". Obowiązywałaby tam też segregacja płci</h1>
      <address><time datetime="2019-11-22T09:51:07+00:00">22 Nov 2019, 09:51</time> by <a rel="author">Dookoła świata</a></address>
      <p>
        <b>We Frankfurcie nad Menem powstał pomysł budowy basenu „nur fuer Muslime”. W placówce miałaby m.in. obowiązywać segregacja płci. Idea budzi wiele kontrowersji - pojawiają się oskarżenia o utrudnianie integracji i polaryzacje społeczeństwa.</b>
      </p>
      <p>Pomysłodawcą inicjatywy basenu tylko dla muzułmanów jest 38-letni Abdullah Zeran, urodzony we Frankfurcie syn tureckich gastarbeiterów. Pracuje on jako dozorca i jest jednocześnie właścicielem manufaktury mydła.</p>
      <blockquote>Kobiety i mężczyźni powinni pływać osobno. Lekcje pływania na basenach miejskich, oferowane kilka razy w tygodniu, w określonych godzinach wyłącznie dla kobiet, nie wystarczą. Muzułmanki powinny móc korzystać z pływalni, na której nie ma wyznawczyń innych religii</blockquote>
      <p>— przekonuje Zeran w jednym z wywiadów. Dodaje też, że postulowane przez niego rozwiązanie jest regułą obowiązującą w głównych nurtach islamu sunnickiego.</p>
      <p>Zeran chciałby, by „jego” basen miał od 1 tys. do 3 tys. metrów kwadratowych powierzchni. Oprócz pływalni dla dorosłych znalazłby się tam też brodzik dla dzieci, łaźnia, pomieszczenia masażu, restauracja oraz sala modlitw.</p>
      <p>Co prawda projekt budynku jeszcze nie istnieje, ale jego pomysłodawca wylicza, że parcela na inwestycję kosztowałaby około 3 mln euro, a budowa pływalni około 100 mln euro. Abdullah Zeran chce przyciągnąć inwestorów oraz zdobyć część środków za pośrednictwem kampanii crowdfundingowej.</p>
      <blockquote>Chcemy zbudować basen prowadzony zgodnie z zasadami islamu, na którym są szanowane wartości religijne. Najważniejsze będzie oddzielenie czasu pływania dla kobiet i mężczyzn. Trend ten widać już na wielu publicznych basenach. Niestety tylko przez 2-3 godziny. Uważamy, że wiele muzułmańskich kobiet, głównie ze środowisk migracyjnych, nie umie pływać. Ponadto wiele kobiet nie chce przebywać na basenie z mężczyznami. Dodatkowo rośnie liczba muzułmanów, którzy chcą chodzić na basen tylko dla mężczyzn, ze względu na interpretację przepisów islamskich</blockquote>
      <p>— czytamy w opisie projektu na jednej z platform, na której można zabiegać o finansowanie społecznościowe.</p>
      <p>Pomysł Zerana nie podoba się ani przedstawicielom liberalnych muzułmanów, ani lokalnym politykom w Hesji.</p>
      <blockquote>Segregacja płciowa również nie miała żadnego znaczenia dla Mahometa. Jeśli chodzi o pływanie, nie ma uniwersalnych zasad dla muzułmanów. Każdy muzułmanin powinien mieć swobodę decydowania, czy i jak chce demonstrować swoją tożsamość religijną</blockquote>
      <p>— mówiła w rozmowie z dziennikiem „Die Welt” wiceszefowa Związku Liberalno-Islamskiego (LIB) Frederike Gueler.</p>
      <p>Socjaldemokratyczny deputowany do landtagu Hesji Turguta Yueksel, który sam urodził się w Turcji i zajmuje się w polityką integracyjną, nie zostawia na pomyśle basenu „tylko dla muzułmanów” suchej nitki.</p>
      <blockquote>Pan Zeran swoją propozycją dzieli społeczeństwo, polaryzując i szkodząc integracji</blockquote>
      <p>— mówi. Zdaniem polityka SPD wszyscy ludzie mieszkający w Niemczech powinni zaakceptować „demokratyczne wartości i normy”, do których należy też równość mężczyzn i kobiet.</p>
      <p>Sprawca całej kontrowersji odnosi się do krytyki z pobłażliwością.</p>
      <blockquote>Przecież to tylko basen. To nie ma znaczenia. Jedni z nas chodzą w piątki do meczetu, inni w soboty do synagogi, a jeszcze inni w niedziele do kościoła. A mimo to wiele nas łączy</blockquote>
      <p>— przekonuje i nie ukrywa, że tak naprawdę odkrył niszę w rynku.</p>
      <blockquote>Nie ma oferty pływalni dla ortodoksyjnych muzułmanów. Byłby to pierwszy tego rodzaju basen</blockquote>
      <p>— chwali się. Ujawnia, że rozmawiał z przedstawicielami kilku stowarzyszeń religijnych i byliby oni skłonni dowozić swoich członków na pływalnię z miejscowości odległych nawet o 90 kilometrów od Frankfurtu.</p>
      <p>as/PAP</p>
    </article>
  </body>
</html>