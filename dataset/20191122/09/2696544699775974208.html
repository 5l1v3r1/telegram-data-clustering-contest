<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_elon_musk_tesla_cybertruck_torhetetlen_uveg"/>
    <meta property="og:site_name" content="HVG.hu"/>
    <meta property="article:published_time" content="2019-11-22T09:33:00+00:00"/>
    <meta property="og:title" content="Nagyot égett Elon Musk, szanaszét tört a törhetetlennek mondott üvege"/>
    <meta property="og:description" content="A Cybertruckhoz kitalált különleges szélvédőnek elvileg egy mosdókagylót is ki kellene bírnia. De egy fémgolyó is tönkretette."/>
  </head>
  <body>
    <article>
      <h1>Nagyot égett Elon Musk, szanaszét tört a törhetetlennek mondott üvege</h1>
      <address><time datetime="2019-11-22T09:33:00+00:00">22 Nov 2019, 09:33</time> by <a rel="author">hvg.hu</a></address>
      <p>
        <b>A Cybertruckhoz kitalált különleges szélvédőnek elvileg egy mosdókagylót is ki kellene bírnia. De egy fémgolyó is tönkretette.</b>
      </p>
      <p>Egy különleges, <a href="https://hvg.hu/cegauto/20191122_Igaza_volt_Elon_Musknak_tenyleg_teljesen_szurrealis_az_uj_autojuk">új platós autót mutatott be csütörtök éjjel a Tesla</a>, amely a Cybertruck nevet kapta. Nem véletlenül hívják így az új kocsit: a dizájn rendkívül futurisztikus, mintha egy drága mozikellék lenne. (Az ára mondjuk elég borsos, 40 ezer dollárról indul.)</p>
      <p>A Cybertruck egyik érdekessége, hogy az ígéretek szerint sokkal erősebb, törhetetlen üvegeket kapott. Ezzel az anyaggal borították be az oldalsó ablakokat is. Hogy a tervezők állításukat igazolni tudják, a csütörtök esti bemutatón élesben is tesztelték az üveget. </p>
      <blockquote>Amiből aztán jókora égés kerekedett.</blockquote>
      <p>A cég dizájnigazgatója, Franz von Holzhausen ugyanis fémgolyót dobott az ablaknak, ami ezután betört. Musk azzal próbálta menteni a helyzetet, hogy a kolléga talán túl erősen dobta. Pár másodperccel később a dizájner másodszorra is dobott, de ezúttal a másik ablakhoz. </p>
      <blockquote>Csakhogy az is betört.</blockquote>
      <figure>
        <iframe data-src="https://twitter.com/engadget/status/1197752957250523136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Musk a <i><a href="https://www.bbc.com/news/technology-50513294">BBC</a></i> tudósítása szerint nem nagyon értette a látottakat, ugyanis a tesztelés során egy mosdókagylót is a szélvédőhöz vágtak, de akkor semmi baja nem lett – Musk legalábbis ezt állította.</p>
      <p>A törhetetlen üveg egyébként már létező technológia, a Tokiói Egyetem kutatócsoportja is feltalált már ilyet. Az egy olyan hibrid üveg, amely bár teljesen üvegszerű (átlátszó), <a href="https://hvg.hu/tudomany/20151103_torhetetlen_hibrid_uveg">mégis olyan erős, mint az acél</a>.</p>
      <p>A panel alumínium-oxid vegyületeket tartalmaz, de megtalálható benne a korund is, aminél már csak a gyémánt keményebb ásvány. Az aluminátokat már korábban is próbálták üveggel vegyíteni, de ez eddig sosem járt sikerrel. </p>
      <p>A <i>CNet</i> korábban <a href="https://hvg.hu/tudomany/20180209_2019ben_johetnek_a_gyemantuveg_kijelzoju_telefonok">arról írt</a>, hogy a törhetetlen üveg hamarosan a mobiloknál is megjelenhet, az újdonságot már javában tesztelik.</p>
    </article>
  </body>
</html>