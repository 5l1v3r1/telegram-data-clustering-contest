<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/volos-apologeitai-o-39xronos-gia-to-yliko-paidikis-pornografias/2921066/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T09:47:57+00:00"/>
    <meta property="og:title" content="Βόλος: Απολογείται ο 39χρονος για το υλικό παιδικής πορνογραφίας"/>
    <meta property="og:description" content="Απολογείται σήμερα στον ανακριτή, μετά από προθεσμία που ζήτησε και έλαβε, ένας 39χρονος κάτοικος Βόλου στην κατοχή του οποίου βρέθηκε σκληρό και αρρωστημένο υλικό παιδικής πορνογραφίας. Ο 39χρονος κατηγορείται για περιπτώσεις κατοχής, παραγωγής και διακίνησης υλικού και κατ' επάγγελμα."/>
  </head>
  <body>
    <article>
      <h1>Βόλος: Απολογείται ο 39χρονος για το υλικό παιδικής πορνογραφίας</h1>
      <h2>Απολογείται σήμερα στον ανακριτή, μετά από προθεσμία που ζήτησε και έλαβε, ένας 39χρονος κάτοικος Βόλου στην κατοχή του οποίου βρέθηκε σκληρό και αρρωστημένο υλικό παιδικής πορνογραφίας. Ο 39χρονος κατηγορείται για περιπτώσεις κατοχής, παραγωγής και διακίνησης υλικού και κατ' επάγγελμα.</h2>
      <address><time datetime="2019-11-22T09:47:57+00:00">22 Nov 2019, 09:47</time> by <a rel="author">Newsit Newsroom</a></address>
      <p>Σε έφοδο των αστυνομικών, ο 39χρονος φέρεται να κατείχε φωτογραφίες και βίντεο με ιδιαίτερα σκληρές και σοκαριστικές σκηνές, <b>περισσότερων από 10 παιδιών, από νηπιακή ηλικία μέχρι και 13 χρονών, με τα περισσότερα κορίτσια, που φέρεται να κατέβαζε από σεξουαλικού περιεχομένου ιστοσελίδα.</b></p>
      <p>Σύμφωνα με την σημερινή επίσημη ενημέρωση από την Διεύθυνση της Αστυνομίας Μαγνησίας, ο 39χρονος προωθούσε τις εικόνες σε άλλα άγνωστα άτομα και σε μέσα κοινωνικής δικτύωσης, ίσως και έναντι αμοιβής, ενώ οι εικόνες είναι ιδιαίτερα σκληρές και σοκαριστικές.</p>
      <p>Στον εντοπισμό του 39χρονου, σημαντικό ρόλο έπαιξε το Εθνικό Κέντρο για παιδιά που έχουν εξαφανισθεί και οι αρμόδιες αμερικανικές αρχές μέσω του Οργανισμού NCMEC (National Center for Missing and Exploited Children), που ενημέρωσε την Εισαγγελία Αθηνών η οποία εξέδωσε βούλευμα για την άρση του απορρήτου των επικοινωνιών.</p>
      <p>Από την άμεση ψηφιακή ανάλυση προέκυψαν τα στοιχεία της ταυτότητας του 39χρονου και ο τόπος κατοικίας του. Στη συνέχεια κλιμάκιο αστυνομικών της Διεύθυνσης Δίωξης Ηλεκτρονικού Εγκλήματος και της Υποδιεύθυνσης Ασφαλείας Βόλου, πραγματοποίησε έρευνα στο σπίτι του, όπου βρέθηκαν και κατασχέθηκαν, <b>δύο σκληροί δίσκοι και κινητό τηλέφωνο.</b></p>
      <p>Από την έρευνα βρέθηκαν πλήθος φωτογραφιών και βίντεο που περιείχαν υλικό πορνογραφίας ανηλίκων και ο 39χρονος συνελήφθη με την αυτόφωρη διαδικασία και οδηγήθηκε στην Εισαγγελία Βόλου, ενώ σήμερα απολογείται στον ανακριτή.</p>
    </article>
  </body>
</html>