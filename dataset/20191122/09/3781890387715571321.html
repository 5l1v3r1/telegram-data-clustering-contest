<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743051"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T09:58:00+00:00"/>
    <meta property="og:title" content="ตลาดหุ้นไทยฟื้นปิดบวกรับข่าวเจรจาเทรดวอร์รอบใหม่"/>
    <meta property="og:description" content="หุ้นไทยปิดบวก 5.86 จุด ตามตลาดหุ้นในภูมิภาค หลังมีข่าวเจ้าหน้าที่การค้าสหรัฐฯ-จีนเตรียมเจรจาการค้ารอบใหม่ที่กรุงปักกิ่ง ผนวกราคาน้ำมันดีขึ้นคาดโอเปกขยายเวลาลดกำลังการผลิตออกไปอีก 3 เดือน"/>
  </head>
  <body>
    <article>
      <h1>ตลาดหุ้นไทยฟื้นปิดบวกรับข่าวเจรจาเทรดวอร์รอบใหม่</h1>
      <address>
        <time datetime="2019-11-22T09:58:00+00:00">22 Nov 2019, 09:58</time>
      </address>
      <figure>
        <img src="https://www.dailynews.co.th/admin/upload/20191122/news_SQaCOZCnrV170859_533.jpg?v=201911230611"/>
      </figure>
      <p>
        <b>หุ้นไทยปิดบวก 5.86 จุด ตามตลาดหุ้นในภูมิภาค หลังมีข่าวเจ้าหน้าที่การค้าสหรัฐฯ-จีนเตรียมเจรจาการค้ารอบใหม่ที่กรุงปักกิ่ง ผนวกราคาน้ำมันดีขึ้นคาดโอเปกขยายเวลาลดกำลังการผลิตออกไปอีก 3 เดือน</b>
      </p>
      <p>น.ส.ธีรดา ชาญยิ่งยงค์ ผู้อำนวยการฝ่ายวิเคราะห์หลักทรัพย์ บล.ฟิลลิป เปิดเผยถึงภาวะตลาดหุ้นไทยปิดที่ระดับ 1,597.72 บวก 5.86  จุด หรือ  0.37 %  ระหว่างวันเคลื่อนไหวสูงสุด 1,599.49 จุด และต่ำสุดที่ 1,591.18 จุด ด้วยมูลค่าการซื้อขาย 42,224.48 ล้านบาทว่า ตลาดหุ้นไทยปิดบวกตามตลาดหุ้นภูมิภาคส่วนใหญ่ ยกเว้นจีน อินโดนีเซีย และอินเดียที่ปิดลบ เนื่องจากมีกระแสข่าวว่าเจ้าหน้าที่การค้าของสหรัฐและจีนเตรียมเข้าร่วมการเจรจาการค้ารอบใหม่ที่กรุงปักกิ่ง แต่ยังไม่ได้ยืนยันกำหนดวันเจรจาที่แน่นอน  เป็น sentiment เชิงบวกต่อตลาด ซึ่งต้องติดตามว่าจะสามารถตกลงกันได้หรือไม่<br/> <br/>สำหรับหุ้นที่ปรับขึ้นวันนี้เป็นกลุ่มแบงก์ รวมถึงพลังงาน และปิโตรเคมี หลังจากมีข่าวว่าในการประชุมโอเปก และประเทศพันธมิตรมีแนวโน้มขยายเวลาการปรับลดกำลังการผลิตจากสิ้นสุดในเดือน มี.ค. 63 ไปเป็นเดือน มิ.ย 63 ในการประชุม ณ กรุงเวียนนา ประเทศออสเตรีย ในวันที่ 5 ธ.ค. นี้ ส่วนปัจจัยที่ติดตามสัปดาห์หน้าเป็นปัจจัยต่างประเทศเป็นหลัก ทั้งการชุมนุมประท้วงที่ฮ่องกง หลังจากที่สภาผู้แทนฯสหรัฐผ่านร่างกม.หนุนประชาธิปไตยในฮ่องกงว่ามีความรุนแรงมากน้อยแค่ไหน การประกาศตัวเลขจีดีพีสหรัฐ และการประกาศคำนวณดัชนีรอบใหม่ของMSCI มีผล 26 พ.ย.นี้ ดังนั้นแนะนำให้ทยอยซื้อสะสมหุ้นที่อิงเศรษฐกิจในประเทศ ประเมินแนวรับที่ 1,570 จุด แนวต้านที่ 1,610 จุด</p>
      <figure>
        <img src="https://www.dailynews.co.th/admin/upload/20191122/news_PSyDJLUlJh170850_533.jpg?v=201911230611?v=2030"/>
      </figure>
    </article>
  </body>
</html>