<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sazka-kvuli-moznemu-zvyseni-dani-rusi-reklamu-v-mediich/1823957?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T09:21:00+00:00"/>
    <meta property="og:title" content="Sazka kvůli možnému zvýšení daní ruší reklamu v médiích"/>
    <meta property="og:description" content="Praha - Loterijní firma Sazka kvůli možnému růstu daní z loterií ruší reklamu v médiích. Server HlídacíPes.org dnes uvedl, že Sazka zastavila reklamu v nakladatelství Mafra a mluvčí firmy Václav Friedmann ČTK řekl, že Sazka částečně omezila reklamu i v dalších médiích. Podle něj je třeba optimalizovat výdaje kvůli chystanému růstu loterní daně ze 23 na 35 procent. Sazka dosud patřila k největším zadavatelům reklamy v Česku. Mafra patří do holdingu Agrofert, který dříve vlastnil premiér Andrej Babiš (ANO), a je jedním z největších příjemců peněz z reklamy. Pod Mafru spadají třeba deník Mladá fronta Dnes či iDnes.cz. Vyjádření Mafry ČTK zjišťuje."/>
  </head>
  <body>
    <article>
      <h1>Sazka kvůli možnému zvýšení daní ruší reklamu v médiích</h1>
      <address><time datetime="2019-11-22T09:21:00+00:00">22 Nov 2019, 09:21</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Loterijní firma Sazka kvůli možnému růstu daní z loterií ruší reklamu v médiích. Server <a href="https://hlidacipes.org/sazka-zastavila-veskerou-svou-inzerci-ve-vydavatelstvi-mafra-kvuli-zdaneni-hazardu/">HlídacíPes.org</a> dnes uvedl, že Sazka zastavila reklamu v nakladatelství Mafra a mluvčí firmy Václav Friedmann ČTK řekl, že Sazka částečně omezila reklamu i v dalších médiích. Podle něj je třeba optimalizovat výdaje kvůli chystanému růstu loterní daně ze 23 na 35 procent. Sazka dosud patřila k největším zadavatelům reklamy v Česku. Mafra patří do holdingu Agrofert, který dříve vlastnil premiér Andrej Babiš (ANO), a je jedním z největších příjemců peněz z reklamy. Pod Mafru spadají třeba deník Mladá fronta Dnes či iDnes.cz. Vyjádření Mafry ČTK zjišťuje.</p>
      <p>Zvýšení daně z loterií schválila letos v květnu vláda a v listopadu Sněmovna. Návrh bude ještě projednávat Senát. "Musíme už teď optimalizovat naše náklady vzhledem k potenciálnímu zvýšení loterní daně," řekl ČTK Friedmann. Mafře podle něj klesá čtenost a prodeje novin, a proto byla její média prvními, v nichž Sazka reklamu zrušila. "Pravděpodobně se to dotkne dalších médií v nejbližších dnech," doplnil.</p>
      <p>U některých dalších médií kromě titulů Mafry podle mluvčího už Sazka například snížila výdaje na reklamu na polovinu. Mafra je součástí koncernu Agrofert, jehož vlastníkem byl dříve nynější premiér Babiš, který začátkem roku 2017 převedl akcie svých firem kvůli zákonu o střetu zájmů do svěřenských fondů. Mluvčí Sazky ale popřel, že by spojení Babiše s Mafrou mělo souvislost se zastavením reklamy v nakladatelství.</p>
      <p>Sazka patřila v minulých letech podle údajů výzkumné agentury Nielsen Admosphere k největším zadavatelům reklamy v médiích. Například v internetové reklamě se podle měření AdMonitoring pravidelně objevuje v první desítce největších zadavatelů reklamy, zatímco Mafra je zase mezi nakladatelstvími s nejvyššími příjmy z reklamy.</p>
      <p>Podle Sněmovnou přijatého vládního návrhu se zvýší zdanění loterií, zatímco u ostatních druhů hazardu, třeba z automatů nebo tombol, zůstanou daně na dosavadní úrovni. Na objemu sázek v Česku mají přitom loterie minimální podíl. Loni lidé v České republice prosázeli 249,5 miliardy korun, z čehož téměř tři pětiny připadly na takzvanou technickou hru, což jsou především automaty. Podíl loterií na celkovém objemu sázek činil pouze 5,8 procenta. Sazka provozuje například loterii Sportka. Kromě Sazky mají v nabídce loterijní hry třeba firmy Fortuna nebo Tipsport.</p>
    </article>
  </body>
</html>