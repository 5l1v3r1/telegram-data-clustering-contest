<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/iubitorii-de-miscare-invitati-la-un-concurs-de-cyclocross-in-baile-felix-152943.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-22T09:39:00+00:00"/>
    <meta property="og:title" content="Iubitorii de mișcare, invitați la un concurs de cyclocross în Băile Felix"/>
    <meta property="og:description" content="Pasionaţii de ciclism sunt invitaţi, pe 30 noiembrie, la Băile Felix. Asociația Sportivă Woodfellas va organiza evenimentul „Thermal Cross”, o competiție care va avea loc în zona pistei de alergare. Cursa va fi o etapă în cadrul Cupei Naționale de Cyclocross."/>
  </head>
  <body>
    <article>
      <h1>Iubitorii de mișcare, invitați la un concurs de cyclocross în Băile Felix</h1>
      <address><time datetime="2019-11-22T09:39:00+00:00">22 Nov 2019, 09:39</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/cyclocross-competitie-211119.jpg"/>
      </figure>
      <p>Asociaţia Sportivă Woodfellas îi invită pe iubitorii de ciclism, la evenimentul "Thermal Cross", o competiţie care va avea loc în Băile Felix (în zona pistei de alergare), în 30 noiembrie. Cursa este de fapt o etapă din cadrul Cupei Naţionale de Cyclocross România 2019.</p>
      <p>Cyclocross-ul sau CX este o ramură a curselor cicliste care se desfăşoară toamna şi iarna şi constă în parcurgerea mai multor ture pe un traseu specific relativ scurt (2,5 – 3,5km), preponderent off-road, pe porţiuni de iarbă, trasee împădurite, cu scurte zone de dealuri abrupte şi obstacole.</p>
      <p>Durata cursei este de aproximativ o oră, pe parcursul căreia concurenţii sunt nevoiţi să descalece şi încalece bicicleta destul de des din cauza obstacolelor care pot fi naturale sau artificiale. Printre obstacolele naturale pot fi enumerate dealurile foarte abrupte, porţiuni de viraje cu nisip sau zone de off-camber (drum în pantă laterală), iar printre cele artificiale cele mai spectaculoase sunt barierele care au o înălţime între 30 - 40 cm şi distanţa între ele de 4 - 6 m, pe care riderii le pot sări cu bicicleta printr-o tehnică specială.</p>
      <p>Bicicletele folosite la cyclocross sunt asemănătoare cu bicicletele de şosea (cursierele) cu câteva modificări, în special cauciucurile sunt mai late, specific offroad, şi la unele modele apar frânele pe disc.</p>
      <p>În România cyclocrossul a fost promovat recent, iar în Oradea prima cursă a fost organizată de Mura Istvan, sub denumirea Doja CX, în 2016. "Acum, după trei ani de absenţă, împreună cu Asociaţia Sportivă Woodfellas debutăm cu o nouă cursă înscrisă şi în circuitul Cupei Naţionale de Cyclocros şi a Cyclocross Nation League. De data aceasta, în pădurea Băile Felix, unde dorim să aducem elita riderilor de cyclocros din ţară, dar şi din ţara învecinată, Ungaria", se arată într-un comunicat al organizatorilor.</p>
      <p>Pe lângă cursa de cyclocross, evenimentul sportiv din 30 noiembrie prevede şi o cursă pentru cei care deţin o bicicletă mountainbike (MTB), dar şi o cursă pentru copii între 8 şi 13 ani.</p>
      <p>Doritorii trebuie să se înscrie online pe site-ul asociaţiei până la data de 27 noiembrie, tot acolo poate fi accesat şi regulamentul concursului. </p>
    </article>
  </body>
</html>