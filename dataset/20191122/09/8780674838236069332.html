<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/wayanad/local-news/2019/11/22/22-11-19-wayanad-abdul-azees-shahala-father.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T09:23:00+00:00"/>
    <meta property="og:title" content="‘അപ്പോഴേക്കും കുറേ സമയം കഴിഞ്ഞുപോയിരുന്നു...’"/>
    <meta property="og:description" content="ബത്തേരി ∙'കോടതിയിൽ നിൽക്കുമ്പോൾ വൈകിട്ട് 3.36 നാണ് എന്റെ ഫോണിലേക്കു സർവജന സ്കൂളിൽ നിന്നു വിളി വരുന്നത്. ക്ലാസ്മുറിയിലെ പൊത്തിൽ കാലു പോയെന്നും ചെറിയ.Wayanad News. വയനാട് ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>‘അപ്പോഴേക്കും കുറേ സമയം കഴിഞ്ഞുപോയിരുന്നു...’</h1>
      <address><time datetime="2019-11-22T09:23:00+00:00">22 Nov 2019, 09:23</time> by <a rel="author">മനോരമ ലേഖകൻ</a></address>
      <p>ബത്തേരി ∙‘കോടതിയിൽ നിൽക്കുമ്പോൾ വൈകിട്ട് 3.36 നാണ് എന്റെ ഫോണിലേക്കു സർവജന സ്കൂളിൽ നിന്നു വിളി വരുന്നത്. ക്ലാസ്മുറിയിലെ പൊത്തിൽ കാലു പോയെന്നും ചെറിയ മുറിവുണ്ടെന്നുമായിരുന്നു അധ്യാപകർ പറഞ്ഞത്. ഉടൻ ഓട്ടോറിക്ഷ വിളിച്ചു സ്കൂളിലെത്തി. അപ്പോൾ കുട്ടിയെ കസേരയിൽ ഇരുത്തിയിരിക്കുകയായിരുന്നു. മുറിവിനു മേൽഭാഗത്തു തുണി കൊണ്ടു കെട്ടിയിരുന്നു. ബെഞ്ചിനടിയിലെ പൊത്തും എനിക്കു കാണിച്ചു തന്നു. അപ്പോഴേക്കും സമയം കുറേ കഴിഞ്ഞെന്ന് എനിക്കു മനസ്സിലായി.</p>
      <p>ഉടൻ ഞാൻ മോളെ വാരിയെടുത്ത് അതേ ഓട്ടോയിൽ ആശുപത്രിയിലേക്കു കൊണ്ടു പോയി’ – ഷെഹ്‍ലയുടെ പിതാവ് അഡ്വ. അബ്ദുൽ അസീസ് പറയുന്നു. ആശുപത്രിയിൽ മരുന്നു സ്റ്റോക്കില്ലായിരുന്നു. മുറിവു ഡ്രസ് ചെയ്തശേഷം താലൂക്ക് ആശുപത്രിയിലെത്തിച്ചു. അവിടെ അവർ നിരീക്ഷണത്തിൽ കിടത്തി. വിഷം കയറിയിട്ടുണ്ടോ എന്നറിയാൻ പരിശോധനയ്ക്കായി രക്തമെടുത്തു. 20 മിനിറ്റ് കഴിയുമ്പോൾ ഫലം വരുമെന്നു പറഞ്ഞു.</p>
      <p>വൈകിട്ടായതിനാൽ ഡ്യൂട്ടി ഡോക്ടർ മാത്രമായിരുന്നു. 20 മിനിറ്റ് കഴിഞ്ഞു രക്തപരിശോധനനയുടെ ഫലം വാങ്ങാൻ പോകുമ്പോൾ മോൾ ഛർദിച്ചു. ഫലം വാങ്ങാതെ ഞാൻ തിരിച്ചുപോന്നു. ആന്റിവെനം നൽകാൻ ഞാൻ പറഞ്ഞെങ്കിലും അതു നൽകാതെ മെഡിക്കൽ കോളജ് ആശുപത്രിയിലേക്കു കൊണ്ടു പോകാൻ ഡ്യൂട്ടി ഡോക്ടർ നിർബന്ധിച്ചു. തുടർന്നാണു കോഴിക്കോട് മെഡിക്കൽ കോളജ് ആശുപത്രിയിലേക്കു കൊണ്ടു പോകും വഴി ശ്വാസതടസ്സമുണ്ടായതും വൈത്തിരി താലൂക്ക് ആശുപത്രിയിലും ചേലോട് ഗുഡ് ഷെപ്പേഡ് ആശുപത്രിയിലുമെത്തിച്ചതും.’–അബ്ദുൽ അസീസ് പറഞ്ഞു.</p>
      <p>
        <b>ചെരിപ്പഴിക്കാൻ വിദ്യാഭ്യാസ വകുപ്പ് നിർദേശിച്ചിട്ടില്ല: മന്ത്രി</b>
      </p>
      <p>തിരുവനന്തപുരം ∙ക്ലാസിനു പുറത്തു ചെരിപ്പുകൾ അഴിച്ചിടാൻ വിദ്യാഭ്യാസ വകുപ്പ് നിർദേശിച്ചിട്ടില്ലെന്ന് വിദ്യാഭ്യാസ മന്ത്രി സി. രവീന്ദ്രനാഥ്. എന്തുകൊണ്ടാണു ബത്തേരിയിൽ അങ്ങനെ ചെയ്തതെന്ന് അന്വേഷിക്കും. വിദ്യാർഥിനി പാമ്പുകടിയേറ്റു മരിച്ചതു ദുഃഖകരമായ പാഠമാണെന്നും ഇത്തരം വീഴ്ചകൾ ആവർത്തിക്കാതിരിക്കാൻ കരുതൽ നടപടികളെടുക്കുമെന്നും അദ്ദേഹം വ്യക്തമാക്കി. നാളെ കുട്ടിയുടെ വീട് സന്ദർശിക്കും.</p>
      <p>പാമ്പു കടിയേറ്റെന്ന് അറിഞ്ഞിട്ടും ആശുപത്രിയിൽ എത്തിക്കാൻ താമസിപ്പിച്ചതു കുറ്റകരമായ അനാസ്ഥയാണ്. റിപ്പോർട്ട് സമർപ്പിക്കാൻ പൊതു വിദ്യാഭ്യാസ ഡയറക്ടർക്കു നിർദേശം നൽകിയിട്ടുണ്ട്. കൂടുതൽ ഉത്തരവാദികളുണ്ടെങ്കിൽ അവർക്കെതിരെ നടപടിയുണ്ടാകും. ക്ലാസിലെ എല്ലാ കുഴികളും മൂടി അറ്റകുറ്റപ്പണികൾ തീർക്കും. സ്കൂളിനു കെട്ടിടം നിർമിക്കാൻ ഒരു കോടി രൂപ ജില്ലാ പഞ്ചായത്ത് നേരത്തേ അനുവദിച്ചിരുന്നു.</p>
      <p><b>പാമ്പുകടിച്ചതാണെന്ന് കുട്ടി പറഞ്ഞില്ല</b><br/><br/>പാമ്പുകടിച്ചതാണെന്ന് ആദ്യം മനസ്സിലായില്ല. കുട്ടി പറഞ്ഞതുമില്ല. ഷെഹ്‌ലയുടെ മുറിവ് ഉടൻ തന്നെ തുണി ഉപയോഗിച്ചു കെട്ടുകയും കഴുകുകയും ചെയ്തു. ആശുപത്രി അധികൃതർക്കാണു വീഴ്ചയുണ്ടായത്. കുട്ടിക്ക് അപകടമുണ്ടായ ഉടൻ രക്ഷിതാവിനെ വിവരമറിയിച്ചിരുന്നു. അദ്ദേഹം വന്നിട്ട് ആശുപത്രിയിൽ കൊണ്ടുപോകാമെന്നു പറഞ്ഞതുകൊണ്ടാണു കാത്തിരുന്നത്. ഡെസ്കും ബെഞ്ചും മാറ്റിയിട്ടപ്പോഴാണു തറയിൽ വിള്ളലും അതു വലുതായി മാളവും ഉണ്ടായത്.-   <b><i>കെ.കെ. മോഹനൻ, ഹെഡ്മാസ്റ്റർ</i></b></p>
    </article>
  </body>
</html>