<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/world/714698-mali-entopisthkan-13-ptomata-andron-poy-agnooyntan.html"/>
    <meta property="og:site_name" content="madata.gr"/>
    <meta property="article:published_time" content="2019-11-22T09:02:00+00:00"/>
    <meta property="og:title" content="Μάλι: Εντοπίστηκαν 13 πτώματα ανδρών που αγνοούνταν"/>
    <meta property="og:description" content="Ο στρατός του Μάλι ανέσυρε χθες Πέμπτη τα πτώματα άλλων 13 ανδρών του που αγνοούνταν μετά την επίθεση της Δευτέρας στην Ταμπανκόρτ, στο ανατολικό τμήμα"/>
  </head>
  <body>
    <article>
      <h1>Μάλι: Εντοπίστηκαν 13 πτώματα ανδρών που αγνοούνταν</h1>
      <address>
        <time datetime="2019-11-22T09:02:00+00:00">22 Nov 2019, 09:02</time>
      </address>
      <p>Ο στρατός του Μάλι ανέσυρε χθες Πέμπτη τα πτώματα άλλων 13 ανδρών του που αγνοούνταν μετά την επίθεση της Δευτέρας στην Ταμπανκόρτ, στο ανατολικό τμήμα της χώρας, κοντά στα σύνορα με τον Νίγηρα, γεγονός που αύξησε σε 43 νεκρούς στις τάξεις των ένοπλων δυνάμεων τον απολογισμό των θυμάτων της εφόδου που αποδόθηκε σε τζιχαντιστές, δήλωσαν πηγές προσκείμενες στις δυνάμεις ασφαλείας.</p>
      <p>Τα πτώματα των 13 ανδρών των Ενόπλων Δυνάμεων του Μαλί (Forces armées maliennes, FAMa) που ήταν «απόντες» από τη Δευτέρα, «εντοπίστηκαν από περίπολο», διευκρίνισε η μια πηγή.</p>
      <p>Έξι εξ αυτών βρέθηκαν μέσα στα οχήματά τους στην Ταμπανκόρτ και άλλοι επτά κοντά στην κοινότητα Ινφοκαριτάν, σύμφωνα με την ίδια πηγή.</p>
      <p>Είχαν αρχικά εντοπιστεί από κατοίκους, που όμως «δίστασαν να πλησιάσουν λόγω του φόβου αντιποίνων από μέρους των τζιχαντιστών», πρόσθεσε.</p>
      <p>Τον εντοπισμό των δεκατριών πτωμάτων επιβεβαίωσε στο Γαλλικό Πρακτορείο εκπρόσωπος της χωροφυλακής στην Γκάο.</p>
      <p>Δυνάμεις του Μαλί και του Νίγηρα διεξήγαγαν κοινή επιχείρηση εναντίον τζιχαντιστών στην περιοχή των συνόρων όταν έπεσαν σε ενέδρα, σύμφωνα με τον στρατό στην Μπαμακό. Οι «τρομοκράτες» έχασαν 17 άνδρες στη μάχη, ενώ περίπου 100 «ύποπτοι» συνελήφθησαν.</p>
      <p>Η νέα επίθεση σημειώθηκε παρότι προ ημερών ο γαλλικός στρατός ανακοίνωσε ότι εντός του Νοεμβρίου, στελέχη του σκότωσαν ή τραυμάτισαν περίπου 30 τζιχαντιστές, σε μια ευρείας κλίμακας κοινή επιχείρηση με τη συμμετοχή στρατευμάτων της Μπουρκίνα Φάσο, του Μαλί και του Νίγηρα και σε μια δεύτερη επιχείρηση, που έφεραν σε πέρας μόνο στελέχη των γαλλικών ειδικών δυνάμεων το Σάββατο στο ανατολικό Μαλί. Ένας γάλλος στρατιωτικός τραυματίστηκε βαριά σε αυτή την τελευταία.</p>
      <p>Η επίθεση της Δευτέρας χαρακτηρίστηκε βαρύ πλήγμα για τις ένοπλες δυνάμεις του Μαλί, που έχασαν πάνω από 100 στελέχη τους σε δύο επιθέσεις τζιχαντιστών τους τελευταίους μήνες (30ή Σεπτεμβρίου, 6η Νοεμβρίου), καθώς και ακόμα ένα τεκμήριο της συνεχιζόμενης επιδείνωσης της κατάστασης ως προς την ασφάλεια στην περιοχή και ευρύτερα στο Σαχέλ, που θορυβεί τη διεθνή κοινότητα.</p>
      <p>Μετά την εμφάνισή τους στο βόρειο τμήμα του Μαλί το 2012, η δράση των τζιχαντιστών εξαπλώθηκε προς κεντρικές περιοχές της χώρας και σε δύο γειτονικά κράτη — στη Μπουρκίνα Φάσο και στον Νίγηρα — παρά την κινητοποίηση των γαλλικών ένοπλων δυνάμεων (αποστολή Μπαρχάν), περιφερειακών στρατευμάτων (G5 Σαχέλ, συνεισφέρουν στρατεύματα το Μαλί, η Μπουρκίνα Φάσο, ο Νίγηρας, η Μαυριτανία και το Τσαντ) και του ΟΗΕ (MINUSMA).</p>
      <p>
        <a href="https://www.news.gr/oikonomia/article/2048041/mali-entopistikan-13-ptomata-andron-pou-agnoountan.html">news</a>
      </p>
    </article>
  </body>
</html>