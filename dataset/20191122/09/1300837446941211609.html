<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/21/la-monaca-si-innamora-e-il-convento-chiude_404c5bb8-a919-4121-aa63-4b55edc709dd.html"/>
    <meta property="og:site_name" content="ANSA.it"/>
    <meta property="article:published_time" content="2019-11-22T09:07:56+00:00"/>
    <meta property="og:title" content="La monaca si innamora e il convento chiude"/>
    <meta property="og:description" content="Sarebbe rimasta solo la suora 80enne, troppo anziana per gestirlo. Quando il sentimento mette in crisi le vocazioni (ANSA)"/>
  </head>
  <body>
    <article>
      <h1>La monaca si innamora e il convento chiude</h1>
      <h2>Sarebbe rimasta solo la suora 80enne, troppo anziana per gestirlo. Quando il sentimento mette in crisi le vocazioni</h2>
      <address><time datetime="2019-11-22T09:07:56+00:00">22 Nov 2019, 09:07</time> by <a rel="author">Redazione ANSA</a></address>
      <p><b>Questa volta l'amore ha superato le mura di un convento e ne ha persino decretato la chiusura.</b> Un convento che da decenni resisteva in Valtiberina alla crisi delle vocazioni, alla modernità che mette al bando la vita di meditazione, alla scarsa attrattiva che l'esistenza ritirata e isolata esercita in mondo sempre più connesso e convulso.</p>
      <p>Succede così che una crisi vocazionale incrocia il sentimento, l'amore verso un uomo, e porta una delle due suore del convento ad abbandonare il velo. Una scelta esistenziale e privata che però ha una ricaduta pubblica, ovvero nella piccola comunità monastica: l'altra consorella infatti ha 80 anni e sola non può di certo riuscire a portare avanti la complessa vita di un convento. Un convento dove da poco, a sfidare gli eventi, sono arrivate due novizie entusiaste e pronte ad intraprendere in profondità il percorso religioso. Attratte proprio dal lavoro di comunità voluto dalla suora 40enne, diventata la superiora.<br/>   </p>
      <p>E così a causa dell'amore, profano e improvviso, il convento non ha perso solo la monaca 40enne, ma anche la più anziana e le due più giovani mettendo fine all'esperienza di religione, vita comune e preghiera in quelle mura che non dipendono dalla diocesi o dal vescovo ma dal loro ordine religioso. Ma il destino, entrato nelle stanze riservate e silenziose della religione, non si è accontentato di far chiudere il convento. Dopo avere sconvolto i piani della vita della 40enne ha voluto che la storia d'amore finisse improvvisamente come era iniziata. L'ormai ex suora però non è ritornata sui suoi passi e ha deciso, risolvendo al crisi vocazionale, di restare al mondo e alla sua vita di donna aprendosi alle esperienze che il futuro le riserverà. Il portone del convento, quello invece resterà chiuso</p>
      <p>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>