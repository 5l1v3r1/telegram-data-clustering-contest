<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191122_Vadat_emeltek_a_szocialis_otthonban_verekedo_gondozok_ellen"/>
    <meta property="og:site_name" content="HVG.hu"/>
    <meta property="article:published_time" content="2019-11-22T09:51:00+00:00"/>
    <meta property="og:title" content="Vádat emeltek a szociális otthonban verekedő gondozók ellen"/>
    <meta property="og:description" content="A mozsgói esetről még tavasszal készült videofelvétel."/>
  </head>
  <body>
    <article>
      <h1>Vádat emeltek a szociális otthonban verekedő gondozók ellen</h1>
      <address><time datetime="2019-11-22T09:51:00+00:00">22 Nov 2019, 09:51</time> by <a rel="author">MTI / hvg.hu</a></address>
      <p><b>A mozsgói esetről még tavasszal készült videofelvétel.<br/></b>Közfeladatot ellátó személy által elkövetett bántalmazás bűntette miatt emelt vádat a Baranya megyében található Mozsgó szociális otthonának lakóit bántalmazó két emberrel szemben a Szigetvári Járási Ügyészség - közölte a Baranya megyei főügyész pénteken az MTI-vel. A vádemelés az Emberi Erőforrások Minisztériumának (Emmi) feljelentése alapján történt.</p>
      <p>Varga-Koritár György azt írta, a vádlottak az intézményben ápolói-gondozói feladatokat láttak el. Egyikük tavaly januárban bántalmazott két gondozottat: miután az esti lefekvés során az egyik gondozott nem találta a felsőruházatát, a gondozó kiabálni kezdett vele, majd több alkalommal arcon ütötte. Egy másik gondozottat fürdetni vitt a vádlott, melynek során törölközővel és egy műanyag flakonnal többször megütötte.</p>
      <p>Az ügy másik vádlottja szintén tavaly januárban fürdetett egy gondozottat, aki fogyatékossága miatt a vádlott felszólításainak nem tett eleget. Ekkor a gondozónő dühösen kiabálni kezdett az ápolttal és több alkalommal megütötte.</p>
      <p>A vádlottak cselekménye a közfeladatot ellátó személy eljárásában elkövetett bántalmazás bűntettének a megállapítására alkalmas, mely bűncselekmény egytől öt évig terjedő szabadságvesztéssel büntetendő - tette hozzá közleményében a főügyész.</p>
      <p>Az ügy előzménye, hogy korábban bejelentés érkezett a Társaság a Szabadságjogokért (TASZ) szervezethez még 2018 tavaszán, hogy bántalmazzák a mozsgói otthon lakóit, és ezt videofelvétel is bizonyítja.</p>
      <p>Az üggyel kapcsolatban négy hónappal később, 2018 augusztusában az ombudsmani hivatal is helyszíni vizsgálatot folytatott, jelentését idén április 4-én hozta nyilvánosságra.</p>
      <p>Az esettel kapcsolatban egyébként a TASZ <a href="https://hvg.hu/itthon/20190521_A_mozsgoi_otthonban_tortent_bantalmazas_apropojan_szalltak_bele_a_TASZba_a_kozteven">pert nyert az ügyet eltussolni próbáló állami tévével szemben</a>.</p>
    </article>
  </body>
</html>