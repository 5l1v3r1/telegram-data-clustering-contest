<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/22/pocet-cudzincov-pracujucich-na-slovensku-sa-blizi-k-hranici-80-tisic/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-22T09:37:43+00:00"/>
    <meta property="og:title" content="Počet cudzincov pracujúcich na Slovensku sa blíži k hranici 80 tisíc"/>
    <meta property="og:description" content="Ku koncu októbra tohto roka na Slovensku pracovalo takmer 77 tisíc cudzincov. Oproti septembru tohto roka ide o nárast o 2,4 tisíca cudzincov, medziročne sa počet cudzincov pracujúcich na Slovensku zvýšil o 11,7 tisíca. Počet cudzincov pracujúcich na Slovensku v posledných mesiacoch stúpa čoraz viac. V júli tohto roka totiž..."/>
  </head>
  <body>
    <article>
      <h1>Počet cudzincov pracujúcich na Slovensku sa blíži k hranici 80 tisíc</h1>
      <address><time datetime="2019-11-22T09:37:43+00:00">22 Nov 2019, 09:37</time> by <a rel="author">SITA</a></address>
      <p>
        <b>Ku koncu októbra tohto roka na Slovensku pracovalo takmer 77 tisíc cudzincov. Oproti septembru tohto roka ide o nárast o 2,4 tisíca cudzincov, medziročne sa počet cudzincov pracujúcich na Slovensku zvýšil o 11,7 tisíca. Počet cudzincov pracujúcich na Slovensku v posledných mesiacoch stúpa čoraz viac.</b>
      </p>
      <p>V júli tohto roka totiž ich stav medzimesačne klesol o 119 osôb, v auguste už išlo o nárast o 444 cudzincov a v septembri počet cudzincov pracujúcich u nás stúpol o 1,1 tisíca. Vyplýva to z údajov, ktoré agentúre SITA poskytla Mária Hrehová z kancelárie generálneho riaditeľa Ústredia práce, sociálnych vecí a rodiny SR.</p>
      <p>Najpočetnejšou skupinou cudzincov pracujúcich na Slovensku sú Ukrajinci. V minulom mesiaci ich na slovenskom trhu práce pribudlo 1,2 tisíca, čím sa celkový počet Ukrajincov pracujúcich u nás zvýšil na 21,9 tisíca. Počet Srbov pracujúcich na Slovensku v minulom mesiaci vzrástol o 597 osôb na 13 tisíc. Najpočetnejšou skupinou občanov z krajín Európskej únie boli aj v októbri Rumuni, ktorých u nás pracovalo 9,4 tisíca, nasledovali Česi s 5,8 tisíca pracovníkmi a na treťom mieste boli Maďari, ktorých za prácou na Slovensko prišlo 5,6 tisíca.</p>
      <p>Traja z desiatich cudzincov na Slovensku pracovali ku koncu minulého mesiaca v Bratislave. V piatich okresoch hlavného mesta Slovenska bolo totiž zamestnaných 21,5 tisíca cudzincov. Nasleduje okres Trnava, ktorý v rovnakom období zaevidoval 8,2 tisíca zamestnaných cudzincov. Úrad práce v Malackách vykázal 3,2 tisíca pracujúcich občanov pochádzajúcich z iných krajín. Naopak, len šesť cudzích štátnych príslušníkov pracovalo v októbri tohto roka v okrese Medzilaborce.</p>
    </article>
  </body>
</html>