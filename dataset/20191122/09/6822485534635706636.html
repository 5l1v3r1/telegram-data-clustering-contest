<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901008.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T09:32:00+00:00"/>
    <meta property="og:title" content="مهلت ثبت وام‌های دانشجویی تمدید شد"/>
    <meta property="og:description" content="فریبرز سجادی معاون امور دانشجویان صندوق رفاه دانشجویان وزارت علوم، تحقیقات و فناوری در گفت‌"/>
  </head>
  <body>
    <article>
      <h1>مهلت ثبت وام‌های دانشجویی تمدید شد</h1>
      <address>
        <time datetime="2019-11-22T09:32:00+00:00">22 Nov 2019, 09:32</time>
      </address>
      <p>معاون امور دانشجویان صندوق رفاه دانشجویان گفت: با توجه به درخواست دانشگاه‌ها، مهلت ثبت و ارایه لیست‌ وام‌ها و تسهیلات دانشجویی نیمسال اول تحصیلی ۹۸-۹۹ تا پایان آذرماه تمدید شد.</p>
      <p>فریبرز سجادی معاون امور دانشجویان صندوق رفاه دانشجویان وزارت علوم، تحقیقات و فناوری در گفت‌وگو با فارس از تمدید مهلت پرداخت و ثبت وام‌ها و تسهیلات دانشجویی مربوط به نیمسال اول تحصیلی ۹۸-۹۹ خبر داد.</p>
      <p>وی گفت: پیش از این طی جدولی، زمان‌بندی تسهیلات نیمسال اول سال تحصیلی جاری به دانشگاه ها اعلام و در آن، زمان‌بندی آغاز و پایان ثبت نام و ثبت تسهیلات ابلاغ شده بود.</p>
      <p>سجادی ادامه داد: برای ارایه تسهیلات نیم سال جاری، تغییراتی در سامانه مربوط به ثبت نام تسهیلات ایجاد شده بود و همچنین از دانشگاه‌ها خواسته شده بود که حتماً به سامانه تبادل اطلاعات وزارت علوم تحقیقات و فناوری متصل شوند.</p>
      <p>به گفته وی، امسال همه دانشجویان برای ثبت نام وام باید درخواست خود را در سامانه دانشجویی ثبت می‌کردند و دسترسی به این امکان هم از ۱۵ مهرماه آغاز شده بود. در همین سامانه، هنگام ایجاد پرونده وام، دانشگاه استعلام مشخصات فردی دانشجو و ضامن را از سازمان سامانه ثبت احوال انجام می‌داد و در نهایت قرار بود دانشگاه‌ها پس از ثبت اطلاعات متقاضیان لیست‌های وام‌های درخواستی را در بازه تعیین شده ارائه کنند.</p>
      <p>معاون امور دانشجویان صندوق رفاه دانشجویان وزارت علوم، تحقیقات و فناوری اضافه کرد: با اینکه زمان ثبت برخی از این وام ها به پایان رسیده است، اما با توجه به تغییرات سیستمی امسال، برخی دانشگاه ها درخواست کردند که مهلت ثبت تسهیلات تمدید شود و برای مساعدت با دانشگاه‌ها این زمان تا آخر آذر ماه تمدید شده است.</p>
      <p>
        <b>* مبالغ وام‌های دانشجویی امسال</b>
      </p>
      <p>به گزارش فارس، مبلغ وام‌های دانشجویی برای نیم‌سال جاری به شرح زیر است.</p>
      <figure>
        <img src="https://media.farsnews.com/Uploaded/Files/Images/1398/07/14/13980714000401_Test_PhotoL.JPG"/>
      </figure>
    </article>
  </body>
</html>