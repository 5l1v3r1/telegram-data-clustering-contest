<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743048"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T09:39:00+00:00"/>
    <meta property="og:title" content="&quot;สมเด็จพระสันตะปาปา&quot;ชู มหา'ลัย ช่วยลดความเหลื่อมล้ำในสังคม"/>
    <meta property="og:description" content="'โป๊ปฟรังซิส' เสด็จจุฬาลงกรณ์มหาวิทยาลัย พบผู้นำ 5 ศาสนาสร้างความร่วมมือเพื่อมนุษย์ชาติ พร้อม ทรงปาฐกถาหัวข้อการสร้างสะพานเพื่อสันติภาพและความเข้าใจ ชู กลุ่มคนรุ่นใหม่ต้องร่วมสร้างประวัติศาสตร์ให้แก่โลก เผย มหาวิทยาลัย คือของขวัญ ต้องมุ่งสร้างองค์ความรู้แก้ปัญหาลดความเหลื่อมล้ำในสังคม"/>
  </head>
  <body>
    <article>
      <h1>"สมเด็จพระสันตะปาปา"ชู มหา'ลัย ช่วยลดความเหลื่อมล้ำในสังคม</h1>
      <address>
        <time datetime="2019-11-22T09:39:00+00:00">22 Nov 2019, 09:39</time>
      </address>
      <p>
        <b>"โป๊ปฟรังซิส" เสด็จจุฬาลงกรณ์มหาวิทยาลัย พบผู้นำ 5 ศาสนาสร้างความร่วมมือเพื่อมนุษย์ชาติ พร้อม ทรงปาฐกถาหัวข้อการสร้างสะพานเพื่อสันติภาพและความเข้าใจ ชู กลุ่มคนรุ่นใหม่ต้องร่วมสร้างประวัติศาสตร์ให้แก่โลก เผย มหาวิทยาลัย คือของขวัญ ต้องมุ่งสร้างองค์ความรู้แก้ปัญหาลดความเหลื่อมล้ำในสังคม</b>
      </p>
      <p>เมื่อเวลา 15.30 น.วันที่ 22 พ.ย. ที่หอประชุมจุฬาลงกรณ์มหาวิทยาลัย พระคาร์ดินัลฟรังซิส เซเวียร์เกรียงศักดิ์ โกวิทวาณิช อาร์ชบิชอปแห่งเขต ศาสนปกครองกรุงเทพฯ ศ.กิตติคุณนพ.ภิรมย์กมลรัตยกุล นายกสภาจุฬาลงกรณ์มหาวิทยาลัย ศ.ดร.บัณฑิต เอื้ออาภรณ์ อธิการบดีจุฬาลงกรณ์มหาวิทยาลัย และบิชอบ ยอแซฟชูศักดิ์ สิริสุทธิ์ ประมุขแห่งเขตศาสนปกครองนครราชสีมาและประธานกรรมาธิการฝ่ายเสวนาระหว่างศาสนาและคริสตศาสนสัมพันธ์ของสภาประมุขบาทหลวงโรมันคาทอลิกแห่งประเทศไทย และคณาจารย์ และนิสิตจุฬาฯ ร่วมรับเสด็จ  จากนั้นสมเด็จพระสันตะปาปาฟรังซิสทักทายจับมือผู้นำศาสนาทั้ง 5 ได้แก่ พุทธ คริสต์ อิสลาม ฮินดู และซิกข์ และผู้ทรงเกียรติ<br/> <br/>โดยสมเด็จพระสันตะปาปาฟรังซิส ทรงปาฐกถาในหัวข้อ “Building bridges for peace and understanding” หรือการสร้างสะพานเพื่อสันติภาพและความเข้าใจ  ตอนหนึ่งว่า  นับเป็นเวลา 122 ปีที่แล้ว เมื่อ พ.ศ. 2440 พระบาทสมเด็จพระจุลจอมเกล้าเจ้าอยู่หัวผู้ซึ่งพระกรุณาโปรดเกล้าให้ก่อตั้งมหาวิทยาลัยแห่งนี้ขึ้น  พระองค์ได้เสด็จเยือนกรุงโรมและได้พบกับสมเด็จพระสันตะปาปาลีโอที่ 13 โดยการพบกันครั้งนั้นได้มีความทรงจำร่วมกัน เพราะพระองค์ดำรงคุณธรรมด้วยการเลิกทาส และประเด็นเหล่านี้ถือเป็นจิตวิญญาณแห่งน้ำหนึ่งใจเดียวกัน มีความเข้าใจร่วมกันที่จะช่วยยุติการเลิกทาสในรูปแบบต่างๆ  แต่ปัจจุบันพบปัญหาการขยายของขบวนการค้ามนุษย์  ดังนั้นความจำเป็นในการเคารพซึ่งกันและกันความนับถือและความร่วมมือระหว่างศาสนานั้นจะต้องมีมากขึ้นเพื่อมนุษยชาติ เพราะโลกของเรากำลังเผชิญกับความท้าทายที่ซับซ้อน เช่น โลกาภิวัตน์ทางเศรษฐกิจและการเงินและผลที่ตามมาอย่างร้ายแรงต่อการพัฒนาชุมชนท้องถิ่น ความก้าวหน้าอย่างรวดเร็วของเทคโนโลยี รวมถึงความขัดแย้งในประเทศที่ส่งผลให้เกิดการเคลื่อนย้ายของผู้อพยพผู้ลี้ภัย การกันดารอาหาร และสงคราม ซึ่งความท้าทายเหล่านี้เตือนเราว่าไม่มีภาคส่วนไหนจะช่วยเราได้นอกจากครอบครัวของเราเอง โดยเชื่อว่าความรักจากครอบครัวจะเป็นภูมิคุ้มกันชั้นดีต่อตนเองและเพื่อนมนุษย์</p>
      <figure>
        <img src="https://www.dailynews.co.th/admin/upload/20191122/news_PraiYvYhQB170418_533.jpg?v=20191123003?v=6897"/>
      </figure>
      <p> <br/>สมเด็จพระสันตะปาปา กล่าวต่อไปว่า สถานการณ์ทั้งหมดในขณะนี้ต้องการให้เรากล้าที่จะคิดค้นวิธีการใหม่ในการสร้างประวัติศาสตร์ โดยที่ไม่ต้องดูหมิ่นใคร เราต้องเผชิญหน้าและมีความร่วมมือกันในทุกศาสนา เพื่อสร้างกระบวนทัศน์ใหม่ในการแก้ไขความขัดแย้งในสังคมโลก ขณะเดียวกันมหาวิทยาลัย หรือสถาบันอุดมศึกษา ถือเป็นของขวัญพิเศษที่จะเป็นก้าวสำคัญในการผลิตคนรุ่นใหม่ ซึ่งสถาบันการศึกษาโดยเฉพาะมหาวิทยาลัยแห่งนี้จะต้องวิจัยและเป็นองค์ความรู้ เพื่อลดความเหลื่อมล้ำความไม่เท่าเทียมกันของมนุษย์ เพราะเยาวชนคือความยุติธรรมและสันติภาพที่จะช่วยสร้างโลกใบนี้ให้ยั่งยืน  โดยอยากให้พวกเราทุกคนได้ฟังเสียงของคนจน คนที่ถูกตัดสิทธิ์ ผู้ถูกกดขี่  ชนพื้นเมืองและชนกลุ่มน้อยทางศาสนาให้มากขึ้น เพราะกลุ่มคนเหล่านี้ไม่กลัวที่สร้างโอกาสให้เกิดขึ้น ทุกคนต้องร่วมจับมือกันส่งเสริมศักดิ์ศรีความเป็นมนุษย์และเคารพสิทธิและเสรีภาพทางศาสนา และที่นี่ในประเทศไทยซึ่งเป็นประเทศที่มีความงามทางธรรมชาติที่ยอดเยี่ยมฉันอยากจะเน้นคุณสมบัติที่โดดเด่นอย่างหนึ่งที่ฉันคิดว่าสำคัญและเป็นส่วนหนึ่งของความมั่งคั่งที่พวกเราสามารถส่งออก และแบ่งปันกับส่วนอื่น ๆ ของครอบครัวมนุษย์ของเราได้ คือ การแสดงความนับถือห่วงใยผู้อาวุโสกว่าเคารพให้เกียรติซึ่งกันและกัน<br/> </p>
    </article>
  </body>
</html>