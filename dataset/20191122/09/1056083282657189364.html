<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100137/%D8%AF%D9%88%D9%84%D8%AA-%D8%A8%D9%87-%D8%AF%D9%86%D8%A8%D8%A7%D9%84-%D8%AD%D9%84-%D9%85%D8%B4%DA%A9%D9%84%D8%A7%D8%AA-%D9%85%D8%B1%D8%AF%D9%85-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T09:00:01+00:00"/>
    <meta property="og:title" content="دولت به دنبال حل مشکلات مردم باشد"/>
    <meta property="og:description" content="ایسنا/قم امام جمعه قم گفت: دولت باید از گرانی‌های کمرشکن جلوگیری کند و به دنبال حل مشکلات مردم باشد، این نکته‌ای است که مقام معظم رهبری نیز به آن تاکید داشتند و مردم نیز در راهپیمایی‌ها آن را مطالبه کردند."/>
  </head>
  <body>
    <article>
      <h6 class="kicker">آیت الله سعیدی:</h6>
      <h1>دولت به دنبال حل مشکلات مردم باشد</h1>
      <address><time datetime="2019-11-22T09:00:01+00:00">22 Nov 2019, 09:00</time> by <a rel="author">محسن عبادی‌پور</a></address>
      <p>ایسنا/قم امام جمعه قم گفت: دولت باید از گرانی‌های کمرشکن جلوگیری کند و به دنبال حل مشکلات مردم باشد، این نکته‌ای است که مقام معظم رهبری نیز به آن تاکید داشتند و مردم نیز در راهپیمایی‌ها آن را مطالبه کردند.</p>
      <p>آیت الله سیدمحمد سعیدی ظهر امروز در خطبه‌های نماز جمعه قم که در مصلی قدس برگزار شد، عنوان کرد: هیچ عبادتی بدون تقوا ارزشمند نیست و محتوای همه اعمال در همه ابعاد باید تقوا باشد تا ارزش پیدا کند و حتی علم بدون تقوا نیز سودی ندارد و زیان به دنبال خواهد داشت.</p>
      <p>وی افزود: خداوند در قرآن می‌فرماید که هیچ مشرکی نمی‌تواند در ساخت و تعمیر مساجد مسلمانان مشارکت داشته باشند، زیرا آن‌ها با حیله و ترفندهایی از جمله تخصص در معماری نوین، به دنبال فریب مسلمانان هستند و انگیزه مثبتی در این‌کار نخواهند داشت؛ از این آیه قرآن می‌توان برداشت کرد که مشرکین و کافران نباید در هیچ‌یک از امور مسجد دخالت داشته باشند.</p>
      <p>امام جمعه قم بیان کرد: مسجد کانون توحید و محل نشر معارف اسلام است، مسجد محل تربیت ایثارگران و مجاهدان است و مشرکین و کفار می‌خواهند با دخالت در امور مسجد، اهداف را منحرف کنند؛ این‌که آشوبگران مسجد و قرآن را آتش می‌زنند به همین دلیل است و آن‌ها با قرآن و اسلام مخالف هستند.</p>
      <p>سعیدی تصریح کرد: در هفته جاری فتنه و آشوب ناشی از حرکت عده‌ای خودفروخته که از مطالبه به حق مردم سوءاستفاده کردند، موجب خسارت‌هایی در کشور شد که باید با آن‌ها برخورد قاطع صورت گیرد. حامل‌های انرژی در ایران ارزانترین قیمت را در جهان دارد، اصلاح تدریجی قیمت بنزین به شکلی که موجب فشار به مردم نشود در قانون وجود داشت که به دلیل تعلل مجلس و قوه اجرایی، عملی نشد.</p>
      <p>وی اضافه کرد: به دلیل افزایش مصرف بنزین و تامین معیشت مردم، افزایش قیمت بنزین در جلسه سران سه‌قوه تصویب شد، مقام معظم رهبری از تصمیم سران سه‌قوه با قاطعیت حمایت کردند، مواضع قاطع رهبری بر اساس شرع و قانون فصل الخطاب است و تجربه نشان داده است که مصلحت کشور در اطاعت از فرامین رهبری است.</p>
      <p>تولیت آستان مقدس حضرت معصومه(س) اظهار کرد: ملت با جدا کردن صف خود از آشوب‌گران، بصیرت خود را نشان دادند و مردم انقلابی قم نیز در راهپیمایی باشکوه روز گذشته، به اطاعت از فرامین رهبری تاکید کردند و از دشمنان داخلی و خارجی اعلام انزجار کردند.</p>
      <p>وی خاظرنشان کرد: نیروهای امنیتی و انتظامی و همچنین حضور به موقع مردم و بسیجیان موجب شکست دشمنان در توطئه‌های خود شد؛ دشمنان فشار اقتصادی را به ملت ایران افزایش داده است که تنها راهبرد پیروزی در جنگ اقتصادی، حمایت از تولید داخلی است.</p>
      <p>سعیدی تاکید کرد: باید تولید داخل رونق بگیرد و از ظرفیت داخلی استفاده کنیم و حتی زمانی‌که تحریم‌ها برداشته شد نیز همچنان روند تکیه به داخل را ادامه دهیم تا اقتصاد کشور از آسیب‌ها برای همیشه مصون بماند.</p>
      <p>وی گفت: دولتمردان باید با حمایت از تولیدکنندگان و کارآفرینان موجب تقویت و رونق اقتصاد کشور شود و تکیه به خارج از کشور از بین برود.</p>
      <p>امام جمعه قم عنوان کرد: دولت باید از گرانی‌های کمرشکن جلوگیری کند و به دنبال حل مشکلات مردم باشد، این نکته‌ای است که مقام معظم رهبری نیز به آن تاکید داشتند و مردم نیز در راهپیمایی‌ها آن را مطالبه کردند.</p>
      <p>وی افزود: در این روزها که به دلیل مسائل امنیتی، ارتباط اینترنتی قطع شد، شاهد آن بودیم که ارتباط دشمنان خارجی با مزدوران داخلی نیز قطع شد و همچنین پیام‌رسان‌های داخلی نیز با قدرت به‌کار خود ادامه دادند، این نشان می‌دهد که راه‌اندازی شبکه ملی اطلاعات کشور موجب قطع دست‌اندازی دشمنان به داخل کشور خواهد شد.</p>
      <p>سعیدی با اشاره به سالروز ورود حضرت معصومه(س) به قم، عنوان کرد: ورود حضرت معصومه(س) به قم، موجب توجه ویژه شیعیان به این شهر شد و باید همه مردم علی‌الخصصوص قمی‌ها در نگهداری این شهر بکوشند و نگذارند چهره شهر قم تغییر پیدا کند.</p>
      <p>انتهای پیام</p>
    </article>
  </body>
</html>