<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/regiony/praha/praha-bodovala-v-novem-zebricku-kvality-zivota/r~b44192f40d0c11eaa24cac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T09:53:00+00:00"/>
    <meta property="og:title" content="Praha bodovala v novém žebříčku kvality života, přeskočila New York i Londýn"/>
    <meta property="og:description" content="Žebříček bere v potaz nejen ekonomickou úroveň, ale i dostupnost bydlení a lékařské péče či přístup ke vzdělávání."/>
  </head>
  <body>
    <article>
      <h1>Praha bodovala v novém žebříčku kvality života, přeskočila New York i Londýn</h1>
      <address>
        <time datetime="2019-11-22T09:53:00+00:00">22 Nov 2019, 09:53</time>
      </address>
      <p>Praha uspěla především v oblasti kvality života, zdravotní péče a osobní bezpečnosti. "Kvalita lékařské péče je zvláště vysoká, město má nejvyšší souhrnnou hustotu lékařů na obyvatele na světě," uvádí zpráva.</p>
      <p>Na prvním místě žebříčku se umístil Curych následovaný Vídní. Obě města jsou tradičně na předních pozicích podobných průzkumů. Curych zaznamenal skvělé výsledky ve všech měřených oblastech, především v kvalitě života, práce, bydlení, trávení volného času, bezpečnosti a vzdělání - mimořádné vysokého skóre dosáhl švýcarský systém vyššího vzdělávání.</p>
      <p>Související</p>
      <h4>V Praze že se žije nejlíp? Pijanům z Anglie ano. Chybí index přemnoženosti turistů</h4>
      <figure>
        <img src="https://cdn.xsd.cz/resize/9acc7025bcba31be9279185785db979d_resize=240,135_.jpg?hash=1129057c84d9d252f366aaea1032898f"/>
      </figure>
      <p>Vídeň je na druhém místě, boduje zejména v oblasti zdravotní péče. Rakouská metropole stejně jako Praha vykazuje vysokou hustotu lékařů na obyvatele a má podle průzkumu jeden z nejlepších zdravotnických systémů v Evropě, s téměř neexistující čekací dobou pro občany.</p>
      <p>Žebříčku dominují evropská města, která obsadila 15 pozic z první dvacítky. K nim se připojila čtyři města ze Severní Ameriky (Ottawa, Washington, Seattle a Boston) a pouze jediné asijské, a to tchajwanská Tchaj-pej.</p>
      <p>Nepříliš dobře se v žebříčku umístilo deset nejbohatších světových měst. Londýn obsadil 33. příčku, New York až 38. místo. Podle autorů žebříčku tento výsledek naznačuje, že nejbohatší města nemusí být z určitého pohledu považována za nejúspěšnější.</p>
      <h3>Žebříček uzavírá Káhira</h3>
      <p>Index rozděluje města z rozvinutých a rozvíjejících se zemí. V této druhé kategorii zemí se nejlépe umístil Petrohrad na 50. místě následovaný Bukureští na 53. místě a Moskvou na 59. místě.</p>
      <p>Související</p>
      <h4>V Česku se žije lépe než v USA, tvrdí průzkum. Nejlépe na světě je v Norsku a Dánsku</h4>
      <figure>
        <img src="https://cdn.xsd.cz/resize/0a2c7c6711dd37318499328e7e5f3a1f_resize=240,135_.jpg?hash=c0ab3ed34b664a669ebef861471c4d60"/>
      </figure>
      <p>Na posledním místě se v žebříčku umístila Káhira. Posledních několik desítek míst celkově obsadila města z Asie, Afriky a Jižní Ameriky, v nichž podle autorů panuje velká chudoba a nerovnost. Z rozvinutých města se na nejhorší místě umístila metropole Kuvajt, jež obsadila celkovou 77. příčku.</p>
      <p>Kvalitu života ve městech posuzovala společnost D&amp;L Partners na základě tří pilířů. První z nich se týkal výše příjmů, včetně toho, jaké v městech panují nerovnosti a jaké mají obyvatelé příležitosti například v přístupu ke vzdělání. Druhý pilíř se zabývá tím, jak se mohou různé skupiny obyvatelstva podílet na chodu společnosti. Třetí pilíř pak měří kvalitu infrastruktury, dostupnost bydlení či dostatek pracovních příležitostí.</p>
      <h3>Dvacet nejlepších měst podle žebříčku PICSA</h3>
      <p>1. Curych<br/>2. Vídeň<br/>3. Kodaň<br/>4. Lucemburk<br/>5. Helsinky<br/>6. Tchaj-pej<br/>7. Oslo<br/>8. Ottawa<br/>9. Kiel<br/>10. Ženeva<br/>11. Washington<br/>12. Mnichov<br/>13. Praha<br/>14. Seattle<br/>15. Stockholm<br/>16. Boston<br/>17. Amsterdam<br/>18. Berlín<br/>19. Eindhoven<br/>20. Bilbao</p>
    </article>
  </body>
</html>