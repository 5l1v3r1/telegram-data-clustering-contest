<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/eu-bemoeit-zich-met-nederlandse-begroting-we-moeten-meer-geld-uitgeven-aan-klimaatkul/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-22T09:00:14+00:00"/>
    <meta property="og:title" content="EU bemoeit zich met Nederlandse begroting: we moeten méér geld uitgeven aan klimaatkul"/>
    <meta property="og:description" content="Nog voordat er ook maar één Nederlandse kiezer zich erover heeft kunnen uitspreken, heeft Brussel al gedicteerd wat zíj vinden dat Nederland moet doen met het begrotingsoverschot dat ons land heeft binnengesleept dankzij torenhoge lastenverzwaringen en het snoeien in de sociale zekerheid. Al dat opgebrachte geld krijgt een duidelijke nieuwe bestemming van de Europese Commissie: het gaat rechtstreeks de bodemloze klimaatput in! In Brussel knijpen ze in hun handjes. Het braafste jongetje van de EU-klas, Nederland, heeft weer goed z’n best gedaan. Geen gapende begrotingstekorten, geen grote oproep op EU-geld. Dat landje dat ten noorden van de EU-metropool ligt is een modellidstaat: ze betalen veel, ze klagen weinig, en ze doen altijd hun best om ieder woord van de EU snel in eigen wetgeving om te zetten. Nederland is zelfs zó braaf en volgzaam, dat Brussel zich zelfs de rol aanmeet van de grote uitgever van Nederlands geld. In andere landen zou de EU hiermee gezien worden als spuit 11, maar de Nederlandse regering…"/>
  </head>
  <body>
    <article>
      <h1>EU bemoeit zich met Nederlandse begroting: we moeten méér geld uitgeven aan klimaatkul</h1>
      <address><time datetime="2019-11-22T09:00:14+00:00">22 Nov 2019, 09:00</time> by <a rel="author">Tim Engelbart</a></address>
      <p>
        <b>Nog voordat er ook maar één Nederlandse kiezer zich erover heeft kunnen uitspreken, heeft Brussel al gedicteerd wat zíj vinden dat Nederland moet doen met het begrotingsoverschot dat ons land heeft binnengesleept dankzij torenhoge lastenverzwaringen en het snoeien in de sociale zekerheid. Al dat opgebrachte geld krijgt een duidelijke nieuwe bestemming van de Europese Commissie: het gaat rechtstreeks de bodemloze klimaatput in!</b>
      </p>
      <p>In Brussel knijpen ze in hun handjes. Het braafste jongetje van de EU-klas, Nederland, heeft weer goed z’n best gedaan. Geen gapende begrotingstekorten, geen grote oproep op EU-geld. Dat landje dat ten noorden van de EU-metropool ligt is een modellidstaat: ze betalen veel, ze klagen weinig, en ze doen altijd hun best om ieder woord van de EU snel in eigen wetgeving om te zetten. Nederland is zelfs zó braaf en volgzaam, dat Brussel zich zelfs de rol aanmeet van de grote uitgever van Nederlands geld.</p>
      <p>In andere landen zou de EU hiermee gezien worden als spuit 11, maar de Nederlandse regering is blij met zoveel wellevendheid. D66’ers staan te roffelen op hun bankjes, en GroenLinks glundert van trots: ‘hun’ EU geeft precies de goede prioriteiten aan voor Nederland. Want hier in Den Haag zijn we zelf kennelijk te stom om het uit onze eigen koker te laten komen. Dus moeten die brave Nederlanders nog een extra duw in de ‘juiste’ richting krijgen: bravo voor lastenverzwaringen, maar nu ook wat nuttigs doen met dat geld: in allerlei klimaatprojecten stouwen! <a href="https://ec.europa.eu/info/sites/info/files/economy-finance/c2019_9116_en_act_part1_v4.pdf"><b>Aldus het officiële EU-advies</b></a> over de ingediende Nederlandse begroting voor het komende jaar:</p>
      <blockquote>“Given  the  Netherlands’  favourable  budgetary  situation,  the  Commission  invites  the  authorities  to  undertake  additional  expenditures  for  supporting  an  upward  trend  in  investment   and   to   focus   investment-related   economic   policy   on   research   and   development   in   particular   in   the   private   sector,   on   renewable   energy,   energy   efficiency  and  greenhouse  gas  emissions  reduction  strategies  and  on  addressing transport bottlenecks, as recommended by the Council in the context of the European Semester.”</blockquote>
      <p>Dus, maak de borst maar nat. We weten dat Nederland altijd braaf naar de EU luistert, dus dit gaat ook gebeuren. Méér “investeringen” in duurzame energie, en het tegengaan van broeikasgassen. Alsof we onszelf niet al bijkans in armoede staken om dat te regelen. Maar nee: het moet nóg meer. En Brussel zegt het, dus Den Haag knipmest wel mee. Kaching!</p>
    </article>
  </body>
</html>