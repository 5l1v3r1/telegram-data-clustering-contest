<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/world/2019/11/22/pregnant-girl-ends-her-life-after-gang-rape.html"/>
    <meta property="og:site_name" content="Manoramanews"/>
    <meta property="article:published_time" content="2019-11-22T09:05:17+00:00"/>
    <meta property="og:title" content="കെട്ടിടത്തിന് മുകളിലിരുന്ന ചിത്രം; ഞാൻ പോകുന്നു; ഗർഭിണിയായ 13കാരി ജീവനൊടുക്കി; നടുക്കം"/>
    <meta property="og:description" content="അമ്മയുമായി വഴക്കിട്ട ശേഷം ഫ്ലാറ്റിൽ നിന്ന് ചാടി പെൺകുട്ടി ജീവനൊടുക്കി. പന്ത്രണ്ടാം നിലയിൽ നിന്ന് താഴേക്ക് ചാടിയ പെൺകുട്ടിയുടെ മരണം ഉൾക്കൊള്ളാനാകാതെ തകർന്നുനിൽക്കുകയാണ് വീട്ടുകാരും സുഹൃത്തുക്കളും. മരിക്കുമ്പോൾ ഒരുമാസം ഗർഭിണിയായിരുന്നു പിങ്കി. പ്രായം വെറും 13 വയസ്സ്. ബാങ്കോക്കിലാണ് സംഭവം. നവംബർ. Rape. Malayala Manorama. Suicide. Manorama News."/>
  </head>
  <body>
    <article>
      <h1>കെട്ടിടത്തിന് മുകളിലിരുന്ന ചിത്രം; ഞാൻ പോകുന്നു; ഗർഭിണിയായ 13കാരി ജീവനൊടുക്കി; നടുക്കം</h1>
      <address><time datetime="2019-11-22T09:05:17+00:00">22 Nov 2019, 09:05</time> by <a rel="author">സ്വന്തം ലേഖകൻ</a></address>
      <p>അമ്മയുമായി വഴക്കിട്ട ശേഷം ഫ്ലാറ്റിൽ നിന്ന് ചാടി  പെൺകുട്ടി ജീവനൊടുക്കി. പന്ത്രണ്ടാം നിലയിൽ നിന്ന് താഴേക്ക് ചാടിയ പെൺകുട്ടിയുടെ മരണം ഉൾക്കൊള്ളാനാകാതെ തകർന്നുനിൽക്കുകയാണ് വീട്ടുകാരും സുഹൃത്തുക്കളും. മരിക്കുമ്പോൾ ഒരുമാസം ഗർഭിണിയായിരുന്നു പിങ്കി. പ്രായം വെറും 13 വയസ്സ്. ബാങ്കോക്കിലാണ് സംഭവം. </p>
      <p>നവംബർ 15നാണ് പെൺകുട്ടി ജീവനൊടുക്കിയത്. മൂന്ന് ദിവസം മുൻ‌പ് പിങ്കിയെയും കൂട്ടുകാരിയെയും ആറ് യുവാക്കൾ ഫ്ലാറ്റിൽ പൂട്ടിയിട്ട് ക്രൂരമായി ബലാത്സംഗം ചെയ്തെന്ന് അമ്മ പറയുന്നു. പൊലീസ് എത്തിയാണ് ഇരുവരെയും രക്ഷപ്പെടുത്തിയത്. ഇതിന് നാലാം ദിവസമാണ് പെൺകുട്ടിയെ ആത്മഹത്യ ചെയ്ത നിലയിൽ കണ്ടെത്തിയത്. അതിന് തൊട്ടുമുൻപ് അമ്മയുമായി വഴക്കിട്ടിരുന്നു.</p>
      <p>കൂട്ടുകാരിക്ക് തന്റെ ചിത്രം അയച്ചുകൊടുത്ത ശേഷമാണ് പെൺകുട്ടി ജീവനൊടുക്കിയത്. കെട്ടിടത്തിന്റെ മുകളിലിരുന്ന് താഴേക്കു തൂങ്ങിയാടുന്ന തന്റെ കാലുകളുടെ ചിത്രമാണു കൂട്ടുകാരിക്ക് അയച്ചത്. ഒപ്പം ഏതാനും വാക്കുകളും– ‘ഞാൻ പോകുന്നു...’</p>
      <p>രണത്തിനു മുൻപ് ഫെയ്സ്ബുക്കിൽ ഒട്ടേറെ പോസ്റ്റുകളും പെൺകുട്ടി കുറിച്ചു. ഗർഭിണി അല്ലായിരുന്നെങ്കിൽ ഞാൻ നേരത്തേ തന്നെ മരിച്ചിരുന്നേനേയെന്നും പോസ്റ്റിലുണ്ടായിരുന്നു. പീഡനത്തിനിരയായത് നവംബർ 11നായിരുന്നെങ്കിലും അതിനും മുൻപേ പെൺകുട്ടി ഗർഭിണിയായിരുന്നെന്നാണു പോസ്റ്റ്മോർട്ടത്തിൽ തെളിഞ്ഞത്. മുൻപും അതിക്രൂരമായ പീഡനങ്ങൾക്കു പെൺകുട്ടി വിധേയയായിട്ടുണ്ടാകാമെന്നാണു നിഗമനം. </p>
      <p>ലഹരിമരുന്നു സംഘത്തിന്റെ പിടിയിൽ അകപ്പെടുകയായിരുന്നു പെൺകുട്ടിയെന്നു സംശയിക്കുന്നവരും ഏറെ. പതിമൂന്നുകാരിക്കു നീതി തേടി തെരുവുകളിൽ പ്രതിഷേധ സ്വരം ഉയർന്നു കഴിഞ്ഞു. </p>
      <p>സംഭവത്തെക്കുറിച്ച് പൊലീസ് പറയുന്നത് ഇങ്ങനെയാണ്: ആയുധക്കടത്തുമായി ബന്ധപ്പെട്ട് കസ്റ്റഡിയിൽ എടുത്ത രണ്ടു പേരാണ് സംഭവത്തിലെ പ്രതികൾ. ഒരാളെ ഇതിനോടകം അറസ്റ്റ് ചെയ്തു. നവംബർ 11ന് ഇവരുടെ ഫ്ലാറ്റിൽ പിങ്കിയും കൂട്ടുകാരിയും ഉണ്ടായിരുന്നു. പെൺകുട്ടികൾക്കു നേരെ ലൈംഗിക അതിക്രമം ഉണ്ടായെന്നു പ്രദേശവാസികൾ അറിയിച്ചതിനെ തുടർന്ന് പൊലീസെത്തിയാണ് അന്ന് ഇരുവരെയും മോചിപ്പിച്ചത്. അപ്പോഴേക്കും പ്രതികൾ കടന്നു കളഞ്ഞു.</p>
      <p>പിങ്കി ലഹരിമരുന്നിന് അടിമയായിരുന്നു എന്ന് വരുത്തിത്തീർത്ത് പ്രതികളെ രക്ഷപ്പെടുത്തുകയാണ് പൊലീസ് ലക്ഷ്യമെന്ന് ബന്ധുക്കൾ ആരോപിക്കുന്നു. </p>
    </article>
  </body>
</html>