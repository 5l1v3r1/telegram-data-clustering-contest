<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/zaslabla-za-kierownica-opel-uderzyl-w-drzewo-policjanci-przystapili-do-reanimacji-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-22T09:36:00+00:00"/>
    <meta property="og:title" content="Zasłabła za kierownicą, opel uderzył w drzewo. Policjanci przystąpili do reanimacji (zdjęcia)"/>
    <meta property="og:description" content="Wczoraj rano w Hrubieszowie pojazd osobowy uderzył w drzewo. Na pomoc poszkodowanej kierującej ruszyli policjanci widzący zdarzenie."/>
  </head>
  <body>
    <article>
      <h1>Zasłabła za kierownicą, opel uderzył w drzewo. Policjanci przystąpili do reanimacji (zdjęcia)</h1>
      <address>
        <time datetime="2019-11-22T09:36:00+00:00">22 Nov 2019, 09:36</time>
      </address>
      <p>
        <b>Wczoraj rano w Hrubieszowie pojazd osobowy uderzył w drzewo. Na pomoc poszkodowanej kierującej ruszyli policjanci widzący zdarzenie.</b>
      </p>
      <p>Do wypadku doszło w czwartek po godzinie 7 na ul. Dobrzańskiego-Hubala w Hrubieszowie. Pojazd osobowy kierowany przez kobietę uderzył tam w drzewo. Przyczyną zdarzenia było zasłabnięcie kierującej samochodem.</p>
      <p>Natychmiast na pomoc ruszyła policjantka z hrubieszowskiej komendy, widząca całe zdarzenie. Razem z nią do auta podbiegł drugi policjant. Przy pojeździe znajdowała się także postronna kobieta.</p>
      <p>Na miejscu okazało się, że za kierownicą auta siedzi kierująca, która jest nieprzytomna i ustały jej funkcje życiowe. Funkcjonariusze wydobyli poszkodowaną z samochodu i rozpoczęli czynności resuscytacyjne. Z kolei stojąca obok kobieta zadzwoniła po karetkę. Masaż serca i sztuczne oddychanie policjanci prowadzili do czasu przyjazdu załogi karetki pogotowia i przejęcia pokrzywdzonej przez ratowników medycznych. Kobieta została przewieziona do szpitala.</p>
      <p>W szpitalu kobieta kierująca oplem odzyskała przytomność. Jak przekazują lekarze, podjęte natychmiast czynności resuscytacyjne przez świadków zdarzenia uratowały życie uczestniczce wypadku.</p>
      <figure>
        <img src="https://www.lublin112.pl/wp-content/uploads/2019/11/68-158629.jpg"/>
      </figure>
      <p>(fot. Policja Hrubieszów)</p>
    </article>
  </body>
</html>