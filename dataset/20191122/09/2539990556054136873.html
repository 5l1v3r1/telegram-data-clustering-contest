<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2408183,Lubie-bo-polskie-Polskie-Radio-uhonorowalo-najlepsze-rodzime-marki-i-firmy"/>
    <meta property="og:site_name" content="Polskie Radio"/>
    <meta property="article:published_time" content="2019-11-22T09:34:00+00:00"/>
    <meta property="og:title" content="&quot;Lubię, bo polskie&quot;. Polskie Radio uhonorowało najlepsze rodzime marki i firmy"/>
    <meta property="og:description" content="Najlepsze polskie firmy nagrodzone. W tym roku po raz trzeci Polskie Radio uhonorowało krajowe produkty w konkursie &quot;Lubię, bo polskie&quot;. Laureatami zostały PKN Orlen, Polskie Koleje Państwowe, Biotrem, Fabryka Cukierków &quot;Pszczółka&quot; i SatRevolution."/>
  </head>
  <body>
    <article>
      <h1>"Lubię, bo polskie". Polskie Radio uhonorowało najlepsze rodzime marki i firmy</h1>
      <address>
        <time datetime="2019-11-22T09:34:00+00:00">22 Nov 2019, 09:34</time>
      </address>
      <p>
        <b>Najlepsze polskie firmy nagrodzone. W tym roku po raz trzeci Polskie Radio uhonorowało krajowe produkty w konkursie "Lubię, bo polskie". Laureatami zostały PKN Orlen, Polskie Koleje Państwowe, Biotrem, Fabryka Cukierków "Pszczółka" i SatRevolution.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/6726fcfc-c1e5-436b-a9de-d86f1d5ea56f.mp3"/>
          </figure>
          <p>"Lubię, bo polskie". Polskie Radio uhonorowało najlepsze rodzime marki i firmy (Tomasz Matusiak/Jedynka)</p>
        </li>
      </ul>
      <ul>
        <li>
          <b>Polskie Radio przyznało nagrody laureatom konkursu "Lubię, bo polskie"</b>
        </li>
        <li>
          <b>Wśród wyróżnionych są m.in. PKN Orlen i Fabryka Cukierków "Pszczółka"</b>
        </li>
        <li>
          <b>Konkurs ma promować najlepsze polskie firmy i marki</b>
        </li>
      </ul>
      <p>Celem konkursu jest promowanie polskich towarów i usług, a także wspieranie rodzimych przedsiębiorców przyczyniających się do rozwoju polskiej gospodarki - mówi prezes Polskiego Radia Andrzej Rogoyski. Jak dodaje, chodzi też o kształtowanie wśród konsumentów postawy patriotyzmu gospodarczego i skłonienie ich do tego, by podczas zakupów zwracali też uwagę na kraj pochodzenia produktu czy usługi i rozumieli, że wspieranie rodzimych firm po prostu się opłaca.</p>
      <p>
        <b>&gt;&gt;&gt; <a href="http://www.lubiebopolskie.polskieradio.pl/">Zobacz serwis specjalny nagród "Lubię, bo polskie"</a> &lt;&lt;&lt;</b>
      </p>
      <p>W kategorii "Najlepsza polska usługa 2019" zwyciężyły Polskie Koleje Państwowe SA - za Wspólny Bilet.</p>
      <p>Oferta wspólnego biletu obowiązuje już od roku, działa również przez aplikację mobilną - przypomina prezes PKP SA Krzysztof Mamiński. Wyjaśnia, że dzięki tej usłudze możemy kupić jeden bilet, który obowiązuje we wszystkich środkach transportu w drodze do naszego miejsca docelowego w oparciu o zasadę "im dalej jedziesz, tym mniej płacisz".</p>
      <p>
        <b>Polskie marki przede wszystkim</b>
      </p>
      <p>W kategorii "Najlepszy polski produkt eksportowy 2019" wygrała Fabryka Cukierków "Pszczółka - za Praliny Moniuszkowskie. Słodycze produkujemy wyłącznie z polskich składników i surowców - podkreśla Robert Rudnicki, prezes spółki. Dodaje, że nagroda od Polskiego Radia to dla jego firmy duże wyróżnienie.</p>
      <p>Członek kapituły Wojciech Surmacz przyznaje, że wybór laureatów był bardzo trudny. Do pierwszej tury konkursu zgłosiło się kilkaset polskich firm. W ostatnim etapie wyselekcjonowano kilkadziesiąt firm, które były dokładnie sprawdzane, na przykład pod kątem ocen konsumentów i ekspertów.</p>
      <p>Laureatami poprzednich edycji konkursu były między innymi takie firmy, jak VIGO SYSTEM, CD Projekt, Grupa Mlekovita, Fabryka Mebli Forte, PKO BP czy Hortex.</p>
      <p>PolskieRadio24.pl, Jedynka, Tomasz Matusiak, md</p>
      <related>
        <a href="https://www.polskieradio.pl/42/259/Artykul/2222919,Nagrody-Polskiego-Radia-przyznane-Laureaci-maja-glos"/>
      </related>
      <related>
        <a href="https://www.polskieradio.pl/42/259/Artykul/2226736,Debata-gospodarczy-patriotyzm-filarem-naszej-gospodarki"/>
      </related>
    </article>
  </body>
</html>