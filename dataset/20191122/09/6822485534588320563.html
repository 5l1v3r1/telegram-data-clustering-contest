<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901006.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T09:14:00+00:00"/>
    <meta property="og:title" content="امیر اسماعیلی: لزوم شفافیت مسئولان با مردم/ مذاکره مشکلات کشور را حل نمی کند"/>
    <meta property="og:description" content="به گزارش مهر، امیر سرتیپ فرزاد اسماعیلی شامگاه پنجشنبه در مراسم یادواره ۹۲ هزار شهید بسیجی کشور در مسجد جامع صومعه سرا با اشاره به پنج معیار انقلابی بودن و ماندن از دیدگاه رهبر معظم انقلاب، تأکید کرد: مسئولان باید این معیارها را سرلوحه امور خود قرار دهند."/>
  </head>
  <body>
    <article>
      <h1>امیر اسماعیلی: لزوم شفافیت مسئولان با مردم/ مذاکره مشکلات کشور را حل نمی کند</h1>
      <address>
        <time datetime="2019-11-22T09:14:00+00:00">22 Nov 2019, 09:14</time>
      </address>
      <p>مشاور عالی فرمانده کل قوا در امور نظامی با اشاره به اینکه مذاکره راه حل مشکلات کشور نیست بر لزوم شفاف بودن مسئولان در مسائل مختلف با مردم تأکید کرد.</p>
      <p>به گزارش مهر، امیر سرتیپ فرزاد اسماعیلی شامگاه پنجشنبه در مراسم یادواره ۹۲ هزار شهید بسیجی کشور در مسجد جامع صومعه سرا با اشاره به پنج معیار انقلابی بودن و ماندن از دیدگاه رهبر معظم انقلاب، تأکید کرد: مسئولان باید این معیارها را سرلوحه امور خود قرار دهند.</p>
      <p>وی پایبندی به ارزش‌های انقلاب و اسلام را یکی از معیارها عنوان کرد و افزود: ظلم ستیزی و حمایت از مظلوم مهم‌ترین رکن این معیار محسوب می شود. در این باره همانگونه که در هزار و ۴۰۰ سال پیش زرق و برق دشمن نتوانست بر اراده امام حسین (ع) و بعد از ایشان بر حضرت زینب (س) و سپس بر شهدا تأثیر بگذارد نباید امروز نیز بر مسئولان تأثیرگذار باشد.</p>
      <p>مشاور عالی فرمانده کل قوا در امور نظامی در ادامه با اشاره به اینکه پایبندی به استقلال کشور معیار دیگر انقلابی بودن و ماندن است، گفت: ۲۷ کشور اسلامی در منطقه غرب آسیا حضور دارند که از این تعداد انتقال قدرت در ۲۰ کشور موروثی است و رهبران این کشورها برای حفظ جایگاه خود بخشی از اراضی سرزمینی خود را برای ایجاد پایگاه‌های نظامی به کشورهای همانند آمریکا داده‌اند که حضور این پایگاه ها به استقلال آنها کمک نکرده بلکه بیشتر زمینه ایجاد ناامنی را فراهم کرده است.</p>
      <p>وی همچنین به قدرت نظامی و دفاعی جمهوری اسلامی ایران اشاره و تأکید کرد: سربازان ما با تکیه بر توان داخلی به اقتدار و قدرتی رسیده‌اند که به هر تعرض و تجاوز از سوی دشمنان پاسخ کوبنده‌ خواهند داد و این نشان دهنده استقلال ما است.  </p>
      <p>
        <b>رسیدن به اقتدار در حوزه‌ها مختلف با هدفگذاری آرمان ها ایرانی و اسلامی</b>
      </p>
      <p>امیر اسماعیلی هدف‌گیری آرمان‌های بلند ایرانی و اسلامی را سومین معیار انقلابی بودن و ماندن برشمرد و بیان کرد: ما با حفظ آرمان‌ها و ارزش‌های اسلامی و انقلابی امروز به اقتدار اجتماعی، علمی، نظامی و دفاعی و امنیتی در سطح منطقه و جهان رسیده‌ایم.</p>
      <p>وی با اشاره به اینکه اگر دشمن بخواهد در هر عرصه‌ای به این کشور نگاه چپ بیاندازد خواسته و منافع خود را در خارج از مرزهای ایران اسلامی از دست خواهد داد چه برسد به داخل کشور، ادامه داد: نیروهای مسلح ما امروز در زمین، دریا و هوا با حداقل حقوق، حداکثر کارها را انجام می دهند زیرا برای رسیدن به این اقتدار و قدرت تنها به توان داخلی تکیه کرده‌اند.</p>
      <p>مشاور عالی فرمانده کل قوا در امور نظامی با بیان اینکه اگر به توان داخلی به ویژه ظرفیت جوانان ایرانی تکیه نمی کردیم نمی توانستیم هواپیمایی حامل ریگی را شناسایی و یا پهپاد آمریکایی را بر زمین بنشانیم، بیان کرد: استفاده از سیستم و فکر بومی هدف و آرمان اصلی و اساسی انقلاب اسلامی بود.</p>
      <p>وی با اشاره به اینکه چهارمین معیار انقلابی بودن و ماندن تقوای دینی و سیاسی است و با بیان اینکه بیش از ۲۴۰ هزار شهید برای حفظ این انقلاب تقدیم کرده‌ایم، افزود: بیش از ۳ هزار کرسی مدیریتی تصمیم ساز در کشور وجود دارد که برای هر کدام از این کرسی‌ها ۸۰ شهید تقدیم شده است. مدیران بدانند شهدا زنده و ناظر بر اعمال آنها هستند.</p>
      <p>اسماعیلی تأکید کرد: تقوای دینی و سیاسی بدان معنا است که مدیران باید پاسخ دهند که چگونه توانایی ساخت رادار و موشک را داریم اما وضعیت صنعت خودروسازی و یا بسیاری دیگری از صنایع ما امروز این است.</p>
      <p>وی با بیان اینکه تقوای دینی و سیاسی برای مدیران راهکاری برای پاسخگویی است، افزود: امروز راهکارهای بسیاری اعم از صدا و سیما، فضای مجازی، نشست‌های چهره به چهره و رسانه برای پاسخگویی مسئولان در زمینه عملکرد خود وجود دارد که باید برای پاسخ به مطالبات بحق مردم از آن استفاده شود.</p>
      <p>مشاور عالی فرمانده کل قوا در امور نظامی در ادامه با اشاره به وجود اختلاس، فساد اداری و اقتصادی در میان مسئولان، گفت: از سال ۵۷ تا ۷۱ هیچ سواستفاده مالی در کشور انجام نشد اما از آن سال تاکنون به دلیل عدم نظارت درست بر عملکرد مدیران یا اعتماد بیش از اندازه شاهد بیش از ۴ هزار میلیارد دلار سواستفاده مالی در کشور بوده‌ایم که ربطی به تحریم ندارد.</p>
      <p>وی ادامه داد: داشتن تقوای دینی و سیاسی از سوی مسئولان سبب می شود که در برابر عملکرد خود به این نظام و مردم پاسخگو باشند.</p>
      <p>
        <b>سواستفاده مالی و اختلاس ربطی به تحریم ندارد</b>
      </p>
      <p>اسماعیلی سیاست در برابر دشمن را یکی دیگر از معیارهای انقلابی بودن و ماندن دانست و افزود: باید دشمن را برای جامعه به ویژه نسل جوان تبیین کرد. باید جوانان ما بدانند چه کسانی ۲۴۰ هزار نفر از بهترین نیروهای ما را شهید کردند و یا ترور ۱۷ هزار نفر توسط چه کسانی و چگونه انجام شد. جوانان باید بدانند که حضور آمریکا و کشورهای اروپایی نتوانسته مشکل کشورهای منطقه را حل کند و قطعا نمی تواند مشکل ما را نیز حل کند.</p>
      <p>وی با بیان اینکه مشکلات کشور با مذاکره حل نخواهد شد، گفت: سواستفاده، اختلاس و فساد اقتصادی ربطی به تحریم ندارد که با مذاکره حل شود.</p>
      <p>مشاور عالی فرمانده کل قوا در امور نظامی با تأکید بر اینکه دشمن هرگز نمی تواند در دو جبهه نظامی و امنیتی به ما آسیب وارد کند، اظهار کرد: در عرصه سیاسی توان و قدرت ما نصف و نیمه است. آخر سیاست همیشه با جنگ همراه است زمانی که سیاست به نتیجه نرسد قطعا جنگ آغاز می شود.</p>
      <p>وی با بیان اینکه جنگ در جمهوری اسلامی ایران با حضور اقشار مختلف مردم به دفاع مقدس تبدیل شد، ادامه داد: مسئولان باید در عرصه سیاسی نتیجه و بازخورد مسائل را با مردم به عنوان ولی نعمتان و همراهان همیشگی درمیان بگذارند. متاسفانه بیشترین نگاه ما در عرصه سیاسی به بیرون است.</p>
      <p>اسماعیلی به وضعیت جبهه فرهنگی و اقتصادی نیز اشاره و خواستار تلاش بیشتر مسئولان برای بهبود شرایط در این دو حوزه شد و گفت: در حوزه اقتصادی به ویژه با شرایط به وجود آمده‌ در روزهای گذشته مسئولان باید در اجرای برنامه‌ها بیشتر دقت کرده و همه مسائل را اول با مردم مطرح کنند.</p>
    </article>
  </body>
</html>