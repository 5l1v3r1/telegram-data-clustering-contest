<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/merkel-ne-treba-nikoga-na-startu-iskljuciti-za-5g-mrezu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T13:59:00+00:00"/>
    <meta property="og:title" content="Merkel: Ne treba nikoga na startu isključiti za 5G mrežu"/>
    <meta property="og:description" content="LAJPCIG - Nemačka ne treba na startu da isključi ponudu nijedne kompanije za izgradnji 5G mobilne mreže, poručila je danas kancelarka Angela Merkel na"/>
  </head>
  <body>
    <article>
      <h1>Merkel: Ne treba nikoga na startu isključiti za 5G mrežu</h1>
      <address><time datetime="2019-11-22T13:59:00+00:00">22 Nov 2019, 13:59</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521016-750x430.jpg"/>
        <figcaption>Foto: Tanjug/AP Photo/Jens Meyer</figcaption>
      </figure>
      <p>LAJPCIG – Nemačka ne treba na startu da isključi ponudu nijedne kompanije za izgradnji 5G mobilne mreže, poručila je danas kancelarka Angela Merkel na kongresu njene Hrišćansko-demokratske unije (CDU), na kojem su ambicije Huaveja da učestvuje u toj izgradnji kontraverzna tema.</p>
      <p>Neki poslanici CDU, naime, traže da kineski Huavej bude isključen iz ugovaranja gradnje 5G mreže, jer SAD tvrde da bi Peking mogao koristi tehnologiju te kompanije za špijuniranje.</p>
      <p>Merkel je rekla učesnicima kongresa CDU u Lajpcigu da Nemačka mora da postavi stroge bezbednosne standarde, ali je dodala:“Nikoga ne treba da isključimo od početka“, prenosi agencija Rojters.</p>
      <p>Nemački poslovni list „Virtšaftvohe“ objavio je ove nedelje da će Dojče telekom u naredne dve godine postepeno izbaciti iz upotrebe tehnologiju Huaveja zbog aktuelne polemike o bezbednosnim pitanjima.</p>
      <p>Pozivajući se na izvore iz kompanije, taj nedeljnik je naveo da će Dojče telekom u potpunosti zameniti Huavejove delove na svojoj glavnoj mreži, u sklopu rutinskog postupka zamene starije opreme.</p>
      <p>„U roku od dve godine, udeo azijskih delova biće sveden na nula posto“, dodaje se u tekstu tog lista.</p>
      <p>(Tanjug)</p>
    </article>
  </body>
</html>