<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/beograd/170535/pametan-poslovni-potez-bude-zeleo-bilborde-morace-odrzava-podzemne-prolaze"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T13:15:00+00:00"/>
    <meta property="og:title" content="Pametan poslovni potez: Ko bude želeo bilborde, moraće da održava podzemne prolaze"/>
    <meta property="og:description" content="Zamenik gradonačelnika Beograda Goran Vesić rekao je gostujući na „Studiju B” da je u toku javno-privatno partnerstvo za postavljanje oko 200 bilborda u gradu, te da će jedna od obaveza koncesionara koji bude dobio posao biti da kompletno uredi podzemne prolaze i da ih održava, a za uzvrat će dobiti pravo da tamo koristi oglasni prostor."/>
  </head>
  <body>
    <article>
      <h1>Pametan poslovni potez: Ko bude želeo bilborde, moraće da održava podzemne prolaze</h1>
      <h2>Zamenik gradonačelnika Beograda Goran Vesić rekao je gostujući na „Studiju B” da je u toku javno-privatno partnerstvo za postavljanje oko 200 bilborda u gradu, te da će jedna od obaveza koncesionara koji bude dobio posao biti da kompletno uredi podzemne prolaze i da ih održava, a za uzvrat će dobiti pravo da tamo koristi oglasni prostor.</h2>
      <address><time datetime="2019-11-22T13:15:00+00:00">22 Nov 2019, 13:15</time> by <a rel="author">Blic, Republika</a></address>
      <p>- Sada ćemo preko koncesionara to rešiti, mislim da je sredinom decembra otvaranje ponuda i onaj ko bude pobedio, ima obavezu da uredi i održava sve podzemne prolaze – naveo je Vesić.</p>
      <p>Prema njegovim rečima, na taj način će ova oblast biti sistemski rešena.</p>
      <p>– Tako ćemo konačno imati nekoga ko će održavati sve u podzemnim prolazima, od toaleta do pokretnih stepenica, apsolutno sve. To je rešenje koje smo našli jer drugačije ne može da se reši. Nažalost, u nekim delovima podzemnih prolaza curi voda, tako je u onima kod Sajma svojevremeno bilo velikih problema, a neki su u međuvremenu pretvoreni u mini tržne centre – pojasnio je Vesić.</p>
      <p>Kako je naveo, koncesionaru će pripadati oglasna mesta u prolazima, grad ne treba da izdaje ta mesta, već poslovne prostore i treba da se bavi komunalnom delatnošću.</p>
      <p>Vesić je naglasio da je Grad Beograd preuzeo niz nadležnosti opština, te je sada njihov budžet zbog ovih ušteda veći za oko 1,2 milijarde dinara.</p>
      <figure>
        <img src="https://www.republika.rs/data/images/2018-03-05/34306_dzeparanje-usce-foto-vladimir-lukic-11_f.jpg?1574424842"/>
        <figcaption>Foto: Ilustracija<cite>ST/V. LUKIĆ</cite></figcaption>
      </figure>
      <p>– Grad je izmenom statuta preuzeo neke nadležnosti opština. Preuzeli smo javnu rasvetu, pa sada one imaju velike uštede, preuzeli smo investiciono održavanje vrtića, kao i prevoz dece sa posebnim potrebama. Na taj način opštinama je ostalo više sredstava, pa će moći da potroše za, između ostalog, uređenje fasada, što je sada njihova nova nadležnost, te za druge namene poput montažnih garaža i drugih pitanja važnih za život građana.</p>
      <h3>Problem grafita biće uskoro rešen</h3>
      <p>Vesić je istakao da se ujedno rešava i pitanje grafita i da je kompletna nadležnost u vezi sa tim prešla na "Gradsku čistoću".</p>
      <p>– "Gradska čistoća" je dobila isključivo pravo na čišćenje grafita, te će u narednom periodu nabaviti opremu kako bi počela sa čišćenjem grada. To neće biti samo čišćenje grafita jer smo sada smo promenili i regulativu, pa istovremeno kada se očiste grafiti, staviće se antigrafit boja i na taj način sprečiti pisanje novih grafita – rekao je Vesić i dodao da će javna rasveta od 1. januara dobiti sve stubove od EPS-a, jer oni ne pripadaju Gradu Beogradu, već samo svetiljke.</p>
      <p>On je istakao da će po Zakonu o energetici Grad Beograd dobiti stubove i onda će početi da rešava probleme u vezi sa nalepljenim reklamnim materijalom.</p>
      <p>– Naša javna rasveta dobila je nalog da angažuje firmu koja će čistiti stubove javne rasvete i na taj način ćemo rešiti problem sa nalepnicama koje se lepe po njima. Stubovi će biti premazivani bojom koja će onemogućavati lepljenje i nadam se da će se najzad uvesti kazne za one koji ih lepe kako bi se reklamirali – zaključio je Vesić.</p>
      <related>
        <h4>Pročitajte još:</h4>
        <a href="http://republika.rs/vesti/srbija/170325/Vesic-DJilasovci-unistavaju-grad-sramnim-podmetanjem-Podnecu-prijave"/>
        <a href="http://republika.rs/vesti/beograd/168212/VESIC-OSTRO-ODGOVORIO-Mnogo-kralo-vreme-DJilasa"/>
        <a href="http://republika.rs/vesti/srbija/166878/Vesic-DJilas-kao-djavo-krsta-plasi-istraga-koje-vode-prodaji-sekundi-RTS"/>
        <a href="http://republika.rs/vesti/srbija/166235/VIDEO-DJILAS-KONACNO-PRIZNAO-Clan-moje-stranke-palio-Vesicevu-knjigu"/>
        <a href="http://republika.rs/vesti/srbija/166013/DJilasov-piroman-sakrio-posle-paljenja-Vesiceve-knjige"/>
      </related>
    </article>
  </body>
</html>