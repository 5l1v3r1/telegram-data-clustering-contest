<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/gdansk-ruszyl-proces-operatora-zwodzonej-kladki-dla-pieszych-nad-motlawa,135427.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T13:35:00+00:00"/>
    <meta property="og:title" content="Gdańsk: Ruszył proces operatora zwodzonej kładki dla pieszych nad Motławą"/>
    <meta property="og:description" content="Przed Sądem Rejonowym w Gdańsku rozpoczął się w piątek proces operatora zwodzonej kładki dla pieszych nad gdańską rzeką Motława. W lipcu 2017 r. tuż pod opuszczanym betonowym przęsłem kładki przepłynął statek wycieczkowy. Nic się nikomu nie stało, ale zdarzenie mogło skończyć się tragedią."/>
  </head>
  <body>
    <article>
      <h1>Gdańsk: Ruszył proces operatora zwodzonej kładki dla pieszych nad Motławą</h1>
      <address><time datetime="2019-11-22T13:35:00+00:00">22 Nov 2019, 13:35</time> by <a rel="author">PAP/AKC  </a></address>
      <h4>Przed Sądem Rejonowym w Gdańsku rozpoczął się w piątek proces operatora zwodzonej kładki dla pieszych nad gdańską rzeką Motława. W lipcu 2017 r. tuż pod opuszczanym betonowym przęsłem kładki przepłynął statek wycieczkowy. Nic się nikomu nie stało, ale zdarzenie mogło skończyć się tragedią.</h4>
      <hr/>
      <p>58-letni Arkadiusz R. został oskarżony o "sprowadzenie bezpośredniego niebezpieczeństwa katastrofy w ruchu wodnym zagrażającej życiu lub zdrowiu wielu osób albo mieniu w wielkich rozmiarach". W trakcie śledztwa mężczyzna nie przyznał się do winy. Grozi mu do ośmiu lat więzienia.</p>
      <p>Do incydentu doszło 25 lipca 2017 r. na Motławie w Gdańsku. W trakcie opuszczania ruchomej kładki dla pieszych przepłynął pod nią statek pasażerski "Danuta". Jednostka poruszała się w kierunku przystani Zielona Brama.</p>
      <p>
        <a href="https://www.portalsamorzadowy.pl/wydarzenia-lokalne/poznan-ruszyl-proces-ws-wybuchu-w-kamienicy-tomasz-j-nie-przyznal-sie-do-winy,135042.html">Czytaj też: Poznań: Ruszył proces ws. wybuchu w kamienicy. Tomasz J. nie przyznał się do winy</a>
      </p>
      <p>Jak ustaliła prokuratura, statek poruszał się zbyt szybko. Jednostka płynęła, mimo że znajdująca się na jej drodze kładka zaczęła się już opuszczać. Kierujący statkiem w końcu rozpoczął hamowanie, ale stało się to zbyt późno. Jednostka wpłynęła pod opuszczające się przęsło i przepłynęła tuż pod nim. Tylko szczęśliwy zbieg okoliczności sprawił, że betonowa kładka nie zahaczyła o statek, na pokładzie którego było 139 osób.</p>
      <p>W połowie czerwca przed Sądem Rejonowym w Gdańsku rozpoczął się proces Marka W., kapitana statku wycieczkowego, któremu zarzucono to samo przestępstwo, co operatorowi kładki. Mężczyzna nie przyznał się do winy.</p>
      <p>
        <a href="https://www.portalsamorzadowy.pl/wydarzenia-lokalne/cbsp-odkrylo-amunicje-ewakuowano-350-osob,135179.html">Czytaj też: CBŚP odkryło amunicję, ewakuowano 350 osób</a>
      </p>
      <p>Początkowo prokuratura prowadziła jedno dochodzenie, ale m.in. po uzyskaniu opinii biegłego z zakresu żeglugi, wyodrębniono drugie śledztwo. Takie działanie było konieczne, bo ta sama osoba nie może być w jednym postępowaniu zarówno pokrzywdzonym, jak i podejrzanym, a tak byłoby w przypadku kapitana statku.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>