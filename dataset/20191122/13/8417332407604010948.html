<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/fotball/Viking-jentene-tok-NM-gull-med-storseier-over-Strindheim-283140b.html"/>
    <meta property="og:site_name" content="adressa.no"/>
    <meta property="article:published_time" content="2019-11-22T13:53:09+00:00"/>
    <meta property="og:title" content="Strindheim-jentene tapte kampen om NM-gull"/>
    <meta property="og:description" content="Vikings J16-lag vant cupfinalen med 4-0 over Strindheim fredag. I G16-klassen vant Vålerenga 2-1 over Viking."/>
  </head>
  <body>
    <article>
      <h1>Strindheim-jentene tapte kampen om NM-gull</h1>
      <address><time datetime="2019-11-22T13:53:09+00:00">22 Nov 2019, 13:53</time> by <a rel="author">NTB</a></address>
      <p>Vikings J16-lag vant cupfinalen med 4-0 over Strindheim fredag. I G16-klassen vant Vålerenga 2-1 over Viking.</p>
      <aside><a href="https://www.adressa.no/100Sport/fotball/javascript:void(0);">Del denne artikkelen på Facebook</a> <a href="https://www.adressa.no/100Sport/fotball/javascript:void(0);">Del denne artikkelen på Twitter</a> <a href="https://www.adressa.no/100Sport/fotball/javascript:void(0);">Del denne artikkelen på e-post</a></aside>
      <p>Strindheim holdt 0-0 til pause, men Viking våknet for alvor i annen omgang og vant 4-0 på Fornebu. Dermed kunne de hvitkledde juble for NM-tittel i J16-klassen.</p>
      <p>Senere fredag hadde G16-laget til Viking muligheten til å sikre en dobbel da de møtte Vålerenga, men det endte med 2-1-seier til Oslo-laget.</p>
      <h3>Total dominans</h3>
      <p>Et soloraid av Selma Løvås sørget for at Vikings J16-lag tok ledelsen etter 45 minutter. Handeland tok seg forbi flere spillere før hun satte ballen kontant inn i lengste hjørne.</p>
      <p>Sju minutter senere sto Viking-spillerne i kø for å sette inn pasningen fra Irene Dirdal. Malin Torsteinsbø styrte inn 2-0 og punkterte langt på vei kampen.</p>
      <figure>
        <img src="https://vertical.snd.no/images/4fa0bfdb-8a77-4366-8196-0aecaa7be5b7?fit=crop&amp;q=80&amp;w=680"/>
        <figcaption>Viking-jentene feirer NM-gull.  Foto: Heiko Junge, NTB Scanpix</figcaption>
      </figure>
      <p>Dirdal ble for øvrig kåret til banens beste spiller av en jury på stadion.</p>
      <p>Viking dominerte fullstendig etter pause, og seieren ble befestet da Smilla Valotto økte til 3-0 i det 73. minuttet. Strindheim ble helt utspilt, og Valotto lurte forsvaret med en skuddfinte og satte ballen opp i lengste hjørne.</p>
      <p>4-0 kom like før slutt og var minst like vakkert som 3-0-målet. Thea Dyrli Djuve hamret ballen i mål nesten helt oppe i vinkelen.</p>
      <h3>Våknet etter pause</h3>
      <p>I guttefinalen var det også målløst til pause. Like etter hvilen fikk Vålerenga tildelt straffespark, og fra 11 meter scoret Thomas Knutsen.</p>
      <p>Ledelsen skulle ikke holde lenge. Fire minutter senere sto det 1-1 på Fornebu. Simen Kvia-Egeskog mottok ballen inne i 16-meteren, dro seg innover til høyre og plasserte ballen nydelig i det høyre hjørnet.</p>
      <figure>
        <img src="https://vertical.snd.no/images/835ea9b6-c70e-4b64-8e90-91780716c559?fit=crop&amp;q=80&amp;w=680"/>
        <figcaption>  Foto: Heiko Junge, NTB Scanpix</figcaption>
      </figure>
      <p>Etter 68 minutter falt avgjørelsen. Josias Furaha ble tredd gjennom etter flott Vålerenga-spill og satte inn 2-1. Dermed kunne Oslo-laget juble for cuptriumf.</p>
      <p>I helgen spilles det også NM-finalen for junior. I J19-klassen møtes Klepp og Vålerenga, mens det i guttenes finale står mellom Odd og Rosenborg.</p>
    </article>
  </body>
</html>