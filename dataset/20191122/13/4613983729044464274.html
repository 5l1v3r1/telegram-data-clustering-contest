<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/politics/lagard-evrozonata-da-zasili-vatreshnoto-tarsene-chrez-po-golemi-publichni-investitsii.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T13:20:15+00:00"/>
    <meta property="og:title" content="Лагард: Еврозоната да засили вътрешното търсене чрез по-големи публични инвестиции"/>
    <meta property="og:description" content="Новият шеф на ЕЦБ не коментира паричнокредитната политика"/>
  </head>
  <body>
    <article>
      <h1>Лагард: Еврозоната да засили вътрешното търсене чрез по-големи публични инвестиции</h1>
      <address>
        <time datetime="2019-11-22T13:20:15+00:00">22 Nov 2019, 13:20</time>
      </address>
      <p>Еврозоната трябва да засили вътрешното търсене, включително чрез по-големи публични инвестиции, ако иска да устои на проблемите зад граница и да стане вътрешно по-балансирана. Това заяви в петък новият ръководител на Европейската централна банка Кристин Лагард, говорейки на 29-ия Европейски банков конгрес (EBC) във Франкфурт, информира Reuters.</p>
      <p>Лагард не коментира паричната политика в първата си голяма реч, след като стана председател на ЕЦБ в началото на този месец, просто каза, че централната банка ще продължи да играе своята роля за подкрепа на икономиката.</p>
      <p>Вместо това тя избра да изпрати послание до правителствата на страните от еврозоната, призовавайки ги да засилят вътрешното търсене, след като световната търговска война доведе до рязко приключване на десетилетния ръст на износа, до голяма степен воден от Германия.</p>
      <p>"Отговорът се крие в превръщането на втората най-голяма световна икономика в такава, която да е отворена за света, но и уверена в себе си - икономика, която използва в пълна степен потенциала на Европа, за да разгърне по-високи темпове на вътрешно търсене и дългосрочен растеж", отбеляза Лагард.</p>
      <p>Тя посочи публичните инвестиции като ключов двигател на това балансирано развитие, призовавайки общоевропейските фондове да бъдат вложени в екологични и дигитални проекти.</p>
      <p>"Инвестициите са особено важна част от отговора на днешните предизвикателства, защото това е както днешното търсене, така и утрешното предлагане", каза Лагард.</p>
      <p>"Еврозоната е по-бавна отколкото други като САЩ в това да прегърне иновациите и да извлече полза от дигиталната епоха", отбеляза тя и добави, че завършването на единния цифров пазар ще доведе до "ежегодни ползи от над 170 милиарда евро", посочи шефът на ЕЦБ.</p>
      <p>Нейният предшественик Марио Драги отдавна призовава за по-големи разходи и инвестиции от страни, които управляват бюджетни и външнотърговски излишъци, като Германия, но никога не е бил толкова конкретен. Призивите му обаче досега не стигаха до запушените уши в Берлин, отбелязва агенция Ройтерс.</p>
    </article>
  </body>
</html>