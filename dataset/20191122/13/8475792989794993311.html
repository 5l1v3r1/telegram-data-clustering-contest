<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/sodertalje/1800-talsveckan-pa-torekallberget-installd-nasta-ar"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T13:13:05+00:00"/>
    <meta property="og:title" content="Populära 1800-talsveckan på Torekällberget inställd nästa år"/>
    <meta property="og:description" content="1800-talsveckan har vilat på pengar från regeringen de senaste åren. Men i årets budget finns inga pengar med till evenemanget nästa år. Därför ställs det in."/>
  </head>
  <body>
    <article>
      <h1>Populära 1800-talsveckan på Torekällberget inställd nästa år</h1>
      <address><time datetime="2019-11-22T13:13:05+00:00">22 Nov 2019, 13:13</time> by <a rel="author">Omar Daham</a></address>
      <p>
        <b>1800-talsveckan har vilat på pengar från regeringen de senaste åren. Men i årets budget finns inga pengar med till evenemanget nästa år. Därför ställs det in.</b>
      </p>
      <p>Länstidningen var först med att skriva om att Torekällbergets populära 1800-talsvecka <a href="https://www.lt.se/artikel/efter-sex-ar-i-rad-nu-stalls-1800-talsveckan-in-vi-tycker-det-ar-jattesynd">nu ställs in.</a> Regeringen pyntade förra året ut 850 000 kronor till Torekällbergets friluftsmuseum.</p>
      <h3>Som en stadsfest</h3>
      <p>Pengar som nu alltså inte finns tillgängliga för att möjliggöra evenemanget nästa år.</p>
      <p>– När vi såg budgeten förstod vi att det var kört direkt. Det här har ju varit som en stadsfest och sist kostade den ungefär en miljon kronor, säger museichefen Stefan Sundblad.</p>
      <p>De första två åren som 1800-talsveckan arrangerades hade man entréavgift men man gick ändå med förlust. Besöksrekord har slagits i flera år på raken med undantag för i somras, men från och med 2016 då regeringspengar sköts in slutade man ta betalt i dörren.</p>
      <p>– Det hade inte gått att vända skutan nu och börja ta betalt igen. Vi tycker såklart att det här är tråkigt, men vi har varit medvetna om premisserna och varit beredda på att det här kan hända.</p>
      <h3>Ovisst efter 2020</h3>
      <p>Det som framförallt har kostat under 1800-talsveckan är det stora antalet personal som man har använt sig av.</p>
      <p>Hur det blir i framtiden vet man inte. Men Stefan Sundblad vill inte stänga dörren helt och hållet.</p>
      <p>– Om vi får en chans tar vi upp det igen.</p>
      <related>
        <h4>Relaterat</h4>
        <a href="https://www.svt.se/nyheter/lokalt/sodertalje/1800-talsveckan-hoppas-pa-nytt-besoksrekord"/>
        <a href="https://www.svt.se/nyheter/lokalt/sodertalje/1800-talet-intog-torekallberget"/>
        <a href="https://www.svt.se/nyheter/lokalt/sodertalje/1800-tal-pa-torekallberget"/>
      </related>
    </article>
  </body>
</html>