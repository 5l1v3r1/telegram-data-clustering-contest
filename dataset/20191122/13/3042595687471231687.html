<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/valnes-vant---helt-ratt/71849670"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T13:14:39+00:00"/>
    <meta property="og:title" content="Valnes vant: - Helt rått"/>
    <meta property="og:description" content="Erik Valnes vant sprintfinalen for herrer. - Rått, sier Klæbo etter en skuffende femteplass."/>
  </head>
  <body>
    <article>
      <h1>Valnes vant: - Helt rått</h1>
      <h2>Erik Valnes vant sprintfinalen for herrer. - Rått, sier Klæbo etter en skuffende femteplass.</h2>
      <address><time datetime="2019-11-22T13:14:39+00:00">22 Nov 2019, 13:14</time> by <a rel="author">Håkon Østmoe Brandsnes</a></address>
      <p>BEITOSTØLEN / OSLO (Dagbladet): Erik Valnes vant sprinten for herrer under den nasjonale sesongåpninga i langrenn på Beitostølen.</p>
      <p>- Det var en artig dag, rett og slett, sier Valnes til Dagbladet.</p>
      <p><i>- I fjor slo du </i>Bolsjunov<i>, i år Chanavat og Klæbo - da er du blant verdens beste sprintere?</i></p>
      <p>- Ja, i dag var jeg jo det. Så vi får håpe at det blir flere dager som dette. Det er vanskelig å si om jeg har mer inne, men jeg føler ikke at det var en maks-dag. Jeg føler at mitt nivå er veldig jevnt, sier Valnes.</p>
      <p>Han fortsetter:</p>
      <p>- Dette gir en enorm selvtillit inn mot sesongen, jeg får bare håpe den ikke blir ødelagt umiddelbart, sier Valnes til Dagbladet.</p>
      <p>
        <b>- Jeg var ikke noe pigg i dag. Sånn er det. Det er fryktelig mange som går fort på ski, og da blir man nummer fem, sier Johannes Høsflot Klæbo til NRK.</b>
      </p>
      <p>Trønderen roser Valnes.</p>
      <p>- Jeg har visst det lenge. Han har gåttt fryktelig fort i sommer og i høst og har vist at han er sterk, så vi som har trent med ham er ikke overrasket over at han vinner i dag, sier Klæbo til Dagbladet.</p>
      <p>
        <b>Pål Aune Trøan ble nummer to, mens Chavanat ble nummer tre.</b>
      </p>
      <p>- Trening hjelper. Det er kult å få det til. Jeg var veldig nervøs, men leverte en god prolog og en god kvartfinale. Det fungerte bra i den siste bakken. Jeg vil vinne, men når det er så nært får jeg bare gratulere Valnes, sier Trøan Aune til NRK</p>
      <h3>- Vinterens store komet?</h3>
      <p>Pål Golberg var raskest i prologen. Han gikk i mål fem tideler foran Erik Valnes. Johannes Høsflot var nummer ni, mens Emil Iversen hadde den tjuende beste tida.</p>
      <p>
        <b>- Det var ikke bra. Jeg liker ikke å starte først, men jeg kommer nok til å gå fortere, sa Klæbo, som hadde full kontroll i den fjerde kvartfinalen, til NRK.</b>
      </p>
      <p>Golberg vant også det første heatet i kvartfinalen. Der ble Iversen nummer tre med tida 3.31.74. Det holdt ikke til plass i semifinalen. Heller ikke Sindre Bjørnestad Skar maktet å kvalifisere seg.</p>
      <p>I det tredje heatet vartet Aron Åkre Rysstad opp med supertida 3.30.57.</p>
      <p>- Er dette vinterens store komet? spurte NRK-ekspert Torgeir Bjørn.</p>
      <h3>Klæbo-svikt</h3>
      <p>I det første semifinaleheatet oppsto det litt forvirring da Thomas Helland Larsen ikke dukket opp på startstrek. Dermed var det bare fem om beinet. Pål Trøan Aune og Lucas Chanavat gikk først i mål.</p>
      <p>
        <b>Klæbo lå lenge bak i feltet i den andre semifinalen, men da det gjensto et halvt minutt kom han kjapt bakfra. Til slutt kunne han kontrollere inn en andreplass og plass i finalen.</b>
      </p>
      <p>Erik Valnes kom først i mål, mens Fredrik Riseth og Håvard Taugbøl Solås gikk videre på tid.</p>
      <p>Klæbo la seg også bak i finalen. Denne gangen kom han derimot seg ikke opp igjen, og da ble det seier for Valnes - akkurat som i semifinalen.</p>
    </article>
  </body>
</html>