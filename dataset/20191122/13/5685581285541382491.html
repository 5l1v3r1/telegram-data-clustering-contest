<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/parcalanmis-halde-cirilciplak-bulundu-1286483-yasam/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-22T13:34:00+00:00"/>
    <meta property="og:title" content="Ormanda çırılçıplak bulundu"/>
    <meta property="og:description" content="Fransa'da köpeklerini gezdirmek için ormana giden hamile kadın, çırılçıplak olarak parçalanmış halde bulundu. Kadının ormanda köpekler tarafından parçalandığı belirtildi."/>
  </head>
  <body>
    <article>
      <h1>Ormanda çırılçıplak bulundu</h1>
      <h2>Fransa'da köpeklerini gezdirmek için ormana giden hamile kadın, çırılçıplak olarak parçalanmış halde bulundu. Kadının ormanda köpekler tarafından parçalandığı belirtildi.</h2>
      <address>
        <time datetime="2019-11-22T13:34:00+00:00">22 Nov 2019, 13:34</time>
      </address>
      <p>Fransa'nın kuzeyindeki Villiers- Cotterêts şehri yakınlarında dünyayı dehşete düşüren bir olay yaşandı. Altı aylık hamile olan Elisa Pilarski, köpeklerini gezdirmek için yürüyüşe çıktı. Köpekleriyle ormanda gezen 29 yaşındaki Pilarski, ölüme doğru yürüdüğünden habersizdi. Etraftaki bir grup avcı da köpekleriyle avlanıyordu. Avcı köpekleri kısa süre içinde Pilarski ve hayvanlarının etrafını sardı. Pilarski'nin erkek arkadaşı Christophe Lucien Joseph, avcı köpeklerinin kadını vücudunun her yerinden ısırdığını açıkladı.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/22/--4301053.Jpeg"/>
      </figure>
      <p>
        <b>30'A YAKIN KÖPEK VARDI</b>
      </p>
      <p>Fransız BFM kanalına konuşan Joseph, Cumartesi öğleden sonra Retz Ormanı'na ulaştığında köpeklerin inleme seslerini takip ederek Elisa Pilarski'yi bulduğunu söyledi. Sevgilisinin çıplak olduğunu ve kendi köpeklerinin cesedin başında beklediğini belirten Joseph, hamile kadının karnını önce bir ağaç kütüğü sandığını aktardı. Joseph'in verdiği bilgiye göre, Pilarski'nin cesedinin bulunduğu bölgede 30 kadar köpek vardı. 'Hound' cinsi avcı köpeklerinin yaraladığı kadın, kocası onu bulduğunda hayatını kaybetmişti.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/22/--4301046.Jpeg"/>
      </figure>
      <p>
        <b>SALDIRI ÖNCESİ ERKEK ARKADAŞINI ARAMIŞ</b>
      </p>
      <p>Otopsi raporuna göre, kurban aldığı yaralar sonucu öldü. Genç kadın, saldırıdan hemen önce erkek arkadaşını arayıp bir grup köpeğin kendisine saldırmasından korktuğunu söyledi ve bu sözler dava dosyasına girdi. Polis olayla ilgili 'adam öldürme' suçlamasıyla soruşturma açtı. Saldırıdan hangi köpeğin sorumlu olduğunun anlaşılması için 67 köpek üstünde test yapıldı. Testten geçirilen köpekler arasında kadına ait beş hayvan da var. Yerel Le Courrier Picard gazetesi, köpeklerin geyik avında olduğunu yazdı. Hayvan hakları aktivisti Fransız aktris Brigitte Bardot, Fransız yetkililere 'avcı köpeklerinin hepsine bu mevsim yasak getirilmesi' çağrısında bulundu. <a href="http://www.gazetevatan.com/arama/?Keyword=Paris">Paris</a> merkezli avcılık derneği ise, saldırıda köpeklerin rolü olduğunu reddediyor. <a href="http://www.gazetevatan.com/arama/?Keyword=Fransa">Fransa</a>'da 30 bini aşkın 'Hound' cinsi avcı köpeği bulunuyor.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/22/--4301047.Jpeg"/>
      </figure>
    </article>
  </body>
</html>