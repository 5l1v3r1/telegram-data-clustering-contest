<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3384701/afganistanda-oylar-yeniden-sayiliyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T13:00:00+00:00"/>
    <meta property="og:title" content="Afganistan'da oylar yeniden sayılıyor"/>
    <meta property="og:description" content="Afganistan'da 28 Eylül'de yapılan cumhurbaşkanı seçiminin sonuçlarının açıklanmasının ikinci kez ertelenmesinin ardından oylar yeniden sayılmaya başlandı."/>
  </head>
  <body>
    <article>
      <h1>Afganistan'da oylar yeniden sayılıyor</h1>
      <h2>Afganistan'da 28 Eylül'de yapılan cumhurbaşkanı seçiminin sonuçlarının açıklanmasının ikinci kez ertelenmesinin ardından oylar yeniden sayılmaya başlandı.</h2>
      <address>
        <time datetime="2019-11-22T13:00:00+00:00">22 Nov 2019, 13:00</time>
      </address>
      <p>Afganistan Bağımsız Seçim Komisyonu Sözcüsü Zabih Sadat, gazetecilere yaptığı açıklamada, adayların temsilcileriyle görüşerek, durdurulan oy sayım işlemine tekrar başlandığını söyledi.</p>
      <p>Komisyon Sözcüsü Zabihullah Sadat, basın mensuplarına yaptığı açıklamada, ''Oyların yeniden sayım işlemi çoğu vilayette tamamlandı. En kısa zamanda tümüyle bitecek ve sonuçların açıklanması için çalışmalar başlayacak.'' dedi.</p>
      <p>Hileli oyların geçerli sayılmasına asla izin verilmeyeceğini ifade eden Sadat, bu konuda adayların endişe duymaması gerektiğini söyledi.</p>
      <p>Sadat, seçim sonuçlarının kısa sürede açıklanması için oyların yeniden sayılma işlemine tüm adayların destek vermesi gerektiğini vurguladı.</p>
      <p>- Cumhurbaşkanı adayı Nabil'den tepki</p>
      <p>Cumhurbaşkanı adaylarından Rahmatullah Nabil, oyların yeniden sayılmasına karşı olduklarını ve bunun kendileri için geçerliliğinin olmadığını kaydetti.</p>
      <p>Yeniden oy sayma işleminin seçime hile karıştırılmak için yapıldığını iddia eden Nabil, ''Hileli oyların geçerli sayılması kabul edilir değil. Sonuçları kabul etmeyeceğiz.'' ifadelerini kullandı.</p>
      <p>Nabil, bazı yabancı ülkelerin doğrudan seçimine müdahale ettiğinin ve bunun sonucunun iyi olmayacağını söyledi.</p>
      <p>- Taliban'ın devrilmesinin ardından 4'üncü seçim </p>
      <p>Taliban'ın 2001'de devrilmesinin ardından 4'üncü kez cumhurbaşkanı seçimi yapılan ülkede, Taliban'ın tehditlerine karşı olağanüstü güvenlik önlemleri alınmıştı. </p>
      <p>14 cumhurbaşkanı adayının yarıştığı seçimde, 9 milyon 600 bin seçmenden 2 milyon 695 bini oy kullanmıştı. </p>
      <p>2014'te gerçekleştirilen cumhurbaşkanlığı seçimlerine katılım yüzde 50'nin üzerindeydi. </p>
    </article>
  </body>
</html>