<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/karta/karta-oos-sytuacziya-sxodi-ukrayiny-22-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T13:50:00+00:00"/>
    <meta property="og:title" content="Карта ООС: ситуація на сході України на 22 листопада"/>
    <meta property="og:description" content="Ситуація на сході країни станом на 22 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 22 листопада</h1>
      <address>
        <time datetime="2019-11-22T13:50:00+00:00">22 Nov 2019, 13:50</time>
      </address>
      <p>
        <b>Ситуація на сході країни станом на 22 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/99589/karta-ato-rnbo-2019-11-22-uk_origin.jpg"/>
      </figure>
      <p>Російсько-окупаційні війська за добу обстріляли наші оборонні позиції 6 разів, у тому числі по одному разу застосували протитанковий ракетний комплекс та заборонений Мінськими домовленостями міномет калібру 82 мм.</p>
      <p>За уточненою інформацією, упродовж минулої доби внаслідок обстрілів один наш воїн зазнав легкого поранення, бойові травми отримали троє військовослужбовців зі складу Об’єднаних сил.</p>
      <p>Луганський напрямок</p>
      <p>Тут вдень обліковано 2 ворожі обстріли: неподалік населеного пункту Шуми – з ПТРК, та в районі залізничної станції Кіндрашівська-Нова – з підствольних гранатометів.</p>
      <p>
        <b>Донецький напрямок</b>
      </p>
      <p>Удвічі більше випадків порушення режиму тиші, 4, було на цьому напрямку.</p>
      <p>Тут противник почав проявляти активність з настанням темряви.</p>
      <p>З міномету калібру 82 мм, озброєння бойової машини піхоти, автоматичних гранатометів, великокаліберних кулеметів та стрілецької зброї окупанти двічі обстрілювали опорні пункти підрозділів Об’єднаних сил біля Водяного.</p>
      <p>Поблизу Невельського після 17:00 упродовж 25 хвилин лунав ворожий кулемет.</p>
      <p>По позиціях наших військ неподалік Красногорівки близько 23:00 російсько-окупаційні війська півгодини з боку Старомихайлівки вели вогонь зі станкових протитанкових гранатометів, кулеметів великого калібру та стрілецької зброї.</p>
      <p>
        <b>Обстановка на сьогодні, 22 листопада</b>
      </p>
      <p>Від початку цієї доби до 12:30 російсько-окупаційні війська відкривали вогонь тричі.</p>
      <p>На Луганському напрямку з 09:30 противник з ручних протитанкових гранатометів 20 хвилин вів вогонь по позиціях підрозділів Об’єднаних сил неподалік населеного пункту Шуми.</p>
      <p>А об 11:20 окупанти почали з ручних протитанкових гранатометів та стрілецької зброї обстрілювати опорні пункти наших військ в районі Причепилівки.</p>
      <p>На Донецькому напрямку на ворожий обстріл зі станкових протитанкових гранатометів, великокаліберних кулеметів та стрілецької зброї з 06:30 довелось відповідати військовослужбовцям Збройних Сил України, які виконують бойові завдання поблизу Тарамчука.</p>
      <p>Втрат з нашого боку не зафіксовано.</p>
    </article>
  </body>
</html>