<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/varia-onomata-tis-epixeirimatikotitas-se-ekdilosi-tou-amerikanikou-kollegiou/2921201/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T13:42:26+00:00"/>
    <meta property="og:title" content="Βαριά ονόματα της επιχειρηματικότητας σε εκδήλωση του Αμερικανικού Κολλεγίου"/>
    <meta property="og:description" content="Η αναγκαιότητα να συνδεθεί άμεσα η αγορά με την εκπαίδευση και να δημιουργηθεί το πεδίο για ευκαιρίες και στρατηγικές συνέργειες, αποτέλεσε το θέμα της ειδικής εκδήλωσης «Η Εκπαίδευση ως Μοχλός Ανάπτυξης για την Κοινωνία και την Οικονομία στην Ελλάδα», που πραγματοποιήθηκε από το Αμερικανικό Κολλέγιο Ελλάδος, υπό την αιγίδα του ΣΕΒ, στο Αμφιθέατρο του Μουσείου του Ιδρύματος Βασίλη &amp; Ελίζας Γουλανδρή."/>
  </head>
  <body>
    <article>
      <h1>Βαριά ονόματα της επιχειρηματικότητας σε εκδήλωση του Αμερικανικού Κολλεγίου</h1>
      <h2>Η αναγκαιότητα να συνδεθεί άμεσα η αγορά με την εκπαίδευση και να δημιουργηθεί το πεδίο για ευκαιρίες και στρατηγικές συνέργειες, αποτέλεσε το θέμα της ειδικής εκδήλωσης «Η Εκπαίδευση ως Μοχλός Ανάπτυξης για την Κοινωνία και την Οικονομία στην Ελλάδα», που πραγματοποιήθηκε από το Αμερικανικό Κολλέγιο Ελλάδος, υπό την αιγίδα του ΣΕΒ, στο Αμφιθέατρο του Μουσείου του Ιδρύματος Βασίλη &amp; Ελίζας Γουλανδρή.</h2>
      <address><time datetime="2019-11-22T13:42:26+00:00">22 Nov 2019, 13:42</time> by <a rel="author">Μαίρη Ι. Παπακωνσταντίνου</a></address>
      <p>Με τη συμμετοχή Ακαδημαϊκών κι επιχειρηματιών, η εκδήλωση ξεκίνησε με την ομιλία του Προέδρου του Αμερικανικού Κολλεγίου Ελλάδος, Dr. David G. Horner, ο οποίος ανέφερε ότι: «Η εκπαίδευση είναι το κλειδί για μία οικονομικά και κοινωνικά βιώσιμη χώρα. Το Αμερικανικό Κολλέγιο Ελλάδος είναι εδώ για να παραγάγει προστιθέμενη αξία και να συμβάλει ενεργά ώστε η Ελλάδα να γίνει ένας διεθνής προορισμός εκπαίδευσης. Για τον λόγο αυτό, δεσμεύεται –μέσα από ένα στρατηγικό πλάνο και νέες πρωτοβουλίες– να συνεργαστεί με όλους τους εταίρους, ώστε να ξεπεραστούν τα εμπόδια σε θεσμικό επίπεδο, να ενδυναμωθεί η επιχειρηματική κουλτούρα της χώρας, να ενισχυθεί η έρευνα και η καινοτομία, να αναπτυχθεί έμπρακτα η σύνδεση της αγοράς με την εκπαίδευση και να δημιουργηθεί το πεδίο για ευκαιρίες και στρατηγικές συνέργειες».</p>
      <p>Στη συνέχεια, ο Πρόεδρος του ΣΕΒ κ. Θεόδωρος Φέσσας, με αφορμή την πρόσφατη μελέτη που εκπόνησε ο ΣΕΒ σχετικά με την αναντιστοιχία προσόντων και απαιτούμενων δεξιοτήτων, αλλά και την υπερεκπαιδευμένη απασχόληση, ανέφερε μεταξύ των άλλων: «Η ψηφιακή προσαρμογή, δεν είναι πλέον μια ανταγωνιστική υποχρέωση αλλά ένα κριτήριο επιβίωσης. Για εμάς στον ΣΕΒ το θέμα αυτό αποτελεί πυρήνα της δουλειάς μας και έχουμε πάρει την απόφαση ο φορέας μας να πρωταγωνιστήσει και στην ανάδειξη της ανάγκης για μεγάλες αλλαγές στο εκπαιδευτικό μας σύστημα, και στην όσο πιο δημιουργική γίνεται υποβολή προτάσεων, αλλά και σε δράσεις, που θα στρέψουν το ενδιαφέρον και τις επενδύσεις των επιχειρήσεων στην εκπαίδευση των ανθρώπων τους. Tα θέματα αυτά και κυρίως την ανάγκη να περάσουμε σε ευρείες συνεργασίες και συμπράξεις, όπως συμβαίνει στις ώριμες κοινωνίες και οικονομίες θα έχουμε την ευκαιρία να αναδείξουμε ενόψει του Βιομηχανικού Συνεδρίου του ΣΕΒ, στις 18-19 Δεκεμβρίου, όπου επικεντρωνόμαστε στις ευκαιρίες και προκλήσεις της 4ης βιομηχανικής επανάστασης».</p>
      <p>Κλείνοντας το πρώτο μέρος της εκδήλωσης, με την κύρια ομιλία του ο Υφυπουργός Παιδείας και Θρησκευμάτων, αρμόδιος για θέματα τριτοβάθμιας εκπαίδευσης, Καθηγητής Βασίλειος Διγαλάκης, επισήμανε ότι «Για να επιτύχουμε να χτίσουμε τη γέφυρα μεταξύ της έρευνας και της παραγωγής, θα πρέπει να αφήσουμε οριστικά πίσω τη δυσπιστία μεταξύ της ακαδημαϊκής και επιχειρηματικής κοινότητας. Παράλληλα, ο επιχειρηματικός κόσμος οφείλει να επενδύσει στην επιστήμη, την έρευνα και την καινοτομία και να τις αξιοποιήσει ως ανταγωνιστικά εργαλεία. Αυτό το νέο μοντέλο ανάπτυξης, με επίκεντρο την επιστήμη και την καινοτομία, θα ορίσει όχι μόνο την οικονομική πρόοδο της χώρας, αλλά και την προοπτική της να γίνει ένας τόπος εύφορος για να ευδοκιμήσουν τα όνειρα των ανθρώπων της και κυρίως των νέων της».</p>
      <p>Ξεκινώντας τη συζήτηση μεταξύ Ακαδημαϊκών &amp; Επιχειρηματιών, η δεύτερη ενότητα είχε ως θέμα τις ανάγκες μιας αναπτυσσόμενης και ανταγωνιστικής αγοράς. Η δημοσιογράφος Νίκη Λυμπεράκη συντόνισε τη συζήτηση εκπροσώπων από ηγέτιδες εταιρείες σε δυναμικούς και διαρκώς αναπτυσσόμενους κλάδους της χώρας. Ανάμεσά τους ήταν οι: Ευτύχιος Βασιλάκης, Πρόεδρος Δ.Σ. AEGEAN, Μάρκος Βερέμης, Συνιδρυτής και Πρόεδρος του Διοικητικού Συμβουλίου UPSTREAM Α.Ε., Νέλλη Κάτσου, Μέλος Δ.Σ. Pharmathen Pharmaceuticals SA, Νικόλαος Μπακατσέλος, Πρόεδρος Eλληνο Αμερικάνικου Εμπορικού Επιμελητηρίου και Παύλος Μυλωνάς, Διευθύνων Σύμβουλος της Εθνικής Τράπεζας Ελλάδος. Στη συζήτηση οι συμμετέχοντες αναφέρθηκαν στις σύγχρονες ανάγκες της αγοράς σε επίπεδο δεξιοτήτων, στα επαγγέλματα του μέλλοντος, στην επιτακτική ανάγκη συνεργασιών μεταξύ επιχειρήσεων και ακαδημαϊκής κοινότητας τονίζοντας την κρισιμότητα του θέματος σε μια στιγμή όπου η χώρα βρίσκεται σε τροχιά ανάπτυξης. Παράλληλα, αποδόθηκε ιδιαίτερη έμφαση στο γεγονός ότι οι επιχειρήσεις σε όλο τον κόσμο και στην Ελλάδα, εξελίσσονται με ταχύτατους ρυθμούς και αναζητούν στελέχη που μπορούν να ανταποκριθούν σε αυτό το νέο δυναμικό πλαίσιο. Σε αυτή τη βάση, η τριτοβάθμια εκπαίδευση της χώρας καλείται να μετασχηματιστεί ώστε να επιτελέσει το ρόλο της με αποτελεσματικότητα αξιοποιώντας συνέργειες, υιοθετώντας νέες πρακτικές και επενδύοντας στην καινοτομία.</p>
      <p>Ο Δρ. Χάρης Βλαβιανός, Καθηγητής Ιστορίας &amp; Πολιτικής Θεωρίας, Διευθυντής Ινστιτούτου Διεθνών Σχέσεων, Deree – Αμερικανικό Κολλέγιο Ελλάδος συντόνισε την τρίτη ενότητα όπου συζητήθηκε ο ρόλος της εκπαίδευσης σε μία αναπτυσσόμενη οικονομία και πιο συγκεκριμένα η σχέση της ακαδημαϊκής κοινότητας με την αγορά εργασίας. Στην ενότητα συμμετείχαν οι: Δρ. Κώστας Αξαρλόγλου, Πρύτανης, Καθηγητής Διεθνών Επιχειρηματικών Σχέσεων και Στρατηγικής, Alba Graduate Business School, Δρ. Γεώργιος Δουκίδης, Καθηγητής Ηλεκτρονικού Επιχειρείν, Διευθυντής Εργαστηρίου Ηλεκτρονικού Επιχειρείν (ELTRUN) στο Οικονομικό Πανεπιστήμιο Αθηνών, Δρ. Δημήτριος Κουρέτας, Καθηγητής Βιοχημείας – Βιοτεχνολογίας στο Πανεπιστήμιο Θεσσαλίας, Δρ. Γρηγόρης Μέντζας, Καθηγητής Πληροφοριακών Συστημάτων Διοίκησης στο Εθνικό Μετσόβιο Πολυτεχνείο, Δρ. Περικλής Μήτκας, τέως Πρύτανης Τμήμα Ηλεκτρολόγων Μηχανικών και Μηχανικών Υπολογιστών στο Αριστοτέλειο Πανεπιστήμιο Θεσσαλονίκης και Δρ. Αθανάσιος Γ. Τζιούφας, Καθηγητής Παθολογίας &amp; Ρευματολογίας, Διευθυντής Εργαστηρίου και Κλινικής Παθολογικής Φυσιολογίας, Ιατρική Σχολή ΕΚΠΑ, Εθνικό και Καποδιστριακό Πανεπιστήμιο Αθηνών. Μεταξύ άλλων οι συμμετέχοντες αναφέρθηκαν στο υψηλό επίπεδο που διαθέτουν οι απόφοιτοι των ελληνικών πανεπιστημίων αλλά και στην ανάγκη προσαρμοστικότητας που υπάρχει σε μία κοινωνία που αναπτύσσεται με γοργούς ρυθμούς. Επιπλέον, συζητήθηκαν οι τρόποι με τους οποίους οι επιχειρήσεις στην Ελλάδα μπορούν να βοηθήσουν έμπρακτα την ακαδημαϊκή κοινότητα να προετοιμάσει τους απόφοιτους / αυριανά στελέχη και στη σημασία της συνεργασίας τόσο μεταξύ επιχειρήσεων και πανεπιστημίων όσο και μεταξύ Πανεπιστημίων στην Ελλάδα και στο εξωτερικό, γεγονός που τα τελευταία χρόνια αποδεικνύεται με τις συνέργειες που έχουν ήδη αναπτύξει.</p>
    </article>
  </body>
</html>