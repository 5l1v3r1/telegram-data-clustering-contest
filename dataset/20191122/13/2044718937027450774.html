<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/11/22/f1-megvan-melyik-csapathoz-igazolhat-kubica/"/>
    <meta property="og:site_name" content="Vezess"/>
    <meta property="article:published_time" content="2019-11-22T13:33:48+00:00"/>
    <meta property="og:title" content="F1: Megvan, melyik csapathoz igazolhat Kubica"/>
    <meta property="og:description" content="Robert Kubica az idei szezon végén elhagyja a Williamst, tesztpilótaként a Racing Pointnál folytathatja."/>
  </head>
  <body>
    <article>
      <h1>F1: Megvan, melyik csapathoz igazolhat Kubica</h1>
      <address><time datetime="2019-11-22T13:33:48+00:00">22 Nov 2019, 13:33</time> by <a rel="author" href="https://www.vezess.hu/author/vezess/" target="_blank">Vezess</a></address>
      <p>
        <b>Robert Kubica az idei szezon végén elhagyja a Williamst, tesztpilótaként a Racing Pointnál folytathatja.</b>
      </p>
      <p>Robert Kubica visszatérése nem lett ugyan igazi tündérmese, de a lengyel alapvetően jó benyomást tett a csapatokra. Kubica már hetekkel ezelőtt bejelentette, hogy a szezon végén elhagyja a Williamst, ezután valóságos versenyfutás indult érte.</p>
      <p>Több csapat is szerette volna leigazolni teszt- és fejlesztőpilótának, mostanra úgy tűnik, megvan a befutó.</p>
      <p>A GPToday információi szerint Kubica (és persze főtámogatója, a lengyel állami olajvállalat) a Racing Point ajánlatát fogadta el, hamarosan a szerződéskötésre is sor kerülhet.</p>
      <p>Ez egyben azt is jelenti, hogy a PKN Orlen a következő szezontól a Racing Point egyik szponzora lesz, a lengyelek vélhetően itt tudták a legjobb üzletet kötni. Kubica a tesztpilótáskodás mellett versenyezni is szeretne, akár a DTM-ben is kiköthet.</p>
      <p>Az egy körön Kubicát tönkreverő George Russell számára hiányozni fog a lengyel személyisége és tudása. “Nagyszerű a kapcsolatunk Roberttel, jól kijövünk egymással” – mondta Russell. “Hihetetlenül vicces srác, és hihetetlenül sokat tud technikailag.”</p>
      <p>“Nagyon sokat tanultam arról, hogyan beszélget a mérnökökkel és milyen visszajelzéseket ad. Megmutatta, mennyit kell fejlődnöm ahhoz, hogy még teljesebb versenyző legyek.”</p>
      <footer>Forrás: GPtoday.net</footer>
    </article>
  </body>
</html>