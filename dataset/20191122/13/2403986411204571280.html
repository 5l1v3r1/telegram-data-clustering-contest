<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zaraz_ofis_prezidenta_ne_daye_zavdan__korniyenko_pro_vpliv_bogdana_na_slugu_narodu_n1237897"/>
    <meta property="og:site_name" content="24 Канал"/>
    <meta property="article:published_time" content="2019-11-22T13:10:00+00:00"/>
    <meta property="og:title" content="Зараз Офіс Президента не дає завдань, – Корнієнко про вплив Богдана на &quot;Слугу народу&quot;"/>
    <meta property="og:description" content="Голова Офісу президент Андрій Богдан не має окремої вертикалі управління депутатами від &quot;Слуги народу&quot; за тим принципом, як це було із попередньою владою . Однак участь у засіданнях фракції бере."/>
  </head>
  <body>
    <article>
      <h1>Зараз Офіс Президента не дає завдань, – Корнієнко про вплив Богдана на "Слугу народу"</h1>
      <address>
        <time datetime="2019-11-22T13:10:00+00:00">22 Nov 2019, 13:10</time>
      </address>
      <p>
        <b>Голова Офісу президент Андрій Богдан не має окремої вертикалі управління депутатами від "Слуги народу" за тим принципом, як це було із попередньою владою . Однак участь у засіданнях фракції бере.</b>
      </p>
      <p>Богдан приходив на засідання фракції тоді, коли там був присутній президент. Про це голова партії та перший заступник фракції "Слуга народу" Олександр Корнієнко.</p>
      <blockquote>Знайте більше: <a href="https://24tv.ua/razumkov_pro_konflikt_iz_bogdanom_buvayut_dostatno_zhorstki_diskusiyi_n1236501">Бувають достатньо жорсткі дискусії</a><a href="https://24tv.ua/razumkov_pro_konflikt_iz_bogdanom_buvayut_dostatno_zhorstki_diskusiyi_n1236501">, – </a><a href="https://24tv.ua/razumkov_pro_konflikt_iz_bogdanom_buvayut_dostatno_zhorstki_diskusiyi_n1236501">Разумков про те, чи є конфлікт із Богданом</a></blockquote>
      <p>Він спростував заяви виключеного з фракції нардепа Антона Полякова про те, що Богдан має свою вертикаль контролю над фракцією "Слуги народу".</p>
      <aside>Окремої вертикалі управління депутатами у нього немає. У нас діє власна вертикаль і горизонталь. Дай Бог, щоб вона ще якісно працювала. Андрій (Богдан – 24 канал) брав участь у засіданнях фракції неодноразово, але не в кожному з них. Менше, ніж у половині,<cite>– зазначив Корнієнко.</cite></aside>
      <p>Корнієнко вважає, що активна позиція Богдана – це "теж нормальний процес". Голова партії зазначив, що через турборежим могло скластися враження, ніби структура влади залишається старою. Тоді, за словами Корнієнка, Адміністрація Президента спускала свої рішення у Раду і Кабмін.</p>
      <p>"Але зараз вже не так. Чому було схоже? Тому що все йшло від Офісу Президента. Влітку заступниками керівника ОП були нинішній голова уряду Олексій Гончарук і генпрокурор Руслан Рябошапка. Тепер вони розійшлися по окремих структурах", – додав Корнієнко.</p>
      <p>Він наголосив, що <b>"зараз Офіс Президента не дає завдань".</b></p>
      <h3>Що кажуть деякі нардепи зі "Слуги народу"?</h3>
      <p>Нардеп "Слуги народу" Антон Поляков, якого <a href="https://24tv.ua/z_fraktsiyi_sluga_narodu_viklyuchili_skorohod_i_polyakova_n1234378">виключили із фракції через неконструктивну позицію</a>, розповів про <a href="https://24tv.ua/bogdan_klikav_na_kilim_nardepiv_vid_slugi_narodu_cherez_golosuvannya_n1232671">виклики "на килим" від Андрія Богдана</a>. </p>
      <ul>
        <li>За його словами, глава Офісу Президента викликав до себе в кабінет депутатів від фракції "Слуга Народу". Вони мали пояснити, чому не підтримували законопроєкти.</li>
        <li>Поляков розповів, що питання таких "викликів" з боку Богдана згодом обговорювалось на засіданні фракції і з главою держави Володимиром Зеленським.</li>
      </ul>
      <p>Зі свого боку, голова фракції <b>Давид Арахамія</b> підтвердив журналістам факт такої зустрічі. Він наголосив: "Це – не допит, а бесіда, щоб пояснити свою позицію".</p>
    </article>
  </body>
</html>