<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/22/yes-vymagaye-stvorennya-komisiyi-iz-rozsliduvannya-faktiv-skandalu-v-yakomu-figuruyut-bogdan-ryaboshapka-i-truba/"/>
    <meta property="og:site_name" content="Рубрика"/>
    <meta property="article:published_time" content="2019-11-22T13:28:07+00:00"/>
    <meta property="og:title" content="&quot;ЄС&quot; вимагає створення комісії з розслідування фактів скандалу, в якому фігурують Богдан, Рябошапка і Труба"/>
    <meta property="og:description" content="“Європейська солідарність” вимагає створення у Верховній Раді тимчасової слідчої комісії з розслідування фактів незаконного втручання Офісу президента України в роботу правоохоронних органів. “Кричущі і шокуючі факти систематичного незаконного втручання Офісу президента в роботу правоохоронних органів потребують об’єктивного розслідування. Однак скандал у зв’язку з оприлюдненням розмов директора ДБР Романа Труби зачіпає майже усі правоохоронні органи, і […]"/>
  </head>
  <body>
    <article>
      <h1>"ЄС" вимагає створення комісії з розслідування фактів скандалу, в якому фігурують Богдан, Рябошапка і Труба</h1>
      <address><time datetime="2019-11-22T13:28:07+00:00">22 Nov 2019, 13:28</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/08/Poroshenko-YEvropejska-Solidarnist-860x580-c-1.jpg"/>
      </figure>
      <p>
        <b>
          <b>“Європейська солідарність” вимагає створення у Верховній Раді тимчасової слідчої комісії з розслідування фактів незаконного втручання Офісу президента України в роботу правоохоронних органів.</b>
        </b>
      </p>
      <p>“Кричущі і шокуючі факти систематичного незаконного втручання Офісу президента в роботу правоохоронних органів потребують об’єктивного розслідування. Однак скандал у зв’язку з оприлюдненням розмов директора ДБР Романа Труби зачіпає майже усі правоохоронні органи, і розслідувати не залишається кому. Відтак, єдиний вихід – створити у Верховній Раді Тимчасову слідчу комісію із широким представленням усіх фракцій”, – йдеться у<a href="https://eurosolidarity.org/news/"> заяві </a>“Євросолідарності”.</p>
      <p>“Євросолідарність” вимагає на період роботи ТСК відсторонення від посад фігурантів розмов, зокрема керівника Офісу президента Андрія Богдана, заступника голови Офісу президента Андрія Смирнова, генерального прокурора Руслана Рябошапки, директора ДБР Труби.</p>
      <p>“Вимагаємо негайного проведення усіх необхідних експертиз із метою насамперед ідентифікації голосів. У разі саботажу цієї ініціативи з боку влади, залишаємо за собою право звернутися до відповідних міжнародних структур”.</p>
      <p>Також у “Європейській солідарності” вважають, що влада і фігуранти оприлюднених розмов більше ніж будь-хто інший зацікавлені в якнайшвидшому створенні ТСК й об’єктивному розслідуванні цього “касетного скандалу”.</p>
      <p>19 листопада в Telegram-каналі “Трубу прорвало” було оприлюднено аудіозаписи, на яких нібито директор ДБР Труба отримував вказівки від нібито генерального прокурора<a href="https://rubryka.com/2019/11/20/ryaboshapka-zayavyv-pro-perevirku-vsih-skandalnyh-vytokiv-u-telegram/"> Руслана Рябошапки</a> і нібито керівника Офісу президента України Андрія Богдана про припинення низки обшуків, а також нібито отримував завдання від президента Зеленського про відкриття конкретних проваджень.</p>
      <p>Сам Труба заявляє, що оприлюднені аудіозаписи не відповідають дійсності і є провокацією.</p>
    </article>
  </body>
</html>