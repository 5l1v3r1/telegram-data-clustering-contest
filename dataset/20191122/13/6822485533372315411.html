<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901103.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T13:09:00+00:00"/>
    <meta property="og:title" content="رئیسی: مجازات سختی در انتظار اغتشاشگران است"/>
    <meta property="og:description" content="به گزارش مهر، آیت الله سیدابراهیم رئیسی، در گردهمایی ۴ هزار و  ۵۰۰ نفر از اعضای بسیج دانشجویی در آستانه سالروز تشکیل بسیج دانشجویی، اظهار کرد: کسانی که در روزهای اخیر از فضا و از دغدغه مردم سوءاستفاده کرده و در جامعه اغتشاش و ناامنی کردند، دل زن و بچه‌های مردم را لرزاندند و به اموال عمومی حمله کرده و به اموال مردم خسارت وارد کردند بدانند مجازات سختی در انتظارشان هست."/>
  </head>
  <body>
    <article>
      <h1>رئیسی: مجازات سختی در انتظار اغتشاشگران است</h1>
      <address>
        <time datetime="2019-11-22T13:09:00+00:00">22 Nov 2019, 13:09</time>
      </address>
      <p>رئیس قوه قضائیه گفت: کسانی که در روزهای اخیر از فضا و دغدغه مردم سوءاستفاده کرده و اغتشاش و ناامنی ایجاد کردند، بدانند مجازات سختی در انتظارشان است.</p>
      <p>به گزارش مهر، آیت الله سیدابراهیم رئیسی، در گردهمایی ۴ هزار و  ۵۰۰ نفر از اعضای بسیج دانشجویی در آستانه سالروز تشکیل بسیج دانشجویی، اظهار کرد: کسانی که در روزهای اخیر از فضا و از دغدغه مردم سوءاستفاده کرده و در جامعه اغتشاش و ناامنی کردند، دل زن و بچه‌های مردم را لرزاندند و به اموال عمومی حمله کرده و به اموال مردم خسارت وارد کردند بدانند مجازات سختی در انتظارشان هست.</p>
      <p>وی افزود: امنیت کشور مهمترین مسئله ما هست و تحت هیچ شرایطی اجازه نمی‌دهیم نسبت به امنیت کشور کوچکترین اخلالی صورت بگیرد.</p>
      <p>رئیس قوه قضائیه تصریح کرد: جمهوری اسلامی ایران امروز در منطقه به عنوان امن ترین کشور شناخته می‌شود و جانفشانی شهدا و جانبازان برای حفظ امنیت این کشور پیشروی ما است و غیرممکن است اجازه دهیم کوچک ترین اخلالی در امنیت مردم واقع شود و به هیچ عنوان اجازه نخواهیم داد.</p>
      <p>آیت الله رئیسی در ادامه ضمن تبریک به مناسبت سالروز بسیج دانشجویی گفت: بسیج مجموعه‌ای مومن، دلداده به خدا، برخوردار از روحیه جهادی، دغدغه‌مند نسبت به مشکلات مردم و تلاشگر برای پیشرفت مادی و معنوی جامعه است.</p>
      <p>رئیس قوه قضائیه ادامه داد: بسیج دارای روحیه آماده و برخوردار از آمادگی برای هزینه کردن از خود و آنچه در اختیار دارد، در جهت رفع مشکلات و گره‌ها از زندگی مردم است. بسیجی دارای روحیه ابتکار، خلاقیت، نوآوری و برخوردار از روحیه "ما می‌توانیم" برای پیشرفت امور جامعه است.</p>
      <p>رئیس قوه قضائیه گفت: دانشجو چهره‌ای دوستدار و طالب دانش با روحیه دانش افزایی و معرفت افزایی برای خود و جامعه است. دانشجو حقیقت یاب است و اهل تحقیق و پژوهش برای ارتقاء جامعه و به کار بردن علم در جهت پیشرفت جامعه است.</p>
      <p>وی تصریح کرد: عجین شدن دو خصلت بسیجی و دانشجو بودن با یکدیگر، دانشجوی بسیجی را دارای یک جایگاه والا می‌کند که این جایگاه ایجاب می‌کند جامعه و نیاز جامعه را خوب بشناسد و خود را برای رفع نیازهای جامعه آماده کند. به راستی سیاسی بودن برای دانشجو همین معنا را دارد؛ یعنی شناخت دقیق جامعه، نیازهای جامعه و آماده بودن در رفع این نیازها.</p>
      <p>آیت‌الله رئیسی ادامه داد: سرداران و شهیدان انقلاب اسلامی الگوهای ما در این میدان هستند که در عرصه‌های مختلف، نیاز جامعه را شناخته‌اند و خود را برای رفع نیازها و دفاع از حریم دین، مردم و وطن و دفاع از ارزش‌های اسلامی آماده کرده‌اند و جان شیرین خود را تقدیم راه خدا نموده‌اند. اینان روشنفکران حقیقی جامعه هستند.</p>
      <p>وی افزود: روشنفکر کسی نیست که جامعه را به سمت فرهنگ غربی و مدل‌های غربی سوق دهد؛ بلکه روشنفکران واقعی و حقیقی جامعه، شهدای عظیم‌الشان، جانبازان و ایثارگران هستند. روشنفکران مجاهدان راه خدا هستند که با همه وجود در مسیر دفاع از دین و ارزش‌های الهی آماده خطر هستند.</p>
      <p>وی افزود: نقش دانشجویان بسیجی و جوانان برومند در طول تاریخ انقلاب اسلامی در این ۴۰ ساله نقش بسیار برجسته‌ای بوده است. برجسته‌ترین نقشی که جوانان ایفا کردند در ۸ سال جنگ تحمیلی در مقابل هجوم‌های بی‌رحمانه دشمنان و دفاع از داشته‌های کشور بود. امروز بعد از گذشت ۴۰ سال واقعیت‌های زیادی روبروی ماست. در سند راهبردی گام دوم، مقام معظم رهبری این واقعیت‌ها را به تصویر کشیدند و تمام راهبردهایی را که برای حرکت در گام دوم ضرورت دارد، یادآور شدند و به همه ما و صاحبان نظر و بصر اعلام کردند گام نهادن در گام دوم به دانش، حرکت مجاهدانه، جزمیت علمی، عزم عملی و حزم و دوراندیشی نیاز دارد.</p>
      <p>آیت الله رئیسی بیان کرد: این حرکت نیازمند این است که انسان، جامعه و دشمنِ پیش رو را خوب بشناسد و در این مسیر گام‌های استوار بردارد.</p>
      <p>وی تصریح کرد: مردم از دولت، مجلس، دستگاه قضایی و نهادهای حکومتی انتظار اجرای عدالت دارند که انتظار بجا و کاملا موافق آن چیزی است که از اول پیروزی انقلاب پرچم آن را برافراشتند و امروز پرچمدار عدالت مقام معظم رهبری است.</p>
      <p>آیت الله رئیسی گفت: مبارزه با فساد و اجرای عدالت ایجاب می‌کند هر بخشی در حوزه فعالیت و عمل خود برای کاهش ناهنجاری‌های اقتصادی، ‌اجتماعی و فرهنگی تلاش کند و هیچ دستگاهی در این رابطه مستثنی نیست و همه دستگاه‌ها باید ساختارهای فساد زا را اصلاح کنند.</p>
      <p>رئیس قوه قضائیه افزود: در سال ۸۰، در پیام جامع مبارزه با فساد اقتصادی، مقام معظم رهبری تکلیف قوا را تعیین کردند،. قوه مقننه باید منافذ فسادزا را مسدود کند؛ قوه مجریه بسترهای فساد زا را اصلاح کند و دستگاه قضایی با مفسدین اقتصادی برخورد کند. پس بحث مبارزه با فساد و اجرای عدالت به همه دستگاه‌ها در کشور مربوط است.</p>
      <p>وی با تاکید بر اینکه روحیه مبارزه با فساد داشتن، شرط مسئولیت داشتن در جمهوری اسلامی است، ادامه داد: اگر فردی روحیه مبارزه با فساد و اجرای عدالت را نداشته باشد و در مقابل حیف‌ها و میل‌های بیت المال حساسیت نداشته باشد، هر روز در جامعه شاهد بروز یک موضوع و تشکیل یک پرونده خواهیم بود.</p>
      <p>آیت الله رئیسی اظهار کرد: امروز جریان دانشجویی و امثال شما یک فرصت کم نظیر برای اجرای عدالت و مبارزه با فساد هستید. این فرصت را باید همه مسئولان و ما مغتنم بشماریم. جمع شما دلسوزان و دغدغه‌مندان جامعه برای انجام مأموریت‌های خطیری که بر عهده ماست، یک فرصت هستید. دولت،‌ مجلس، نهادها و دستگاه‌ها باید این نیروی عظیم انسانی و کارآمد را برای خود فرصت تلقی کنند؛ هم به عنوان نیروی انسانی که می‌تواند در خدمت اجرای عدالت و مبارزه با فساد باشد و هم در انجام تحقیقات و پژوهش‌های ضروری که امروز دانشگاه بستر آن است.</p>
      <p>رئیس قوه قضائیه اضافه کرد: این مجموعه به عنوان سازمان مردم‌نهاد که در دل مردم جا دارد، می‌تواند به عنوان یک دستگاه اعلام کننده فساد بهترین مجموعه‌ای باشد که فساد را اعلام کند و باید به سخن و حرف او اعتماد کرد. طبق ماده ۶۶ قانون آیین دادرسی کیفری، سازمان‌های مردم نهاد که بهترین آنها می‌تواند مجموعه بسیج دانشجویی باشد، می‌توانند موارد و مصادیق را اعلام کنند که باید بسیار هم مورد توجه قرار گیرد. این نگاه دغدغه‌مندانه و دلسوزانه که کژی‌ها و تخلفات و فساد را بر نمی‌تابد، می‌تواند فرصت مغتنمی برای دستگاه‌ها باشد.</p>
      <p>وی با بیان اینکه مقام معظم رهبری بارها بر حقوق عامه و حق‌الناس تاکید کرده‌اند، گفت: یادآوری، تذکر، اعلام و مطالبه شما بسیار مغتنم خواهد بود؛ لذا ابعاد این موضوع باید شناخته و گفتمان‌سازی و مطالبه شود.</p>
      <p>آیت الله رئیسی افزود: امروز جریان دانشجویی،‌ جریان مخلص، انقلابی، دغدغه مند، طرفدار مردم و نظام و ولایت است. اگر سخنی بگوید و کاستی‌ را در یک منطقه و اقلیم اعلام کند، باید مغتنم شمرده شود.‌ نقش شما در پیش‌بینی، پیشگیری و اقدام نقش بسیار قابل توجه و برجسته‌ای خواهد بود.</p>
      <p>رئیس قوه قضائیه در ادامه تصریح کرد: در آستانه روز بسیج دانشجویی اعلام می‌کنم که به تمام پرونده‌هایی که دغدغه شماست، انشاءالله به لطف خدا رسیدگی خواهیم کرد.</p>
      <p>وی افزود: ما، شما و مردم را محرم می‌دانیم و معتقدیم بسیاری از تصمیمات بزرگ اگر با مردم در میان گذاشته شود و برای مردم تبیین شود و اقناع عمومی و اجماع نخبگانی انجام شود، بزرگترین حامی، مردم خواهند بود.</p>
      <p>آیت‌الله رئیسی تصریح کرد: در این راستا بدانید از اخم کسی، جوسازی و فضاسازی فرد و مسئولی تأثیر نمی‌پذیریم و هر کسی در هر جایگاهی بخواهد فضاسازی و جوسازی کند و جامعه را دو قطبی یا چند قطبی کند، در این راستا به هیچ عنوان ملامت ملامت‌کنندگان و سرزنش افراد در دل ما، جان ما، سیره و مشی و سلوک ما اثر نخواهد کرد.</p>
    </article>
  </body>
</html>