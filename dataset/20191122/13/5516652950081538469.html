<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426335/ekdhlwsh-gia-thn-endooikogeneiakh-bia-apo-to-1o-gymnasio-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T13:20:02+00:00"/>
    <meta property="og:title" content="Εκδήλωση για την ενδοοικογενειακή βία απο το 1ο Γυμνάσιο Ρόδου"/>
    <meta property="og:description" content="O Δήμος Ρόδου με την υποστήριξη του κ. Στράτου Καρίκη, αντιδημάρχου Παιδείας Προσχολικής Αγωγής, Οικολογίας, Ισότητας και Μετανάστευσης και το Συμβουλευτικό Κέντρο Γυναικών της Διεύθυνσης Κοινωνικής πολιτικής και Υγείας του δήμου Ρόδσου συνεχίζοντας τις εκδηλώσεις πρόληψης και ενημέρωσης της τοπικής κοινωνίας, μετά από την πρόσκληση της Διευθύντριας του 1ου Γυμνασίου Ρόδου κας."/>
  </head>
  <body>
    <article>
      <h1>Εκδήλωση για την ενδοοικογενειακή βία απο το 1ο Γυμνάσιο Ρόδου</h1>
      <address>
        <time datetime="2019-11-22T13:20:02+00:00">22 Nov 2019, 13:20</time>
      </address>
      <p>
        <b>O Δήμος Ρόδου με την υποστήριξη του κ. Στράτου Καρίκη, αντιδημάρχου Παιδείας Προσχολικής Αγωγής, Οικολογίας, Ισότητας και Μετανάστευσης και το Συμβουλευτικό Κέντρο Γυναικών της Διεύθυνσης Κοινωνικής πολιτικής και Υγείας του δήμου Ρόδσου συνεχίζοντας τις εκδηλώσεις πρόληψης και ενημέρωσης της τοπικής κοινωνίας, μετά από την πρόσκληση της Διευθύντριας του 1ου Γυμνασίου Ρόδου κας.</b>
      </p>
      <p>Βογιατζή και την πρωτοβουλία της καθηγήτριας κας Παρασσού, υλοποίησαν μέσα στο Νοέμβριο του 2019 δράση ευαισθητοποίησης σε μαθητές της Γ΄ Γυμνασίου του σχολείου τους. Τίτλος της διαδραστικής ομιλίας ήταν: ‘’Ενδοοικογενειακή βία : Ευαισθητοποίηση των μαθητών στις προειδοποιητικές ενδείξεις μίας βίαιης σχέσης’’.</p>
      <p>Πιο συγκεκριμένα, οι μαθητές ενημερώθηκαν και ευαισθητοποιήθηκαν για το φαινόμενο της ενδοοικογενειακής βίας από τα στελέχη του Συμβουλευτικού Κέντρου, κα.Μηνατσή Εύη κοινωνιολόγο και Φακιδαράκη Δέσποινα ψυχολόγο. Αρχικά έγινε αναφορά στα στατιστικά στοιχεία και τις διαστάσεις που λαμβάνει το φαινόμενο, τις μορφές και τα είδη της βίας, καθώς και στο νομικό πλαίσιο στη χώρα μας. Στη συνέχεια δόθηκε έμφαση στον κύκλο της βίας, στο προφίλ του θύματος και της ψυχολογίας των γυναικών, στο προφίλ του θύτη και στον αντίκτυπο που έχει η ενδοοικογενειακή βία στη ψυχολογία των παιδιών. Επιπρόσθετα, οι μαθητές εκπαιδεύτηκαν στην αναγνώριση των ενδείξεων μιας βίαιης σχέσης, τους τρόπους παρέμβασης από τη θέση ενός παρατηρητή, καθώς και τους τρόπους αντιμετώπισης από τη θέση θύματος και θύτη. Κατά τη διάρκεια των δράσεων προβλήθηκε οπτικοακουστικό υλικό και έλαβαν χώρα βιωματικές ασκήσεις που στόχο είχαν την αναγνώριση χαρακτηριστικών των υγειών και μη υγειών σχέσεων.</p>
      <p>Σε μία από τις βιωματικές ασκήσεις ζητήθηκε από τους μαθητές, να καταγράψουν όλες εκείνες αξίες που καταρρίπτονται από την ύπαρξη κάθε μορφής βίας στην ενδοοικογενειακή ζωή, σύμφωνα με όσα συζητήθηκαν και αποκόμισαν από τη διαδραστική ομιλία που συμμετείχαν. Στόχος είναι να παρουσιαστούν τα αποτελέσματα της άσκησης αυτής στο ευρύ κοινό, σε εκδήλωση που θα πραγματοποιηθεί στις 25 Νοεμβρίου 2019, εν όψει της Παγκόσμιας Ημέρας για την Εξάλειψη της Βίας κατά των γυναικών, με τη μορφή του γνωστού σε όλους παιχνιδιού ‘’Domino”.</p>
      <p>Απώτερος σκοπός της δράσης προς τη μαθητική κοινότητα, είναι η ενεργή συμμετοχή όλων των μαθητών/τριών, ο συλλογισμός, ο αναστοχασμός και η κριτική σκέψη αναφορικά με έννοιες που ορίζουν μία βίαιη σχέση, καθώς και η προαγωγή της ενσυναίσθησης τους.</p>
    </article>
  </body>
</html>