<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188029/"/>
    <meta property="og:site_name" content="Janam TV"/>
    <meta property="article:published_time" content="2019-11-22T13:43:06+00:00"/>
    <meta property="og:title" content="മഹാരാഷ്ട്ര: ചർച്ചകൾ പുരോഗമിക്കുകയാണ്; ഗവർണറെ കാണുന്ന കാര്യത്തിൽ നാളെ തീരുമാനമാകുമെന്ന് പവാർ"/>
    <meta property="og:description" content="മുംബൈ: മഹാരാഷ്ട്രയിലെ സഖ്യ സർക്കാർ രൂപീകരണവുമായി ബന്ധപ്പെട്ട് ചർച്ചകൾ പുരോഗമിക്കുകയാണെന്ന് എൻസിപി അദ്ധ്യക്ഷൻ ശരത് പവാർ. സർക്കാർ രൂപീകരണത്തിനായി ഗവർണറെ"/>
  </head>
  <body>
    <article>
      <h1>മഹാരാഷ്ട്ര: ചർച്ചകൾ പുരോഗമിക്കുകയാണ്; ഗവർണറെ കാണുന്ന കാര്യത്തിൽ നാളെ തീരുമാനമാകുമെന്ന് പവാർ</h1>
      <address><time datetime="2019-11-22T13:43:06+00:00">22 Nov 2019, 13:43</time> by <a rel="author">Janam TV Web Desk</a></address>
      <p>മുംബൈ: മഹാരാഷ്ട്രയിലെ സഖ്യ സർക്കാർ രൂപീകരണവുമായി ബന്ധപ്പെട്ട് ചർച്ചകൾ പുരോഗമിക്കുകയാണെന്ന് എൻസിപി അദ്ധ്യക്ഷൻ ശരത് പവാർ. സർക്കാർ രൂപീകരണത്തിനായി ഗവർണറെ കാണുന്ന കാര്യത്തിൽ നാളെ തീരുമാനമാകും.നാളെ മൂന്ന് പാർട്ടികളുടെയും സംയുക്ത പത്രസമ്മേളനം വിളിച്ച് തീരുമാനങ്ങൾ പ്രഖ്യാപിക്കുമെന്നും പവാർ പറഞ്ഞു.</p>
      <p>എൻസിപി, കോൺഗ്രസ്, ശിവസേന പാർട്ടികളുടെ യോഗത്തിന് ശേഷം പ്രതികരിക്കുകയായിരുന്നു പവാർ.</p>
      <p>അതേസമയം, മുഖ്യമന്ത്രി സ്ഥാനം ആർക്ക് നൽകണമെന്നത് സംബന്ധിച്ചാണ് സഖ്യത്തിൽ ഇപ്പോഴും തീരുമാനമാകത്തതെന്നാണ് റിപ്പോർട്ടുകൾ. അതിനാലാണ് ചർച്ചകൾ നീളുന്നത്. ഏറ്റവുമധികം സീറ്റുകൾ തങ്ങൾക്കാണെന്നും അതിനാൽ മുഖ്യമന്ത്രി പദം തങ്ങൾക്ക് വേണമെന്ന നിലപാടിലാണ് ശിവസേന. മുഖ്യമന്ത്രി പദം ലഭിച്ചില്ലെങ്കിൽ പിന്നെ എന്തിന് ബിജെപിയുമായുള്ള സഖ്യത്തിൽ നിന്ന് പിൻമാറിയെന്ന അണികളുടെ ചോദ്യത്തിന് ഉദ്ധവ് താക്കറെ മറുപടി പറയേണ്ടി വരും.</p>
      <p>ആദിത്യ താക്കറെയെ മുഖ്യമന്ത്രിയാക്കാനാണ് ഉദ്ധവിന്റെ ശ്രമം. എന്നാൽ രാഷ്ട്രീയത്തിൽ വലിയ പരിചയമില്ലാത്തൊരാൾക്ക് എങ്ങനെ മുഖ്യമന്ത്രി പദം നൽകുമെന്ന നിലപാടിലാണ് എൻസിപിയും കോൺഗ്രസും. പവാറിന് മുഖ്യമന്ത്രി കസേരയിലേക്ക് ഒരു നോട്ടമുണ്ട് താനും.</p>
      <p>ഇനി സർക്കാർ രൂപീകരിച്ചാലും അത് കർണാടകയിൽ രൂപീകരിച്ചത് സമമായിരിക്കുമെന്ന് രാഷ്ട്രീയ നിരീക്ഷകർ ചൂണ്ടിക്കാട്ടുന്നു. വ്യത്യസ്ഥ അഭിപ്രായവും രാഷ്ട്രീയവുമുള്ള മൂന്ന് കക്ഷികൾ തമ്മിൽ അധികനാൾ ഒരുമിച്ച് പോകാനാവില്ലെന്നും നിരീക്ഷകർ വിലയിരുത്തുന്നു.</p>
    </article>
  </body>
</html>