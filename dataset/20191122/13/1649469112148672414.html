<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/parodos/vilniuje-bus-eksponuojami-litvako-l-seagallo-kuriniai/"/>
    <meta property="og:site_name" content="Made in vilnius"/>
    <meta property="article:published_time" content="2019-11-22T13:14:13+00:00"/>
    <meta property="og:title" content="Vilniuje bus eksponuojami litvako L. Seagallo kūriniai"/>
    <meta property="og:description" content="Lietuvą pasiekė net 57 Brazilijos modernisto litvako Lasario Segallo kūriniai, į Vilnių keliavę per Dakarą ir Stambulą – juos nuo lapkričio 28 d. lankytojai galės pamatyti Valstybinio Vilniaus Gaono žydų muziejaus Tolerancijos centre (Naugarduko g. 10/2, Vilnius). Į pasaulio dailės istoriją įėjusio, Vilniuje gimusio menininko Lasario Segallo (1889-1957) grafikos darbai..."/>
  </head>
  <body>
    <article>
      <h1>Vilniuje bus eksponuojami litvako L. Seagallo kūriniai</h1>
      <address><time datetime="2019-11-22T13:14:13+00:00">22 Nov 2019, 13:14</time> by <a rel="author">Made in Vilnius</a></address>
      <p>Lietuvą pasiekė net 57 Brazilijos modernisto litvako Lasario Segallo kūriniai, į Vilnių keliavę per Dakarą ir Stambulą – juos nuo lapkričio 28 d. lankytojai galės pamatyti Valstybinio Vilniaus Gaono žydų muziejaus Tolerancijos centre (Naugarduko g. 10/2, Vilnius).</p>
      <p>Į pasaulio dailės istoriją įėjusio, Vilniuje gimusio menininko Lasario Segallo (1889-1957) grafikos darbai gimtinėje buvo eksponuoti 2010 metais, tačiau tokia išsami jo kūrybos retrospektyva rengiama pirmą kartą. Parodoje, skirtoje paminėti Valstybinio Vilniaus Gaono žydų muziejaus atkūrimo trisdešimtmetį bei Segallo 130-ąsias gimimo metines, eksponuojami dailininko tapybos, akvarelės, grafikos kūriniai ir skulptūros, atvežtos iš Lasario Segallo muziejaus San Paule. Aliejinės tapybos darbai eksponuojami originaliuose paties dailininko kurtuose ir raižytuose rėmuose.</p>
      <figure>
        <img src="https://cdn3.hellovilnius.lt/wp-content/uploads/2019/11/VZM_2535.jpg"/>
        <figcaption>Nuotr.: Organizatorių</figcaption>
      </figure>
      <p>Toros perrašinėtojo sūnus, menininko kelią pradėjęs M. Antokolskio pramoninėje dailės mokykloje, vėliau tęsė mokslus ir kūrė Vokietijoje bei Prancūzijoje. Pirmąją personalinę parodą Gurlittų galerijoje Segallas suorganizavo vos atvykęs į Dresdeną, 1910 metais. Nuo 1923 m. gyvenęs Brazilijoje, kūrė įkvėptas egzotiškų šios šalies vaizdų ir įspūdingos gamtos, tačiau liko ištikimas ir litvakiškosios melancholijos persmelktoms šeimos, religingumo temoms. Po kelių dešimtmečių modernistas Lasaris Segallas jau reprezentavo Braziliją San Paulo meno bienalėje.</p>
      <p>Tarptautinės reikšmės paroda rengiama bendradarbiaujant su Lasario Segallo muziejumi bei Lietuvos generaliniu konsulatu San Paule. Parodos „Brazilijos modernistas iš Vilniaus: Lasario Segallo sugrįžimas“ atidarymo proga į Lietuvą atvyksta gausi svečių iš Brazilijos delegacija, tarp svečių – ir Segallo anūkai Sergio de Toledo Segall ir Berta Segall McDonnel, kurie Lietuvoje lankysis pirmą kartą.</p>
      <figure>
        <img src="https://cdn1.hellovilnius.lt/wp-content/uploads/2019/11/VZM_2548.jpg"/>
        <figcaption>Nuotr.: Organizatorių</figcaption>
      </figure>
      <p>Paroda „Brazilijos modernistas iš Vilniaus: Lasario Segallo sugrįžimas“ nutiesia tiltus taip dviejų valstybių, esančių skirtinguose žemynuose, tačiau besidalinančių bendra istorija. Šia paroda Valstybinis Vilniaus Gaono žydų muziejus pradeda minėti 2020-uosius – Vilniaus Gaono ir Lietuvos žydų istorijos metus.</p>
      <p>Parodos atidarymo proga organizatoriai kviečia dalyvauti ekskursijose, kurias ves Lasario Segallo muziejaus San Paule direktorius Giancarlo Hannud. Ekskursijos vyks anglų kalba:</p>
      <p>Lapkričio 28 d. 12 val. 30 min. ir 16 val. 30 min.</p>
      <p>Lapkričio 29 d. 11 val. ir 14 val. 30 min.</p>
      <p>Dalyvavimui ekskursijose būtina registracija el. paštu: komunikacija@jmuseum.lt.</p>
      <p>Kaina suaugusiems – 4,00 €, moksleiviams, studentams, senjorams – 2,00 €.</p>
      <figure>
        <img src="https://cdn3.hellovilnius.lt/wp-content/uploads/2019/11/VZM_2646.jpg"/>
        <figcaption>Nuotr.: Organizatorių</figcaption>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>3 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/parodos/si-savaitgali-vilniuje-svietimo-inovaciju-paroda-mokykla-2019/"/>
        <a href="https://madeinvilnius.lt/pramogos/parodos/politiniu-kaliniu-arestineje-atgims-gedimino-kalne-rastu-sukileliu-istorija/"/>
        <a href="https://madeinvilnius.lt/pramogos/parodos/mo-muziejus-kvies-jono-meko-zvilgsniu-patirti-6-ojo-desimtmecio-niujorko-atmosfera/"/>
        <a href="https://madeinvilnius.lt/pramogos/parodos/vilniuje-atidaroma-1863-1864-metu-sukileliams-skirta-paroda/"/>
        <a href="https://madeinvilnius.lt/pramogos/parodos/ndg-erdvese-eimunto-nekrosiaus-meno-fortas/"/>
        <a href="https://madeinvilnius.lt/pramogos/parodos/sukilimo-vadu-perlaidojimo-isvakarese-vilniaus-paveikslu-galerijoje-paroda-ir-moksline-diskusija/"/>
      </related>
    </article>
  </body>
</html>