<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-mvs-photo-na-pasport/30286833.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T13:53:41+00:00"/>
    <meta property="og:title" content="МВС дозволило фотографуватися на паспорт у головному уборі"/>
    <meta property="og:description" content="Міністерство внутрішніх справ України затвердило нові правила фотографування на документи, що засвідчують особу, підтверджують громадянство або статус для представників різних віросповідань. Про це по"/>
  </head>
  <body>
    <article>
      <h1>МВС дозволило фотографуватися на паспорт у головному уборі</h1>
      <address>
        <time datetime="2019-11-22T13:53:41+00:00">22 Nov 2019, 13:53</time>
      </address>
      <p>Міністерство внутрішніх справ України затвердило нові правила фотографування на документи, що засвідчують особу, підтверджують громадянство або статус для представників різних віросповідань. Про це <a href="https://dmsu.gov.ua/news/dms/6100.html">повідомили</a> 22 листопада у Державній міграційній службі України.</p>
      <p>«Відтепер фотографування на документи (паспорт громадянина України, паспорт громадянина України для виїзду за кордон, посвідки на тимчасове або постійне проживання) у головному уборі допускається, якщо особа носить головний убір у повсякденному житті за релігійними переконаннями», – мовиться у повідомленні.</p>
      <p>Також можна сфотографуватися у головних уборах, штучних предметах та матеріалах на підставі медичних показань, які підтверджено медичним висновком. При цьому головні убори не повинні змінювати форми окремих частин обличчя (чоло, вилиці, щоки, підборіддя, очі), закривати обличчя та підборіддя, проходити по контуру лінії росту волосся, закривати вуха та шию.</p>
      <p>Нові вимоги затверджені наказом Міністерства внутрішніх справ від 18 листопада.</p>
    </article>
  </body>
</html>