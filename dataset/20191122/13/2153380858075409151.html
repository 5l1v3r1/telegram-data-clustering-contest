<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/politiki/nd-katethese-tin-oristiki-protasi-gia-tin-psifo-ton-ellinon-toy-exoterikoy"/>
    <meta property="og:site_name" content="The Pressroom"/>
    <meta property="article:published_time" content="2019-11-22T13:22:39+00:00"/>
    <meta property="og:title" content="ΝΔ: Κατέθεσε την οριστική πρόταση για την ψήφο των Ελλήνων του εξωτερικού"/>
    <meta property="og:description" content="Η οριστική διατύπωση του περιεχομένου της αναθεωρητέας διάταξης για την ψήφο των Ελλήνων του εξωτερικού, που προτείνει η ΝΔ κατατέθηκε νωρίτερα σήμερα στην Ολομέλεια, από τον γενικό εισηγητή Κώστα Τζαβάρα. Η πρόταση της ΝΔ στο Σύνταγμα θέτει τους βασικούς άξονες που στη συνέχεια θα εξειδικευθούν με νομοσχέδιο που θα κατατεθεί στη Βουλή, τις επόμενες ημέρες."/>
  </head>
  <body>
    <article>
      <h1>ΝΔ: Κατέθεσε την οριστική πρόταση για την ψήφο των Ελλήνων του εξωτερικού</h1>
      <address>
        <time datetime="2019-11-22T13:22:39+00:00">22 Nov 2019, 13:22</time>
      </address>
      <p>
        <b>Η οριστική διατύπωση του περιεχομένου της αναθεωρητέας διάταξης για την ψήφο των Ελλήνων του εξωτερικού, που προτείνει η ΝΔ κατατέθηκε νωρίτερα σήμερα στην Ολομέλεια, από τον γενικό εισηγητή Κώστα Τζαβάρα.</b>
      </p>
      <p>Η πρόταση της ΝΔ στο Σύνταγμα θέτει τους βασικούς άξονες που στη συνέχεια θα εξειδικευθούν με νομοσχέδιο που θα κατατεθεί στη Βουλή, τις επόμενες ημέρες.</p>
      <p>Ειδικότερα, για την ψήφο των αποδήμων (άρθρο 54) η ΝΔ προτείνει προσθήκη νέας παραγράφου υπ. Αριθ. 4 που ορίζει ότι:</p>
      <p>"<i>Με τον νόμο της παραγράφου 4 του άρθρου 51 μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που κατοικούν έξω από την επικράτεια, όπως πραγματικός δεσμός με τη χώρα, αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους Έλληνες. Νόμος μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την επικράτεια, δεν προσμετράται σε συγκεκριμένη εκλογική περιφέρεια αλλά σε επίπεδο επικρατείας. Με τον νόμο της παραγράφου 1 του παρόντος άρθρου μπορεί να καθιερώνονται μια ή περισσότερες εκλογικές περιφέρειες απόδημου ελληνισμού, κατά παρέκκλιση της παραγράφου 2 του παρόντος άρθρου</i>".</p>
      <p>Ουσιαστικά με την πρόταση της ΝΔ ανοίγει ο δρόμος ώστε:</p>
      <p>
        <b>-με 200 ψήφους βουλευτών να ψηφιστεί ο νόμος που προβλέπει ότι τα ψηφοδέλτια επικρατείας μπορούν να έχουν και ομογενείς, δηλαδή να συμπεριλαμβάνονται οι απόδημοι στο εκλογικό σώμα</b>
      </p>
      <p>
        <b>-τα κόμματα στα ψηφοδέλτια επικρατείας να μπορούν να έχουν κι εκπροσώπους των αποδήμων</b>
      </p>
      <p>
        <b>-νόμος που ψηφίζεται με σχετική πλειοψηφία να ρυθμίζει που θα προσμετράται η ψήφος των ομογενών. Δηλαδή αν θα προσμετράται στις περιφέρειες ή μόνο στο συνολικό</b>
      </p>
      <p>
        <b>-με νόμο που θέλει 180 ψήφους μπορεί να δοθεί η δυνατότητα ίδρυσης περιφερειών αποδήμων στο εξωτερικό.</b>
      </p>
    </article>
  </body>
</html>