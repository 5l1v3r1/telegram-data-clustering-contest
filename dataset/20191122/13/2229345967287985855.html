<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iphoned.nl/tips/iphone-backup-maken/"/>
    <meta property="og:site_name" content="iPhoned"/>
    <meta property="article:published_time" content="2019-11-22T13:05:00+00:00"/>
    <meta property="og:title" content="Tip: zo maak je een back-up van je iPhone"/>
    <meta property="og:description" content="Een iPhone back-up maken is erg simpel, wat reden te meer is om het regelmatig te doen. iPhoned legt je uit hoe je zo'n backup moet maken."/>
  </head>
  <body>
    <article>
      <h1>Tip: zo maak je een back-up van je iPhone</h1>
      <address><time datetime="2019-11-22T13:05:00+00:00">22 Nov 2019, 13:05</time> by <a rel="author">Lars Paymans</a></address>
      <p>Je denkt er misschien niet vaak aan, maar back-ups maken van je iPhone is iets wat je regelmatig moet doen. Dit zorgt er namelijk voor dat je niet al je foto’s, video’s en andere data kwijt bent als er iets met je telefoon gebeurt.</p>
      <h3>iPhone back-up maken met iTunes</h3>
      <p>Eén manier van een iPhone back-up maken, is om dat met de Finder van macOS te doen. Je koppelt je iPhone via een usb-kabel aan je pc of <a href="https://www.iphoned.nl/spotlight/mac/">Mac</a>. Open iTunes op Windows of Finder op de Mac en selecteer je iPhone in het menu. Deze vind je linksboven als icoontje in iTunes of in de linkerkolom van de Finder.</p>
      <figure>
        <img src="https://www.iphoned.nl/wp-content/uploads/2019/10/macos-catalina-iphone-synchroniseren-uitg.jpg"/>
      </figure>
      <p>In het tabblad ‘Overzicht’ vink je onder Reservekopieën de knop ‘Maak automatisch reservekopieën op deze computer aan’. Elke keer als je de iPhone aan je computer aansluit, maakt iTunes of Finder vanzelf een reservekopie. Schrik niet als het de eerste keer lang duurt, de keren erna zal het sneller gaan, omdat dan alleen de verschillen met de laatste back-up worden bijgewerkt.</p>
      <p>Wil je niet automatisch bijwerken, dan kun je in <a href="https://www.iphoned.nl/spotlight/itunes/">iTunes</a> of Finder ook handmatig een back-up maken. Dit doe je als volgt:</p>
      <ol>
        <li>Open iTunes of de Finder en klik op je iPhone in de linkerbovenhoek/linker menu;</li>
        <li>Kies ‘Overzicht’;</li>
        <li>Onder ‘Reservekopieën’ kun je handmatig een reservekopie maken.</li>
      </ol>
      <figure>
        <img src="https://www.iphoned.nl/wp-content/uploads/2014/08/iCloud-reservekopie-screenshot.jpg"/>
      </figure>
      <h3>iPhone back-up maken met iCloud</h3>
      <p>Een andere manier om een reservekopie te maken is via Apples <a href="https://www.iphoned.nl/spotlight/icloud/">iCloud</a>. Als je van deze optie gebruikmaakt, maak je steeds een iPhone back-up als het toestel verbinding maakt met wifi. Handig, want dan hoef je er nooit meer aan te denken.</p>
      <p>Kies je voor iCloud, dan ga je op je iPhone naar ‘Instellingen &gt; iCloud &gt; iCloud-reservekopie’. Zet vervolgens het schuifje op groen en kies voor ‘Maak nu reservekopie’. Let wel op dat je slechts 5GB aan opslagruimte gratis krijgt van <a href="https://www.iphoned.nl/spotlight/apple/">Apple</a>, daarna betaal je extra voor de ruimte die je meer nodig hebt.</p>
      <p>Wat je niet op kan slaan met iCloud zijn apps: die zul je opnieuw moeten downloaden als je een iPhone herstelt. Deze worden wel overgezet als je een reservekopie vanaf een pc op een iPhone terugzet.</p>
      <p>→ <b>Op zoek naar meer? Check ons overzicht met <a href="https://www.iphoned.nl/tips/">iPhone tips</a>!</b></p>
      <figure>
        <iframe src="https://www.youtube.com/embed/HVSbL6vqEbU" width="500" height="281" data-service="Youtube" scrolling="no"/>
      </figure>
      <related>
        <h4>Aanverwante tips</h4>
        <a href="https://www.iphoned.nl/tips/tweestapsverificatie-instagram/"/>
        <a href="https://www.iphoned.nl/tips/apple-id-wachtwoord-vergeten/"/>
        <a href="https://www.iphoned.nl/tips/zomertijd-op-je-iphone-instellen/"/>
      </related>
    </article>
  </body>
</html>