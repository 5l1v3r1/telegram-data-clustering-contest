<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2581646/u-ternopoli-zatrimali-serijnogo-zlodia-akij-obkradav-nevelicki-magazini"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-22T13:02:00+00:00"/>
    <meta property="og:title" content="У Тернополі затримали серійного злодія, який обкрадав невеличкі магазини"/>
    <meta property="og:description" content="Злодія зафіксували камери спостереження"/>
  </head>
  <body>
    <article>
      <h1>У Тернополі затримали серійного злодія, який обкрадав невеличкі магазини</h1>
      <address><time datetime="2019-11-22T13:02:00+00:00">22 Nov 2019, 13:02</time> by <a rel="author">Антоніна Албул</a></address>
      <p><i>За словами заступника начальника - начальника кримінальної поліції Сергія Гатанюка, перші заяви про крадіжки почали надходити на початку листопада.<br/></i>Спосіб проникнення в усіх випадках був ідентичний. Невідомий розбивав каменем вікно у невеличких магазинах, проникав до середини і викрадав гроші та цигарки.<br/>В обласному центрі жертвами злодія стало два підприємця, ще дві крамниці обікрав чоловік в Тернопільському районі. Злодія зафіксували камери спостереження. Його оголосили в розшук.<br/>У ході перевірки оперативники встановили, що підозрюваний причетний й до крадіжок на Теребовлянщині. Там зловмисник обікрав чотири крамниці, а також зняв гроші з викраденої банківської картки та привласнив два мобільних телефони знайомої.<br/>Піймали крадія у Тернополі. Це - житель Теребовлянського району, 1979 року народження. Впродовж тривалого часу він "гастролює" населеними пунктами Тернопілля та обкрадає магазини.<br/>Чоловік уже неодноразово потрапляв у поле зору правоохоронців. За плечима підозрюваного майже десять років у місцях позбавлення волі за майнові злочини.<br/>У скоєному чоловік зізнався. Гроші, каже Сергій Гатанюк, зловмисник витратив на власні потреби, а цигарки продавав на ринку.<br/>Чоловікові оголосили підозру відповідно до статті 185 частина 3 ККУ - Крадіжка, поєднана з проникненням у житло, інше приміщення чи сховище або що завдала значної шкоди потерпілому.<br/>Суд обрав йому міру запобіжного заходу - тримання під вартою. Триває слідство. Перевіряють підозрюваного працівники поліції і на причетність до аналогічних злочинів.</p>
    </article>
  </body>
</html>