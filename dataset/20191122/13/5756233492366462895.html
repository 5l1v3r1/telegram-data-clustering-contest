<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622757/%DB%B2%DB%B0-%D9%85%DB%8C%D9%84%DB%8C%D9%88%D9%86-%D9%86%D9%81%D8%B1-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C-%D8%B4%D8%B1%D8%A7%DB%8C%D8%B7-%D8%A7%D8%B9%D8%AA%D8%B1%D8%A7%D8%B6-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T13:16:00+00:00"/>
    <meta property="og:title" content="۲۰ میلیون نفر در انتظار بسته حمایتی/ شرایط اعتراض جاماندگان چیست؟"/>
    <meta property="og:description" content="سومین مرحله از یارانه حمایت معیشتی فردا ، یکشنبه دوم آذر به حساب سرپرستان خانوار واریز می‌شود."/>
  </head>
  <body>
    <article>
      <h1>۲۰ میلیون نفر در انتظار بسته حمایتی/ شرایط اعتراض جاماندگان چیست؟</h1>
      <address>
        <time datetime="2019-11-22T13:16:00+00:00">22 Nov 2019, 13:16</time>
      </address>
      <p>
        <i>سومین مرحله از یارانه حمایت معیشتی فردا ، یکشنبه دوم آذر به حساب سرپرستان خانوار واریز می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در پی اجرای طرح سهمیه بندی بنزین ، دولت حمایت معیشنی از ۶۰ میلیون نفر را در دستور کار قرار داد. در آخرین روزهای آبان ماه مرحله اول واریز بسته حمایتی به حساب ۲۰ میلیون نفر در دستور کار قرار گرفت و تا امروز ۴۰ میلیون نفر ، بر اساس اعلام دولت از بسته حمایتی برخوردار شده اند. طبق پیش بینی های صورت گرفته فردا ۲۰ میلیون نفر باقیمانده قرار است سهمیه بنزین خود را دریافت نمایند.</p>
      <p>طبق گفته مسئولان دولت، روستاییان و عشایر، مستمری بگیران، ‌مددجویان کمیته امداد،‌کارگران، معلمان، مددجویان بهزیستی، کارمندان، زنان سرپرست خانوار، اقشار کم درآمد و بازنشستگان مشمول طرح دولت می‌شوند که ۱۸ میلیون خانوار را در بر می‌گیرد.</p>
      <figure>
        <img src="https://aftabnews.ir/files/fa/news/1398/9/1/362089_333.jpg"/>
      </figure>
      <p>
        <b>هر خانوار چقدر یارانه حمایتی می‌گیرد؟</b>
      </p>
      <p>بر اساس این گزارش، افزایش یارانه برای خانوارهای یک نفره ۵۵ هزار تومان، برای خانوارهای دو نفره ۱۰۳ هزارتومان، خانوارهای سه نفره ۱۳۸ هزار تومان،‌ خانوارهای چهار نفره ۱۷۲ هزار تومان و خانوارهای پنج نفره و بیشتر ۲۰۵ هزار تومان خواهد بود. خانوارهایی که مشمول یارانه نقدی هستند نیاز نیست اقدامی در جهت ارائه شماره حساب بانکی انجام دهند و همان حساب مربوط به یارانه نقدی مبنای واریز قرار می‌گیرد.</p>
      <p>
        <b>چگونه شکایت ثبت می‌شود؟</b>
      </p>
      <p>در عین حال تدابیری در خصوص اعلام شکایت برخی خانوارها که خود را واجد شرایط دریافت این کمک می دانند نیز صورت گرفته است . به عبارت دیگر مقرر است از اواسط هفته #۶۳۶۹* برای ثبت این شکایات فعال شود . در این راستا افرادی که فکر می‌کنند مشمول این طرح هستند اما وجهی برای آنها واریز نشده، می‌توانند پس از ثبت کد ملی از طریق #۶۳۶۹* در سامانه اینترنتی که آدرس آن اعلام خواهد شد درخواست خود را در قالب ۲۰۰ کلمه ثبت کنند.</p>
      <p>میرزایی سخنگوی ستاد تبصره ۱۴ گفته است: برای افرادی که درخواست می‌دهند آزمون وسع انجام خواهد شد و چنانچه شرایط لازم برای دریافت طرح حمایت معیشتی را داشته باشند به آنها اعلام می‌شود. حق افراد درخواست دهنده از زمان آغاز طرح محفوظ و وجه طرح کمک معیشتی این افراد از آغاز طرح واریز می‌شود.</p>
      <p>بر اساس اعلام دولت تا اطلاع بعدی هیچ‌گونه پیامکی از سوی وزارت تعاون، کار و رفاه اجتماعی مبنی بر مشمول بودن یا عدم مشمولیت برای مردم ارسال نمی‌شود و تمام پیامک‌های ارسالی به طور حتم جعلی و فاقد اعتبار هستند، مردم دقت کنند که مورد سوءاستفاده و کلاهبرداری قرار نگیرند.</p>
    </article>
  </body>
</html>