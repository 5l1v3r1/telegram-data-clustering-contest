<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/pesta-porcina-loveste-si-in-porcii-vietnamezi-peste-o-suta-de-animale-au-fost-sacrificate-in-galati-18605549"/>
    <meta property="og:site_name" content="Gândul"/>
    <meta property="article:published_time" content="2019-11-22T13:13:05+00:00"/>
    <meta property="og:title" content="Pesta porcina loveşte şi în porcii vietnamezi. Peste o sută de animale au fost sacrificate în Galaţi"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Pesta porcina loveşte şi în porcii vietnamezi. Peste o sută de animale au fost sacrificate în Galaţi</h1>
      <h2>Virusul pestei porcine a apărut într-o exploataţie din judeţul Galaţi cu numeroşi porci vietnamezi. Autorităţile au decis să eutanasieze peste o sută de animale, transmite corespondentul MEDIAFAX.</h2>
      <address><time datetime="2019-11-22T13:13:05+00:00">22 Nov 2019, 13:13</time> by <a rel="author" href="https://www.gandul.info/autor/petre-mazilu" target="_blank">Petre Mazilu</a></address>
      <p>Potrivit reprezentanţilor Direcţiei Sanitare Veterinare şi pentru Siguranţa Alimentelor Galaţi, primele îmbolnăviri au apărut în urmă cu câteva zile într-o mini-fermă de la periferia localităţii Scânteieşti din judeţul Galaţi.</p>
      <p>Şapte porci vietnamezi au murit din cauza virusului, iar autorităţile au decis să eutanasieze preventiv 120 de porci.</p>
      <p>„Primele semne de boală au apărut pe data de 18 noiembrie, au fost recoltate probe. Au fost trimise la laboratorul Bacău, însă confirmarea finală a venit aseară. Am luat măsuri de restricţie a circulaţiei mijloacelor de transport, a animalelor din exploataţia respectivă. În prima zi au murit patru porci, iar a doua zi încă trei. În urma confirmării, am decis să ucidem toţi porcii din exploataţie”, a declarat presei, directorul DSVSA Galaţi, Nicu Bogatu.</p>
      <p>Un alt caz de pestă porcină a fost confirmat vineri pe un fond de vânătoare din nordul judeţului Galaţi. Specialiştii au stabilit că un mistreţ a murit din cauza pestei, iar autorităţile au luat măsuri pe o rază de opt kilometri în jurul locului în care a fost descoperit cadavrul.</p>
      <p>„Principalele măsuri ce urmează a fi aplicate în aceste zone afectate au în vedere vânarea integrală a mistreţilor prin pândă şi dibuire, metodă care nu dislocă efectivul, restricţionarea mişcării animalelor, patrulări zilnice ale paznicilor fondurilor de vânătoare în vederea depistării de porci morţi sau bolnavi. În exploataţiile de porci domestici se vor lua măsurile corespunzătoare de igienă şi dezinfecţie pentru reducerea riscului de propagare a virusului, toţi porcii vor fi ţinuţi în adăposturi, iar intrarea sau ieşirea porcilor din exploataţie se va face numai cu autorizare”, a anunţat Prefectura Galaţi.</p>
      <p>În acest an, în judeţul Galaţi au fost confirmate 36 de focare de pestă porcină africană. Peste 1.700 de porci au fost sacrificaţi pentru a fi limitată răspândirea pestei.</p>
    </article>
  </body>
</html>