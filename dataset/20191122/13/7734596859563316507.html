<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/crete/richnoyn-baros-stis-anekselegktes-chomateres-kai-pairnoyn-prosopiko-1114873"/>
    <meta property="og:site_name" content="Cretalive"/>
    <meta property="article:published_time" content="2019-11-22T13:58:00+00:00"/>
    <meta property="og:title" content="Ρίχνουν βάρος στις ανεξέλεγκτες χωματερές και...παίρνουν προσωπικό!"/>
    <meta property="og:description" content="Οι προθεσμία για όσους ενδιαφέρονται να υποβάλλουν τα χαρτιά τους &quot;τρέχει&quot; ήδη και λήγει σε 6 εργάσιμες ημέρες"/>
  </head>
  <body>
    <article>
      <h1>Ρίχνουν βάρος στις ανεξέλεγκτες χωματερές και...παίρνουν προσωπικό!</h1>
      <h2>Οι προθεσμία για όσους ενδιαφέρονται να υποβάλλουν τα χαρτιά τους "τρέχει" ήδη και λήγει σε 6 εργάσιμες ημέρες</h2>
      <address>
        <time datetime="2019-11-22T13:58:00+00:00">22 Nov 2019, 13:58</time>
      </address>
      <p>Ανεβάζουν στροφές και ρίχνουν βάρος στις ανεξέλεγκτες χωματερές στην Αντιδημαρχία Καθαριότητας του δήμου Ηρακλείου, που βλέπουν πως η ασυνειδησία πολλών συμπολιτών μας και η αδυναμία των υπηρεσιών να ανταποκριθούν, γεννούν πολλά προβλήματα στο κεφάλαιο της αποκομιδής. <br/><br/>Έτσι σε πρώτη φάση προσλαμβάνουν εργατοτεχνικό προσωπικό που θα κάνει... focus στο ζήτημα των ανεξέλεγκτων χωματερών που ξεφυτρώνουν σαν τα μανιτάρια, όπου μπορεί να φανταστεί κανείς! <br/>Πιο συγκεκριμένα θα προσληφθούν <b>89 συμβασιούχοι, 8μηνης εργασίας, από τους οποίους οι 85 θα είναι εργάτες καθαριότητας και 4 οδηγοί απορριματοφόρων. </b>Οι προθεσμίες για όσους ενδιαφέρονται να υποβάλλουν τα χαρτιά τους τρέχουν ήδη και ολοκληρώνονται σε 6 εργάσιμες ημέρες (η προθεσμία δηλαδή λήγει την ερχόμενη Παρασκευή, 2 Δεκεμβρίου). <br/><br/>"<b>Η πλήρωση αυτών των θέσεων θα ενισχύσει σημαντικά την Υπηρεσία Καθαριότητας και το δύσκολο έργο που επιτελούν καθημερινά οι εργαζόμενοί μας σε αυτό τον τομέα</b>" δήλωσε στο Cretalive <b>η αντιδήμαρχος Διοικητικών &amp; Οικονομικών Υπηρεσιών (υπεύθυνη για το Ανθρώπινο δυναμικό του Δήμου) Μαρία Καναβακη.<br/></b>" Εξάλλου", πρόσθεσε," η βελτίωση της καθημερινότητας και της ποιότητας ζωής των δημοτών είναι από τις βασικές πολιτικές μας προτεραιότητες και η συγκεκριμένη υπηρεσία έχει κυρίαρχο ρόλο σε αυτό".</p>
      <p>«<b>Ψάχνομε ένα τρόπο το επόμενο διάστημα να βάλουμε τέλος στη λερναία ύδρα των χωματερών, αλλά χωρίς τη συμβολή των δημοτών κανένα σχέδιο δεν μπορεί να προχωρήσει</b>» διευκρινίζει στο cretalive ο<b> αντιδήμαρχος Καθαριότητας Κώστας Βαρδαβάς</b>, που θεωρεί πως με τις νέες προσλήψεις θα μπορεί να εκμεταλλευτεί η υπηρεσία όλο τα μέσα και τα μηχανήματα που διαθέτει. <br/><br/>Ωστόσο για αποφυγή κάθε παρεξηγήσεως ο αντιδήμαρχος καθαριότητας επισημαίνει για αυτούς που ενδιαφέρονται για τις συγκεκριμένες θέσεις πως « όρεξη για δουλειά θα πρέπει να έχουν οι ενδιαφερόμενοι, αλλά να γνωρίζουν πως οι θέσεις αυτές είναι για εργάτες καθαριότητας ή συνοδούς απορριματοφόρων και οδοκαθαριστές και δεν υπάρχει καμία θέση διοικητικού προσωπικού, ούτε και υπάρχει περιθώριο να μεταπηδήσουν σε θέσεις γραφείου.Αν θέλουν χειρονακτική εργασία... καλώς να προσέλθουν» αναφέρει με νόημα !</p>
    </article>
  </body>
</html>