<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-psc-es-planteja-aparcar-la-immersio-linguistica-per-primer-cop/noticia/2965300/"/>
    <meta property="og:site_name" content="CCMA"/>
    <meta property="article:published_time" content="2019-11-22T13:35:00+00:00"/>
    <meta property="og:title" content="El PSC es planteja aparcar la immersió lingüística per primer cop"/>
    <meta property="og:description" content="Fonts socialistes neguen que apostar per un model alternatiu plurilingüe suposi abandonar la immersió"/>
  </head>
  <body>
    <article>
      <h1>El PSC es planteja aparcar la immersió lingüística per primer cop</h1>
      <h2>Fonts socialistes neguen que apostar per un model alternatiu plurilingüe suposi abandonar la immersió</h2>
      <address><time datetime="2019-11-22T13:35:00+00:00">22 Nov 2019, 13:35</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/3/2/1502089240123.jpg"/>
        <figcaption>Imatge d'arxiu d'una alumna (ACN)</figcaption>
      </figure>
      <p>El PSC podria deixar d'apostar per la immersió lingüística, com ha fet fins ara, en el <b>congrés que celebrarà d'aquí quinze dies</b>. <a href="http://www.socialistes.cat/files/03_Document_Programa_vesmenes.pdf">La ponència, que <b>se sotmetrà a votació</b></a>, <b>proposa un model plurilingüe a l'escola que s'adapti a la realitat de cada centre</b>, de manera que es facin més hores de castellà en les zones de predomini catalanoparlant.</p>
      <p>El text assegura que els nacionalismes han instrumentalitzat de manera partidista la llengua, i que això provoca un risc de divisió social. <b>Fonts del PSC neguen que això suposi abandonar la immersió</b> i diuen que el que proposen és flexibilitzar el model.</p>
      <p> </p>
      <p>
        <b>Com ho argumenta?</b>
      </p>
      <p>Segons el PSC, <b>el pacte de convivència en matèria lingüística s'ha trencat</b>, perquè el procés independentista ha associat el català a la seva causa i n'ha fet un ús partidista.</p>
      <blockquote>"A la societat catalana hi ha hagut, les darreres dècades, <b>un pacte de convivència en matèria lingüística que s'ha trencat</b> per l'instrumentalització que han fet els nacionalismes de la llengua, pel procés independentista, que ha associat el català a la seva causa, i per una utilització partidista al voltant del seu ús, especialment a l'escola."</blockquote>
      <blockquote>"Farem de la diversitat lingüística a Catalunya un actiu, <b>defensant el català i el castellà a través d'un model plurilingüe </b>a l'escola amb la flexibilitat que la realitat sociolingüística present al nostre país exigeix."</blockquote>
      <p> </p>
      <p>Per això es compromet a fer tot el possible per <b>evitar la confrontació entre llengües</b>, i perquè hi hagi una convivència efectiva entre el castellà i el català. En matèria lingüística, també es compromet a promoure el reconeixement del plurilingüisme a tot l'Estat.</p>
      <blockquote>"Promourem en l'àmbit estatal el <b>reconeixement i preservació del plurilingüisme</b>, articulant la defensa de totes les llengües oficials i el reconeixement de la riquesa lingüística a tot Espanya, per garantir el dret de tothom a parlar la seva llengua i l'obligació de les administracions de garantir els drets dels parlants i promoure el coneixement i reconeixement de la diversitat lingüística a tot el territori."</blockquote>
      <p> </p>
      <figure>
        <img src="https://www.ccma.cat/multimedia/jpg/0/2/1540440570020.jpg"/>
      </figure>
      <p> </p>
      <p>En aquest document programàtic, el PSC també defensa el reconeixement de Catalunya com a nació i Espanya com un estat plurinacional. I per solucionar la crisi catalana, manté l'aposta pel federalisme i defensa que qualsevol solució passa per la via del diàleg, la negociació i el pacte dins de la legalitat.</p>
      <p>En el 14è Congrés del PSC, es reelegirà Miquel Iceta com a primer secretari del partit.</p>
      <p> </p>
      <p>
        <b>Crítiques a aquest plantejament del PSC</b>
      </p>
      <p>L'exconseller d'Educació, el republicà Ernest Maragall, ha carregat contra els socialistes. Afirma que el PSC abandona l'últim vestigi de catalanisme progressista i que adopta el programa de Ciutadans.</p>
      <figure>
        <iframe data-src="https://twitter.com/ernestmaragall/status/1197807340189356033?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Des de la Plataforma per la Llengua critiquen que els socialistes identifiquin el català amb l'independentisme i recorden la necessitat de seguir protegint la llengua.</p>
      <p>Òscar Escudé, president Plataforma per la Llengua:</p>
      <blockquote>"El que no ens agrada gens és que s'hagi identificat la llengua amb l'independentisme. Insistim en això: la llengua que encara té mancances avui. Els catalans que encara no tenim els mateixos drets que els altres som els parlants de català"</blockquote>
      <p>Elisenda Paluzié, presidenta ANC:</p>
      <blockquote>"Aquesta qüestió de la llengua com a nucli de cohesió de la societat catalana i com a element unificador d'aquesta societat, d'aquesta cultura. Nosaltres confiem que el congrés del PSC no ho trenqui"</blockquote>
      <p>Els socialistes diuen que la seva proposta s'allunya de la de Cs i el PP perquè no pretenen establir una proporcionalitat entre les llengües.</p>
    </article>
  </body>
</html>