<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/malmo-ffs-tvingas-bota-over-en-halv-miljon/"/>
    <meta property="og:site_name" content="DN.SE"/>
    <meta property="article:published_time" content="2019-11-22T13:46:19+00:00"/>
    <meta property="og:title" content="Malmö FF tvingas böta över en halv miljon"/>
    <meta property="og:description" content="Återigen straffas Malmö FF med böter av Uefa."/>
  </head>
  <body>
    <article>
      <h1>Malmö FF tvingas böta över en halv miljon</h1>
      <address><time datetime="2019-11-22T13:46:19+00:00">22 Nov 2019, 13:46</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Återigen straffas Malmö FF med böter av Uefa.<br/>Skåneklubben tvingas betala över en halv miljon kronor efter <a href="https://www.dn.se/sport/fotboll/rosenberg-raddade-poang-i-stormotet-mot-fck/">Europa League-matchen mot FC Köpenhamn.</a> <br/>Även den danska klubben straffas.</b>
      </p>
      <p>Malmö FF bötfälls med motsvarande 532 000 kronor för pyroteknik och inkastade föremål i samband med hemmamatchen mot FC Köpenhamn i Europa League i oktober.</p>
      <p>Vid nya incidenter kan MFF tvingas stänga läktare i Europaspelet, meddelar Europeiska fotbollsförbundet (Uefa).</p>
      <p>”Ett verkställande av domen skulle få förödande konsekvenser för hela Malmö FF. Stödet från fullsatta läktare kan vara direkt avgörande för våra sportsliga framgångar. Det är oerhört viktigt att de enskilda individer som kastar in föremål eller antänder pyroteknik förstår och tar sitt ansvar för vår förening”, säger vd:n Niclas Carlnén på klubbens hemsida.</p>
      <p><b>Den villkorliga domen</b> gäller ett år framåt på både hemma- och bortaplan.</p>
      <p>MFF uppger att man under 2019 fått böter på över två miljoner kronor för läktarincidenter.</p>
      <p>Inte heller FC Köpenhamn slipper undan bestraffning från Uefa. Förutom användning av pyroteknik ska bortasupportrarna ha gjort sig skyldiga till att ha vecklat ut en otillåten banderoll på Malmö stadion. För detta tvingas FCK att böta ett ännu högre belopp än Malmö, cirka 743 000 kronor.</p>
      <p>Lagen möts igen i Europa Leagues gruppspel den 12 december, då på FC Köpenhamns hemmaplan.</p>
    </article>
  </body>
</html>