<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/babis-jmenoval-do-rady-pro-dusevni-zdravi-protopopovou/r~15b4ea400d2111ea8d520cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T13:27:35+00:00"/>
    <meta property="og:title" content="Nemůže za to, že byl můj syn její pacient, hájí Babiš jmenování Protopopové do rady"/>
    <meta property="og:description" content="Protopopová vypracovala posudek, který měl synovi premiéra Babiše pomoci vyhnout se trestnímu stíhání v kauze Čapí hnízdo."/>
  </head>
  <body>
    <article>
      <h1>Nemůže za to, že byl můj syn její pacient, hájí Babiš jmenování Protopopové do rady</h1>
      <address>
        <time datetime="2019-11-22T13:27:35+00:00">22 Nov 2019, 13:27</time>
      </address>
      <p>"Není to kontroverzní osoba. Je to osoba, které záleží na řešení duševního zdraví našich obyvatel. Jakou máme dneska koncepci? Když má někdo problém, tak ho zavřeme do Bohnic. Paní Protopopová přichází s reformou psychiatrické léčby a říká, že zkrátka budeme lidem pomáhat doma nebo v jejich bydlišti," řekl premiér.</p>
      <p>"Žijeme v době, kdy duševní zdraví dostává zabrat a je plno lidí, kteří mají problém. My zkrátka nechceme ty lidi dávat do Bohnic, zavírat je tam a píchat do nich léky. Ona přichází s britským modelem, chce pomáhat lidem v terénu," dodal.</p>
      <p>Související</p>
      <h4>Psychiatrička chybu odmítá, svoji roli v převozu Babiše ml. na Krym však nevysvětlila</h4>
      <figure>
        <img src="https://cdn.xsd.cz/resize/ee7a11afa8a5324395b82a6ed22d3436_extract=87,0,1600,900_resize=240,135_.jpg?hash=7ed507d63a42882d1ed96ea88df847f3"/>
      </figure>
      <p>Protopopová do funkce nastoupila už před třemi týdny, na veřejnost se ale informace dostala až ve čtvrtek, jako první na to upozornil server <a href="https://www.idnes.cz/zpravy/domaci/dita-protopopova.A191121_133531_domaci_bur">idnes.cz</a>. Funkci bude Protopopová vykonávat jako součást svého pracovního poměru na ministerstvu zdravotnictví, neměla by tak pobírat další peníze, napsal ve čtvrtek server.</p>
      <p>Ke jmenování Protopopovou Babišovi navrhl ministr zdravotnictví Adam Vojtěch (za ANO). "Samozřejmě jsem měl k tomu výhrady, ale podpořila ji odborná veřejnost. Nikdy jsem nezaznamenal, že by někdo řekl, že to není odborník. Takže když mi ji pan ministr Vojtěch navrhl, tak samozřejmě jsem ji jmenoval. Ona za to nemůže, že můj syn byl její pacient," doplnil Babiš.</p>
      <p>"Doktorka Protopopová byla tajemnicí Rady vlády pro duševní zdraví jmenována na základě široké podpory ze strany odborníků a zástupců reformy péče o duševní zdraví a i proto, že doposud zastávala pozici gestorky projektu Deinstitucionalizace, který je zastřešujícím projektem celé reformy," citoval server mluvčí ministerstva zdravotnictví Gabrielu Štěpanyovou.</p>
      <h3>Protopopová figurovala v kauze Babiše mladšího</h3>
      <p>Protopopová vypracovala posudek, který měl podle médií synovi premiéra Babiše pomoci vyhnout se trestnímu stíhání v kauze Čapí hnízdo. V kauze byl z dotačního podvodu obviněn i premiér, pražské městské státní zastupitelství v polovině září stíhání Babiše i dalších obviněných zastavilo. Rozhodnutí je pravomocné, usnesení ještě může zrušit nejvyšší státní zástupce Pavel Zeman.</p>
      <p>Související</p>
      <h4>Že nemohl schizofrenik vypovídat dříve, neznamená, že nemůže teď, říká Protopopová</h4>
      <figure>
        <img src="https://cdn.xsd.cz/resize/01e1db50ff873bd9b4161a3e4469f61a_resize=240,135_.png?hash=2615c6cc4057f815b9a0fbcefe6e8b93"/>
      </figure>
      <p>5:49</p>
      <p>Protopopová, která v minulosti byla Babišovou poradkyní na ministerstvu financí, loni v listopadu po propuknutí kauzy kolem Babišova syna odešla na vlastní žádost z Národního ústavu duševního zdraví. Zdůvodnila to mediálním tlakem na sebe i ústav, média podle ní zpochybňovala její odborné kvality. V té době už Protopopová pracovala na ministerstvu zdravotnictví. Předloni neúspěšně kandidovala za hnutí ANO do sněmovny.</p>
      <p>Vznik Rady vlády pro duševní zdraví byl schválen na konci srpna, zřízena byla počátkem října. Jejím smyslem je mimo jiné sladit ministerstva, obce, kraje či poskytovatele sociálních služeb tak, aby cíle reformy mohly být realizovány v praxi. Tajemníka pode statutu rady do funkce jmenuje a z funkce odvolává předseda rady, tedy premiér, po dohodě s ministrem zdravotnictví.</p>
    </article>
  </body>
</html>