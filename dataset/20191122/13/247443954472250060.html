<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://tvoemisto.tv/news/neseysmichna_kraina_yak_u_lvovi_buduyut_seysmostiyki_budynky_104642.html"/>
    <meta property="og:site_name" content="Твоє Місто"/>
    <meta property="article:published_time" content="2019-11-22T13:38:00+00:00"/>
    <meta property="og:title" content="(Не)сейсмічна країна. Як у Львові будують сейсмостійкі будинки"/>
    <meta property="og:description" content="На фоні нещодавніх повідомлень про ймовірні землетруси в Україні та їх спростувань, з’ясовували до якої категорії сейсмічності відноситься Львів, які документи це визначають, та розпитали, як проектують і споруджують висотні будинки в місті та чи відіб’ються нові норми на ціни квартир."/>
  </head>
  <body>
    <article>
      <h1>(Не)сейсмічна країна. Як у Львові будують сейсмостійкі будинки</h1>
      <address>
        <time datetime="2019-11-22T13:38:00+00:00">22 Nov 2019, 13:38</time>
      </address>
      <p>
        <b>На фоні нещодавніх повідомлень про ймовірні землетруси в Україні та їх спростувань, з’ясовували до якої категорії сейсмічності відноситься Львів, які документи це визначають, та розпитали, як проектують і споруджують висотні будинки в місті та чи відіб’ються нові норми на ціни квартир.</b>
      </p>
      <p>Із 1 травня в Україні <a href="http://tvoemisto.tv/news/v_ukraini_zapratsyuvala_karta_seysmichnogo_rayonuvannya_shcho_tse_oznachaie_100127.html">ввели</a> нові державно-будівельні норми, які серед іншого містять удосконалене та розширене районування України за сейсмічними показниками, що мають враховувати при проектуванні, будівництві та реконструкції житлових та громадських будівель.</p>
      <p><i>«Такі зміни сприятимуть підвищенню безпеки будівель та більш якісному їх проектуванню»</i>, – <a href="https://www.kmu.gov.ua/news/opublikovani-zmini-do-dbn-shchodo-budivnictva-u-sejsmichnih-rajonah-pidvishchat-bezpeku-budivel-lev-parchaladze">анонсував</a> перед вступом нових норм в дію ексзаступник Міністра регіонального розвитку будівництва та житлово-комунального господарства України Лев Парцхаладзе.</p>
      <p>
        <b>Львівщина на сейсмічній карті України</b>
      </p>
      <p>Додаток до державних будівельних норм містить карту 3СР-2004 та список населених пунктів України, які показують розрахункову сейсмічну інтенсивність для різних регіонів країни. І карти і список враховують три можливі рівні – кожен містить розрахункові періоди повторюваності сейсмічноїї активності – один раз упродовж 500 років (карта А), 1000 років (карта В – на ілюстрації) та 5000 років (карта С).</p>
      <figure>
        <img src="http://tvoemisto.tv/media/gallery/full/m/a/map18sejsm18z18dod.jpg"/>
      </figure>
      <p>
        <i>Джерело: https://dbn.co.ua</i>
      </p>
      <p>Карта враховує дані за останні роки та прогноз імовірної бальності в тій чи іншій частині України, яка не буде перевищена у найближчі 50 років з відповідними ймовірностями.</p>
      <p>Більша частина України відноситься до умовно безпечної зони. Найнебезпечніша з точки зору ймовірних струсів – південна частина, зокрема частини Криму і Одеської області. В західній Україні струси найбільше можуть відчуватися також на півдні, зокрема Закарпатської області</p>
      <p>
        <b>Де трусило в Україні в 2019 році</b>
      </p>
      <p>У 2019 рік в Україні рубрика подій <a href="https://gcsk.gov.ua/">Головного центру спеціального контролю</a> показує інформацію про 5 землетрусів, останній з яких зафіксовано центром в Івано-Франківській області (с. Пасічна, Надвірнянського району) на глибині 5 км  16 жовтня цього року магнітудою 2,7 (за шкалою Ріхттера).</p>
      <p>При цьому, за результатами розрахунку, у зв'язку з слабкими енергетичними характеристиками, населення не має відчувати землетрус. У медіа згадок про нього, за винятком власне згадки на сайті Головного центру спеціального контролю, немає.</p>
      <figure>
        <img src="http://tvoemisto.tv/media/gallery/full/m/a/map-seism-ua.jpg"/>
      </figure>
      <p>
        <i>Джерело: <a href="https://gcsk.gov.ua/">https://gcsk.gov.ua</a></i>
      </p>
      <p>Серед інших подій, згадуються і зареєстровані в Україні землетруси, що відбувалися в Румунії – магнітудою 4,1 та 4,5 (за шкалою Ріхтера) на початку січня і на початку вересня цього року. Але і вони, чи вірніше їх «сліди», за даними науковців, в населених пунктах України не мали б відчуватися.</p>
      <p>Щодо Львівщини, то інформацію про цьогорічний землетрус можна знайти в даних сейсмічного моніторингу. За цими даними, землетрус на Львівщині відбувався 16 серпня магнітудою 1,8.</p>
      <p>
        <b>Як проектують і будують сейсмостійкі будинки у Львові</b>
      </p>
      <p>Як відбувається проектування і будівництво висотних будинків у Львові з врахуванням їх сейсмостійкості, розповідають фахівці, які розробляли проект <a href="https://www.lazurgroup.com.ua/lazur-sky/">16-поверхового будинку LazurSky</a> на вулиці Зеленій. </p>
      <p><i>«Згідно з картою загального сейсмічного районування ЗСР-2004-А території України, Львів та Львівська область належать до 6-бальної зони інтенсивності струсів. Тож будинки проєктують із розрахунком, що дозволяє їм витримувати без наслідків 6-бальний землетрус»</i>, – розповідає проєктантка Олена Геба.</p>
      <p>Розрахунки надійності, включно з сейсмостійкістю, за її словами, становлять початок проекту, адже додатки містять розрахунки для середніх ґрунтів, а конкретне місце будівництва може відрізнятися, тому важливо враховувати саме його.</p>
      <p><i>«Початковим етапом проектування є якраз інженерно-вишукувальні роботи, щоб вивчити природні та техногенні умови території об’єкту будівництва. До цього входить і розробка прогнозів взаємодій об’єкта будівництва з наколишнім середовищем та визначення необхідних заходів інженерної підготовки та захисту території й об’єкта. На етапі проєктування такі об’єкти та всі конструктивні рішення проекту в обов’язково проходять державну експертизу»</i>, – говорить Олена Геба.</p>
      <p> </p>
      <p>Для будівництва згаданого 16 поверхового LazurSky, каже проєктантка, застосовують залізобетонний каркас із потужними ядрами жорсткості в центральній частині кожної секції та додаткові діафрагми жорсткості, які забезпечують міцність і сприймають сейсмічні навантаження без шкоди буднику.</p>
      <p><i>«Для залізобетонних каркасів сформульовані чіткі норми жорсткості щодо проєктування висотних будівель, що забезпечує їх надійність та безпеку. Ще одним елементом захисту, який ми використовуємо, є розділення частин будинку спеціальним, так званим деформаційним швом, починаючи від фундаменту. Основа –</i> <i>це монолітна залізобетонна плита товщиною 1300 мм»</i>, – розповідають у бюро, яке проєктувало <a href="https://www.lazurgroup.com.ua/lazur-sky/">LazurSky</a>.</p>
      <figure>
        <img src="http://tvoemisto.tv/media/gallery/full/l/a/lazursky3.jpg"/>
      </figure>
      <p>Додаткові елементи безпеки передбачені вже в середині будинку – незадимлювані сходові клітки та одразу два ліфти, один із яких – збільшеної вантажопідйомності – можна використовувати й для безпечного транспортування пожежного підрозділу. </p>
      <p><i>«Крім того, на кожному поверсі в ліфтово-сходовому холі встановлюють пожежні гідранти, а всі квартири вище другого поверху мають не менше двох евакуаційних виходів»</i>, – розповідає проектант.</p>
      <p>Роблять це, за її словами, не лише з точки зору сейсмостійкості чи ймовірних наслідків землетрусів, а радше задля безпеки мешканців будинку. Всі розрахунки забезпечують максимальний комфорт та одинакову безпеку на всіх 16 поверхах і навіть на даху комплексу.</p>
      <figure>
        <img src="http://tvoemisto.tv/media/gallery/full/l/a/lazursky-1_3dd09.jpg"/>
      </figure>
      <p><i>«Дах буде експлуатованим – із терасами і відпочинковими зонами, й там забезпечено таку ж надійність, як і на перших поверхах. Із відмінностей між поверхами – на верхніх краща оглядовість, панорама і чистіше повітря»</i>, – говорить проектант.</p>
      <p>
        <b>Чи зросте вартість будівництва і квартир</b>
      </p>
      <p>Підстав для зміни ціни у Львові лише через оновлені норми немає. Як говорять фахівці ринку, на Львівщині новобудови проєктували з врахуванням стійкості до 6-бальних землетрусів. Це враховували і в проектах, і при виборі відповідних матеріалів.</p>
      <p><i>«Дорожчою може вийти собівартість будівництва хіба в тих, хто хотів би зеконимити на якості матеріалів, або тих, хто має підрядників чи постачальників, яких не може проконтролювати»</i>, – додає експерт сайту «Енциклопедія Новобудов» Денис Шульга.</p>
      <p>Для тих покупців, які хочуть впевнитися в надійності новобудов, в які вони вкладають свої гроші, радять, як і в будь-яких інших випадках, запитувати та дивитися дозвільну та проектну документацію.</p>
      <p>
        <b>Партнерська публікація</b>
      </p>
      <related>
        <h4>Читайте також:</h4>
        <a href="http://tvoemisto.tv/news/shcho_proponuyut_v_novobudovah_lvova_v_lystopadi_novi_obiekty_ta_aktsii_na_kvartyry_104325.html"/>
        <a href="http://tvoemisto.tv/news/ergonomika_ta_avtorski_proekty_yak_planuyut_suchasni_kvartyry_103980.html"/>
        <a href="http://tvoemisto.tv/news/novobudova_na_lychakivskiy_otrymala_vidznaku_european_property_awards_20192020_v_londoni_104005.html"/>
        <a href="http://tvoemisto.tv/news/skilky_groshey_potribno_shcho_kupyty_kvartyru_u_lvovi_ta_koly_ih_platyty_103952.html"/>
        <a href="http://tvoemisto.tv/news/u_lvovi_publikuvatymut_informatsiyu_pro_budivnytstvo_ta_remonty_vulyts_u_vidkrytomu_dostupi_103899.html"/>
        <a href="http://tvoemisto.tv/news/vykonkom_lmr_uzakonyv_uzhe_zbudovanu_14poverhivku_na_strumok_103835.html"/>
        <a href="http://tvoemisto.tv/news/na_zeleniy_buduyut_16poverhovyy_budynok_z_litnim_kinoteatrom_na_dahu_lokatsiya_ta_vizualizatsii_103674.html"/>
        <a href="http://tvoemisto.tv/news/na_mistsi_skladiv_na_vulytsi_zamarstynivskiy_zbuduyut_8poverhivku_vizualizatsiya_103684.html"/>
        <a href="http://tvoemisto.tv/news/na_pasichniy_zbuduyut_novyy_zhytlovyy_kvartal_vizualizatsiya_97565.html"/>
        <a href="http://tvoemisto.tv/news/avalon_zelena_street_zhytlovyy_kompleks_yakyy_zminyuie_rayon_103466.html"/>
      </related>
    </article>
  </body>
</html>