<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462443/%e0%a6%ae%e0%a7%8b%e0%a6%a6%e0%a6%bf%e0%a6%b0-%e0%a6%ac%e0%a6%bf%e0%a6%ae%e0%a6%be%e0%a6%a8-%e0%a6%96%e0%a6%b0%e0%a6%9a-%e0%a7%a9-%e0%a6%ac%e0%a6%9b%e0%a6%b0%e0%a7%87-%e0%a7%a8%e0%a7%ab%e0%a7%ab"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T13:44:00+00:00"/>
    <meta property="og:title" content="মোদির বিমান খরচ ৩ বছরে ২৫৫ কোটি রুপি !"/>
    <meta property="og:description" content="অনলাইন ডেস্ক ॥ ঘন ঘন বিদেশ সফর নিয়ে একাধিকবার বিরোধীদের প্রশ্নের মুখে পড়তে হয়েছে ভারতের প্রধানমন্ত্রী নরেন্দ্র মোদিকে। এর মধ্যেই প্রধানমন্ত্রীর বিদেশ সফরের খরচের বিষয়টি সামনে এসেছে। গত তিন বছরে শুধুমাত্র মোদির বিদেশ সফরের বিশেষ চার্টার্ড বিমানের জন্য সরকারের ২৫৫ কোটি রুপিরও বেশি খরচ হয়েছে। ..."/>
  </head>
  <body>
    <article>
      <h1>মোদির বিমান খরচ ৩ বছরে ২৫৫ কোটি রুপি !</h1>
      <address>
        <time datetime="2019-11-22T13:44:00+00:00">22 Nov 2019, 13:44</time>
      </address>
      <figure>
        <img src="http://www.dailyjanakantha.com/files/201911/1574433839_13.jpg"/>
      </figure>
      <p>অনলাইন ডেস্ক ॥ ঘন ঘন বিদেশ সফর নিয়ে একাধিকবার বিরোধীদের প্রশ্নের মুখে পড়তে হয়েছে ভারতের প্রধানমন্ত্রী নরেন্দ্র মোদিকে। এর মধ্যেই প্রধানমন্ত্রীর বিদেশ সফরের খরচের বিষয়টি সামনে এসেছে। গত তিন বছরে শুধুমাত্র মোদির বিদেশ সফরের বিশেষ চার্টার্ড বিমানের জন্য সরকারের ২৫৫ কোটি রুপিরও বেশি খরচ হয়েছে। সম্প্রতি কেন্দ্রের তরফ থেকে রাজ্যসভায় একথা জানানো হয়েছে।</p>
      <p>এক প্রশ্নের জবাবে পররাষ্ট্র প্রতিমন্ত্রী ভি মুরলীধরন জানিয়েছেন, ২০১৬-১৭ সালে প্রধানমন্ত্রীর বিদেশ সফরের বিশেষ বিমানের জন্য সরকারের খরচ হয়েছে ৭৬.২৭ কোটি টাকা। ২০১৭-১৮ সালে এই খাতে ৯৯.৩২ কোটি এবং ২০১৮-১৯ সালে প্রধানমন্ত্রীর বিদেশ সফরের জন্য ৭৯.৯১ কোটি টাকার বিমানের বিল মেটাতে হয়েছে পররাষ্ট্র মন্ত্রণালয়কে।</p>
      <p>তিনি জানিয়েছেন, প্রধানমন্ত্রীর জন্য হটলাইনের সুযোগ করে দিতে ২ কোটি ২৪ লাখ ৭৫ হাজার ৪শ ৫১ রুপি খরচ হয়েছে সরকারের। ২০১৭-১৮ সালে এই খাতে সরকারের ৫৮ লাখ ৬ হাজার ৬শ ৩০ রুপি খরচ হয়েছিল।</p>
      <p>এদিকে, দেশের অভ্যন্তরে প্রধানমন্ত্রীর সফরের জন্য কত টাকা খরচ হয়েছে? এই প্রশ্নের জবাবে পররাষ্ট্র মন্ত্রণালয় জানিয়েছে, ভিভিআইপি এবং ভিআইপিদের ভারতীয় বিমানবাহিনীর হেলিকপ্টার বা বিমান ব্যবহারের ক্ষেত্রে কিছু নীতিমালা অনুসারণ করতে হয়। সরকারি নীতিমালা অনুসারে সরকারি সফরের জন্য ভারতীয় বিমানবাহিনীর বিমান ব্যবহারের ক্ষেত্রে প্রধানমন্ত্রীকে কোনও টাকা দিতে হয় না।</p>
    </article>
  </body>
</html>