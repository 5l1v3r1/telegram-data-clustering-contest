<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100259/%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D9%87%D8%B1%D8%A7%D8%B3-%D9%86%D8%B8%D8%A7%D9%85-%D8%A7%D9%87%D8%B1%DB%8C%D9%85%D9%86%DB%8C-%D8%B3%D9%84%D8%B7%D9%87-%D8%A7%D8%B2-%D8%A8%D8%B3%DB%8C%D8%AC-%D8%A8%D9%87-%D8%AE%D8%A7%D8%B7%D8%B1-%D8%AD%D8%B6%D9%88%D8%B1-%D8%A2%D9%86-%D8%AF%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-22T13:01:24+00:00"/>
    <meta property="og:title" content="وزیر کشور: هراس نظام اهریمنی سلطه از بسیج به خاطر حضور آن در قلوب انسان‌هاست"/>
    <meta property="og:description" content="وزیر کشور در پیامی به مناسبت هفته بسیج، بسیج را یکی از زیباترین شجره های طیبه بوستان انسان ساز انقلاب خواند."/>
  </head>
  <body>
    <article>
      <h6 class="kicker">در پیامی به مناسبت هفته بسیج</h6>
      <h1>وزیر کشور: هراس نظام اهریمنی سلطه از بسیج به خاطر حضور آن در قلوب انسان‌هاست</h1>
      <address><time datetime="2019-11-22T13:01:24+00:00">22 Nov 2019, 13:01</time> by <a rel="author">محسن فرامرزی</a></address>
      <p>وزیر کشور در پیامی به مناسبت هفته بسیج، بسیج را یکی از زیباترین شجره های طیبه بوستان انسان ساز انقلاب خواند.</p>
      <p>به گزارش ایسنا، متن پیام رحمانی فضلی وزیر کشور به شرح ذیل است؛<br/>بسم الله الرحمن الرحیم<br/>فَإِذا جاءَ وَعْدُ أُولاهُما بَعَثْنا عَلَیْکُمْ عِباداً لَنا أُولی‏ بَأْسٍ شَدیدٍ فَجاسُوا خِلالَ الدِّیارِ وَ کانَ وَعْداً مَفْعُولاً<br/>انقلاب اسلامی ایران حامل مضامین معرفتی عمیق و وسیعی از آموزه های اخلاقی بشری است و یکی از زیباترین شجره های طیبه این بوستان انسان ساز تشکیل بسیج مستضعفین می باشد. توجه و دقت در ماهیت شکل گیری بسیج یگانه رمز موفقیت این تدبیر تاریخی می باشد که تمام توان انسان های آزادیخواه و رستگار و جویای حق و آزادگی را در برابر جبهه باطل بسیج کرد و امروز با گذشت چهار دهه از شکل گیری بسیج مستضعفین شاهد صدور موفقیت آمیز آن به قلوب انسان های طالب رهایی از قید و بند دنیا و اندیشه نظام باطل سلطه هستیم.</p>
      <p>بسیج سرآمد تمام انجمن های بشری است که با حضور آگاهانه و عاشقانه در صف مقدم دفاع از حقوق راستین بشر و مقاومت در برابر فزون خواهی مستبدان جور و ستم حضور دارند و در تمامی عرصه های بالندگی و افتخار آفرین جلوه های بی نظیری از دلدادگی و درس عاشقی را به تصویر کشیده اند.</p>
      <p>مرزهای بسیج قالب های قراردادهای اختلاف برانگیز نظام های لیبرالیستی را در نوردیده و بدون توجه به تبعیض های ناروای استکباری در حصرهای دنیوی قومیت و نژاد و حدود زمینی و تفاوت های آیینی، در هر نقطه ای از جهان که ندای یاری برای رهایی از یوغ دشمنان بشریت شنیده شود با تدبیر و حکمت و عزت به ایفای رسالت انسانی خویش می پردازد.</p>
      <p>هراس نظام اهریمنی سلطه از بسیج به واسطه نفوذ و حضور این اندیشه والاگوهر نظام خلقت در قلوب انسان هاست و اندیشه ای که جان مایه فکر و خرد انسان قرار گیرد با هیچ سلاح و مکر و ترفندی تسخیر نخواهد شد و هر قطره های خون بسیجی به شجره طیبه دیگری در بوستان رو به گسترش جامعه توحیدی تبدیل می شود.</p>
      <p>حضور غرور آفرین و عزتمند و مقتدرانه بسیج در تمامی مقاطع سرنوشت ساز اعم از دفاع از عزت انقلاب اسلامی در جنگ تحمیلی، پاسداشت کرامت انسان در کارآفرینی مبتنی بر اقتصاد مقاومتی و سازندگی توسعه محور، صیانت از منزلت موحدان در برابر انواع دسیسه ها و مقاومت حداکثری هوشیارانه و حق طلبانه در مواجهه با هر توطئه ای باعث شده است که جهان شاهد گسترش مرزهای اعتقادی بسیجیان در پهنه ای بی نظیر از خیل عظیم سپاه توحیدی باشد تا با ظهور حضرت موعود (عج) وعده حق تعالی در سراسر دنیا گسترده شود. <br/>عبدالرضا رحمانی فضلی <br/>وزیر کشور</p>
      <p>انتهای پیام</p>
    </article>
  </body>
</html>