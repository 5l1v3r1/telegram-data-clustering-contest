<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/hazai-kultura/a-magyaroknak-is-eros-torteneteik-vannak-2046522/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T13:12:00+00:00"/>
    <meta property="og:title" content="A magyaroknak is erős történeteik vannak"/>
    <meta property="og:description" content="A magyar mozgóképipar fejlesztéséért felelős kormánybiztos amerikai típusú zsánerfilmek helyett több rólunk szóló alkotást és európai koprodukciót látna szívesen."/>
  </head>
  <body>
    <article>
      <h6 class="kicker">FILM ÉS MOZGÓKÉP</h6>
      <h1>A magyaroknak is erős történeteik vannak</h1>
      <address>
        <time datetime="2019-11-22T13:12:00+00:00">22 Nov 2019, 13:12</time>
      </address>
      <h4>Káel Csaba szerint máig nem dolgoztuk fel a nagy történelmi sikereinket és kataklizmáinkat, ezért a fiataloknak sem tudtuk kellőképpen átadni őket. A kormánybiztos amerikai típusú zsánerfilmek helyett több rólunk szóló alkotást és európai koprodukciót látna szívesen.</h4>
      <p>Káel Csaba eredetileg mérnök végzettségű. Második diplomáját a Színház- és Filmművészeti Főiskola film- és tévérendező szakán szerezte. Nyolc éve vezeti a Müpát, de ezalatt sem veszítette el kapcsolatát a filmes szakmájával.</p>
      <p>A <a href="https://mandiner.hu/cikk/20191119_nekunk_legalabb_ilyen_ha_nem_erosebb_torteneteink_vannak">Mandinernek adott interjújában</a> arról beszélt, hogy a kinevezése óta eltelt időszakban lényegében elkezdte felmérni, milyen állapotban van a mozgóképipar. Terveivel kapcsolatban elmondta,</p>
      <blockquote>fontos nyitni a nem filmes mozgóképkultúra felé, és ami még lényegesebb: felállítani egy rendszerszintű ágazatot, amely kiszámíthatóságot hoz a szakmának.</blockquote>
      <p>Hangsúlyozta: fontosnak tartja a fesztiválsikereket, hiszen fókuszba hozzák a magyar filmet, ugyanakkor – mint mondta – nem ez az egyetlen fokmérője a sikernek.</p>
      <p>„Igazán az számít, hogy minél több rólunk szóló alkotás szülessen. Hogy újra dolgozzuk fel saját sorsunkat, és a film nyelvén beszéljünk személyes történeteinkről. Annyi kibeszéletlen, feldolgozatlan élményünk van, amelyhez óriási lehetőségeket kínál a mozgókép. Utoljára a hatvanas évek filmes aranykorában születtek nagy számban ilyen érvényű alkotások” – emelte ki Káel Csaba.</p>
      <p>Hozzátette: eltökélt szándéka, hogy újraélesszék a közép-európai térséggel való együttműködést.</p>
      <blockquote>„A közös történelmi-kulturális örökségünk elképesztően erős, szinte üvölt a koprodukcióért”</blockquote>
      <p>– fogalmazott.</p>
      <p>Kitért rá, hogy az európai mozi legfőbb jellemzőjének azt tartja, hogy sajátos nemzeti karakterekről mesélnek.</p>
      <blockquote>„Csakhogy ma az amerikai filmipar és általában Amerika jelenléte olyannyira domináns, hogy elfelejtünk a saját életünkről gondolkodni”</blockquote>
      <p>– mondta.</p>
      <p>Káel Csaba úgy vélte, fantasztikus színészeink vannak, fontos lenne a mozgóképes lehetőségeken keresztül még inkább reflektorfénybe helyezni őket. Ezenkívül – mondta – a színházakkal való együttműködést is erősíteni kell, és gyakorlatiasabbá tenni az oktatást.</p>
      <p>A Mandiner cikke <a href="https://mandiner.hu/cikk/20191119_nekunk_legalabb_ilyen_ha_nem_erosebb_torteneteink_vannak">itt</a> olvasható.</p>
      <p>
        <i>Borítókép: Káel Csaba</i>
      </p>
      <p> </p>
    </article>
  </body>
</html>