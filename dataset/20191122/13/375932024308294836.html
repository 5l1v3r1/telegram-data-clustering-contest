<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/nem-dragult-erdemben-az-unnepi-menu-2-1885734/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T13:21:00+00:00"/>
    <meta property="og:title" content="Nem drágult érdemben az ünnepi menü"/>
    <meta property="og:description" content="Legutóbb 2010-ben volt olyan alacsony a pulyka ára az Egyesült Államokban, mint idén."/>
  </head>
  <body>
    <article>
      <h6 class="kicker">Közel egymilliárd dollárt költhetnek az Egyesült Államokban az idén pulykára</h6>
      <h1>Nem drágult érdemben az ünnepi menü</h1>
      <address><time datetime="2019-11-22T13:21:00+00:00">22 Nov 2019, 13:21</time> by <a rel="author">Kaszás Gábor</a></address>
      <h4>Legutóbb 2010-ben volt olyan alacsony a pulyka ára az Egyesült Államokban, mint idén. A hagyományos pulykahús mellett egyre jobban terjed az alternatív hálaadási menü.</h4>
      <p>Közeleg az egyik legnagyobb amerikai ünnep, a hálaadás. Ilyenkor a családi vacsorákon a főfogás hagyományosan a hálaadási pulyka. Az idén az élelmiszerboltok árai valószínűsíthetően nem intik mértékletességre az embereket: 2010 óta nem volt ilyen olcsó a pulyka – írja a Bloomberg.</p>
      <p>A portál szerint a pulyka kiskereskedelmi ára mintegy 4 százalékkal csökkent az előző évhez mérten. Ez 2010 óta a legalacsonyabb szint. A pulyka árának ilyen mértékű esése ellensúlyozza az egyéb összetevők drágulását (például az édesburgonyáét, amelyért átlagban 11 százalékkal kell többet fizetni).</p>
      <aside>Az idén egy hagyományos, tízfős hálaadási vacsora átlagos költsége 48,91 dollár, mindössze egy centtel több, mint 2018-ban.</aside>
      <p>A bevásárlólista a pulyka és az édesburgonya mellett a hálaadási vacsoránál szokásos többi étel összetevőit is tartalmazza, mint a borsót, az áfonyát, a sütőtökös pitét tejszínhabbal, valamint a kávét és a tejet.</p>
      <aside>Becslések szerint az amerikaiak idén 968,8 millió dollárt költenek el pulykákra.</aside>
      <p>Ez 8,2 millió dollárral kevesebb az előző évinél. A helyi pulykaszövetség számításai szerint 2019-ben a lakosság 88 százaléka eszik pulykát hálaadáskor, ez 10,6 millió fogyasztóval több, mint tavaly, akkor 279 millióra becsülték azok számát, akiknél az ünnepi asztalon jutott hely ennek a szárnyasnak – áll a Finder cikkében.</p>
      <figure>
        <img src="https://www.vg.hu/wp-content/uploads/2019/11/vezetoshutter.jpg"/>
        <figcaption>Fotó: Shutterstock</figcaption>
      </figure>
      <p>Az Illinois-i Egyetem felmérése szerint az idei hálaadás alkalmával mintegy 46 millió pulyka fogy majd el. A Nielsen tanulmánya szerint az éves pulykaeladás 77 százaléka esik a hálaadás idejére – csak novemberben mintegy 180 millió kilogramm pulykát fogyasztanak el Amerika-szerte.</p>
      <aside>Az alacsony árakhoz az is hozzájárul, hogy a hálaadást követően indul a karácsonyi bevásárlási időszak.</aside>
      <p>A hálaadást november negyedik csütörtökjén tartják, ám számos család pénteken is szabadságot vesz ki, így egy hosszú hétvége áll rendelkezésre, amelyet a családdal tölthetnek. A Turkey Dayt, vagyis a pulykanapot követően, pénteken jön a Black Friday és a velejáró vásárlási kedvezmények. Az amerikai fogyasztók 37 százaléka megvárja az akciókat, és pénteken kora reggel indul hálaadási bevásárlótúrára.</p>
      <p>Nem hagyta érintetlenül az ünnepi élelmiszer-kínálatot a táplálkozási szokások változása, nevezetesen, hogy egyre népszerűbb az állati eredetű ételek elhagyása. Számos, alternatív módon készült, húsmentes pulykát kínálnak már az üzletek – írja a Bloomberg. Az egyebek mellett a Burger Kingben kapható húsmentes húspogácsa mintájára hálaadáskor is találkozhatunk szója- vagy éppen tofualapú hálaadási pulykával. Ilyen termék például a szójabázisú mesterséges pulykakenyér, amely állagában nem sokban különbözik a hagyományos pulykától, és az íze is hasonló. De van persze tofupulyka (tofurky: tofu + turkey) is, amely immár 25 éve nyújt étkezési alternatívát a vegánoknak.</p>
    </article>
  </body>
</html>