<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474213-tusk-wyrzuci-fides-z-epl-moze-nie-zdazyc"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T13:49:27+00:00"/>
    <meta property="og:title" content="Tusk wyrzuci Fides z EPL? Może nie zdążyć... Orban: Na razie jesteśmy w zawieszeniu. Być może potrzebna będzie nowa wspólnota"/>
    <meta property="og:description" content="&quot;Czekamy, aż w EPL wyklarują się poglądy i plany, i wtedy podejmiemy decyzję”."/>
  </head>
  <body>
    <article>
      <h1>Tusk wyrzuci Fides z EPL? Może nie zdążyć... Orban: Na razie jesteśmy w zawieszeniu. Być może potrzebna będzie nowa wspólnota</h1>
      <address><time datetime="2019-11-22T13:49:27+00:00">22 Nov 2019, 13:49</time> by <a rel="author">Dookoła świata</a></address>
      <p>
        <b>Rządzący na Węgrzech konserwatywny Fidesz może wystąpić z Europejskiej Partii Ludowej (EPL), jeśli nie zostanie zatrzymane skręcanie tej grupy ku lewicy – oświadczył w piątek premier Węgier Viktor Orban w Radiu Kossuth.</b>
      </p>
      <p>CZYTAJ TAKŻE: <a href="https://wpolityce.pl/polityka/474104-tusk-stworzy-nowy-ruch-polityczny-ludzie-mnie-znaja">Donald Tusk stworzy nowy ruch polityczny? „Ludzie mnie znają. Będę chciał to wykorzystać”; „Co z tego będzie, zobaczymy”</a></p>
      <p>
        <a href="https://wpolityce.pl/polityka/473980-tylko-u-nas-waszczykowski-tusk-bedzie-krytykowal-polske">TYLKO U NAS. Waszczykowski: Tusk może wykorzystać swoją nową funkcję, aby włączyć się w działania pt. „ulica i zagranica”</a>
      </p>
      <p>
        <a href="https://wpolityce.pl/swiat/473900-tusk-zostal-wybrany-szefem-europejskiej-partii-ludowej">Nie mogło być inaczej - Tusk szefem EPL. „Konkurencja nie była jakaś wymagająca, biorąc pod uwagę, że byłem jedynym kandydatem”</a>
      </p>
      <blockquote>Zaczął się skręt w kierunku lewicy. Pytanie, czy nowe kierownictwo będzie potrafiło go zatrzymać. Jeśli to się uda, czeka nas wspólna przyszłość, ale jeśli nie, to będziemy musieli zbudować nową wspólnotę polityczną</blockquote>
      <p>– oznajmił Orban.</p>
      <p>EPL zawiesiła w marcu członkostwo Fideszu w związku m.in. z kampanią plakatową rządu węgierskiego, w której w szef Komisji Europejskiej Jean-Claude Juncker został przedstawiany wraz z amerykańskim finansistą George’em Sorosem jako czarny charakter chcący sprowadzić do Europy miliony imigrantów. Fidesz nie został zaproszony na dwudniowy kongres EPL w Zagrzebiu, na którym na szefa tej grupy został w środę wybrany były premier Polski i lider Platformy Obywatelskiej, ustępujący przewodniczący Rady Europejskiej Donald Tusk.</p>
      <p>EPL wyznaczyła też tzw. grupę mędrców, którzy mają przedstawić rekomendacje co do dalszego postępowania z Fideszem. Z nieoficjalnych informacji przekazanych PAP przez źródła w ugrupowaniu wynika, że raport grupy ma zostać przedstawiony na początku roku 2020.</p>
      <blockquote>Nasze członkostwo utrzymujemy w zawieszeniu. Czekamy, aż w EPL wyklarują się poglądy i plany, i wtedy podejmiemy decyzję.</blockquote>
      <p>W swym przemówieniu w Zagrzebiu Tusk nie wymienił Fideszu z nazwy.</p>
      <p>
        <b>Podkreślił, że nie można oddawać sfery bezpieczeństwa i porządku politycznym populistom, manipulatorom i autokratom, którzy prowadzą ludzi do przekonania, że wolności nie da się pogodzić z bezpieczeństwem, a ochrony granic i terytorium nie da się pogodzić z liberalną demokracją, skutecznym zarządzaniem, rządami prawa.</b>
      </p>
      <blockquote>To jest istota naszej wewnętrznej debaty w Europejskiej Partii Ludowej. Chciałbym, abyśmy zakończyli ją jak najszybciej z oczywistym wnioskiem: nie poświęcimy wartości takich jak swobody obywatelskie, praworządność i przyzwoitość w życiu publicznym na ołtarzu bezpieczeństwa i porządku, ponieważ po prostu nie ma takiej potrzeby, ponieważ to się nawzajem nie wyklucza. Jeśli ktoś nie może tego zaakceptować, de facto stawia się poza naszą rodziną</blockquote>
      <p>— powiedział Tusk. Słowa te na Węgrzech zostały odebrane jako aluzja do Fideszu.</p>
      <p>wkt/PAP</p>
    </article>
  </body>
</html>