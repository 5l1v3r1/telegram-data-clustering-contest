<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/columns/2019/11/22/654027/"/>
    <meta property="og:site_name" content="Экономическая правда"/>
    <meta property="article:published_time" content="2019-11-22T13:09:00+00:00"/>
    <meta property="og:title" content="Бытовая химия и качество воды: заколдованный круг опасности"/>
    <meta property="og:description" content="В Украине может произойти “фосфатный Чернобыль”, если законодательно не будет урегулирован вопрос обращения моющих средств, содержащих фосфатные соединения. Они негативно влияют на качество воды. (укр)"/>
  </head>
  <body>
    <article>
      <h1>Бытовая химия и качество воды: заколдованный круг опасности</h1>
      <h2>В Украине может произойти "фосфатный Чернобыль", если законодательно не будет урегулирован вопрос обращения моющих средств, содержащих фосфатные соединения. Они негативно влияют на качество воды. (укр)</h2>
      <address><time datetime="2019-11-22T13:09:00+00:00">22 Nov 2019, 13:09</time> by <a rel="author" href="https://www.epravda.com.ua/rus/authors/5b56ddd97b461/" target="_blank">Дмитрий Новицкий</a></address>
      <p>Про небезпеку фосфатів для навколишнього середовища говорять вже давно, усі та всюди.</p>
      <p>У європейських країнах боротьбу з їх використання почали ще у 80-ті роки та успішно завершили.</p>
      <p>В Україні, на жаль, далі розмов поки що справа не йде. А тим часом кількість небезпечних сполук, що потрапляє у наші водойми, щороку лише зростає.</p>
      <p>У 2019 році концентрація фосфатів у стічних водах Києва перевищила норму більш ніж втричі, саме тому "цвітіння" Дніпра вже стало звичним явищем.</p>
      <p>Справа в тому, що фосфати є добривом для водоростей і сприяють їх пришвидшеному росту.</p>
      <p>Лише 1 грам фосфатів провокує появі від 5 до 10 кілограмів синьо-зелених водоростей. Вода, як то кажуть, цвіте, а потім загниває через надмірну кількість відмерлих водоростей.</p>
      <p>У водоймищах бракує кисню, гине риба та уся річкова фауна. Екологічний цикл повністю порушується.  Вода змінює запах, колір та присмак, її вже набагато складніше очищувати та доводити до стану питної.</p>
      <p>Наявність фосфатів звісно ускладнює водопідготовку, але незважаючи на це, ми подаємо киянам чисту питну воду і, відповідно, після використання людьми природі повертаємо чисту воду.</p>
      <p>Це все відповідає існуючим стандартам якості. Та з кожним роком витримувати технологічні вимоги стає все складніше.</p>
      <p>Водоканали потребують термінової модернізації, але на це потрібні величезні кошти, яких у підприємств немає. Тож вимоги до якості води постійно зростають, а обладнання старішає, і якість води в річках погіршується.</p>
      <p>Бортницька станція аерації, як і очисні споруди інших міст України, які здебільшого проектувалися в 60-70 роках минулого століття, ніколи не передбачала можливості видалення такої кількості фосфатних сполук.</p>
      <p>Loading... П’ятдесят років тому ніхто і не уявляв подібної проблеми, її масштабів та наслідків.</p>
      <p>Треба розуміти, чому саме виникає така ситуація. Зараз використовують багато побутової техніки: пральні та посудомийні машини.</p>
      <p>Для високої ефективності прання та збереження техніки в робочому стані  виробники пропонують використовувати побутову хімію, що містить велику кількість фосфатів.</p>
      <p>Але побутові стоки – то не єдина причина. Є інша загроза. Зараз у місті існує майже дві тисячі автомийок, і фактично всі вони врізані в зливові каналізації, через які відходи без будь-якого очищення потрапляють у Дніпро.</p>
      <p>При цьому практично всі миючі засоби, які вони використовують,  виготовлені  на основі фосфатів.</p>
      <p>Тож це комплексна проблема, яку неможливо вирішити без допомоги держави.</p>
      <p>Єдиним документом, який регулює норми використання фосфатів, на сьогодні є <a href="http://search.ligazakon.ua/l_doc2.nsf/link1/NT4477.html">Технічний регламент мийних засобів</a>, остання редакція якого затверджена Постановою Кабінету Міністрів України в 2013 році.</p>
      <p>Відповідно до цього регламенту, на одне прання має припадати лише 0,5 грама фосфатів.</p>
      <p>Якщо ж провести розрахунки з найпопулярнішими на сьогодні порошками, кількість фосфатів в одній дозі прального засобу може доходити до 60 грамів. Тобто констатуємо, що регламент не виконується.</p>
      <p>І в сьогоднішніх реаліях виконати його неможливо, адже переважна більшість побутової хімії, яка ввозиться в Україну або виробляється тут, містить фосфати, при чому у кількості, що зазвичай перевищує встановлені нормативи.</p>
      <p>Тут виникає таке собі замкнене коло. Торгівельні мережі закуповують те, що буде добре продаватися, тобто більш дешеві миючі засоби, а безфосфатні порошки коштують дорожче, тому гірше розкуповуються.</p>
      <p>Чому вони дорогі?  Бо їх невигідно виробляти, адже їх майже ніхто не купує…  Вихід знайти можна.</p>
      <p>Наприклад, можна законодавчо зобов`язати юридичних осіб – власників ресторанів, готелів, пралень – використовувати лише безфосфатну побутову хімію.</p>
      <p>Тоді її собівартість впаде, і нешкідливі для довкілля миючі засоби стануть доступні також і пересічним громадянам.</p>
      <p>Звичайно, кращим варіантом була би повна заборона використання фосфатів при виробництві побутової хімії.</p>
      <p>Так у Німеччині, Японії, Нідерландах, Бельгії та Австрії фосфатні миючі засоби взагалі не застосовують або значно обмежено їхнє використання.</p>
      <p>Потрібні зміни законодавства та нормативних документів, що обмежать виробництво, торгівлю та споживання продукції, що містить фосфатні сполуки, а головне – підвищення відповідальності та невідворотність покарання за порушення екологічних стандартів.</p>
      <p>Тож нам треба зробити рішучий крок і розірвати зачароване коло небезпеки фосфатів, виробити план дій і за прикладом інших країн розв’язати цю проблему раз і назавжди, аби в Україні не стався фосфатний "Чорнобиль".</p>
    </article>
  </body>
</html>