<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/primar-psd-ameninta-alegatorii-vot-prezidentiale-bacau-buciumi-306751.html"/>
    <meta property="og:site_name" content="B1 TV"/>
    <meta property="article:published_time" content="2019-11-22T13:16:54+00:00"/>
    <meta property="og:title" content="Primarul social-democrat al unei comune îi amenință pe alegători: Nu votați PSD, veți avea surpriza ca lucrările să se oprească"/>
    <meta property="og:description" content="Cozma Fănică, primarul PSD din comuna băcăuană Buciumi, le-a trimis o scrisoare locuitorilor în care i-a certat că nu au venit la vot la primul tur al prezidențialelor. Totodată, el i-a amenințat că nu vor..."/>
  </head>
  <body>
    <article>
      <h1>Primarul social-democrat al unei comune îi amenință pe alegători: Nu votați PSD, veți avea surpriza ca lucrările să se oprească</h1>
      <address><time datetime="2019-11-22T13:16:54+00:00">22 Nov 2019, 13:16</time> by <a rel="author">Redacția B1.ro</a></address>
      <p>Cozma Fănică, primarul PSD din comuna băcăuană Buciumi, le-a trimis o scrisoare locuitorilor în care i-a certat că nu au venit la vot la primul tur al prezidențialelor. Totodată, el i-a amenințat că nu vor mai fi lucrări în comuna lor dacă duminică nu votează candidatul PSD. </p>
      <p><i>„V-am rugat să veniți la vot și nu m-ați ascultat. Dacă nu veniți la vot sau cei care vin la vot nu mă sprijină, veți avea surpriza ca lucrările începute să se oprească”,</i> i-a amenințat primarul pe locuitorii comunei, potrivit scrisorii publicate de<a href="https://www.digi24.ro/stiri/actualitate/politica/locuitorii-unei-comune-din-moldova-amenintati-de-primar-nu-votati-psd-veti-avea-surpriza-ca-lucrarile-sa-se-opreasca-1220506"> Digi24.</a></p>
      <p>Edilul s-a arătat nemulțumit că, în primul tur al prezidențialelor, din 1200 de votanți ai comunei au venit la urne doar 486. Din aceștia, mare parte au votat cu alți candidați decât Viorica Dăncilă.</p>
      <p><i>„Trebuie să vă gândiți bine că în urma lucrărilor de apă și canalizare trebuie balastat, vine iarna și trebuie deszăpezire iar la toate acestea trebuiesc bani. Dacă vreți binele comunei vă rog să vă implicați, să vorbiți cu rudele, ci vecinii, să veniți la vot și să votați PSD. Așa cum vă veți implica d-voastră tot cu același procent mă voi implica și eu să duc la capăt proiectele promise”</i>, a mai scris Cozma Fănică.</p>
      <p>În final, edilul a instatat ca oamenii să vină la vot rapid, că se întunecă devreme, și să nu meargă pe ideea ”se poate și fără mine”. </p>
      <figure>
        <img src="https://www.b1.ro/thumbs/int/2019/11/22/-404325.jpg"/>
      </figure>
    </article>
  </body>
</html>