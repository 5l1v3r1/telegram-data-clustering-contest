<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641369/%D9%85%D8%B3%D8%A6%D9%88%D9%84%D8%A7%D9%86-%D8%A8%D8%A7%DB%8C%D8%AF-%D9%85%D8%B1%D8%AF%D9%85-%D8%B1%D8%A7-%D9%BE%DB%8C%D8%B1%D8%A7%D9%85%D9%88%D9%86-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A7%D9%82%D9%86%D8%A7%D8%B9-%D9%85%DB%8C%E2%80%8C%DA%A9%D8%B1%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T13:32:00+00:00"/>
    <meta property="og:title" content="مسئولان باید مردم را پیرامون «قیمت بنزین» اقناع می‌کردند"/>
    <meta property="og:description" content="خطیب موقت نماز جمعه تهران، گفت: ملت بزرگ ایران هفته گذشته بار دیگر جلوه نقشه بر آب شدن توطئه‌های دشمنان را دیدند؛ دشمنان خودشان می‌گویند ..."/>
  </head>
  <body>
    <article>
      <h1>
        <a href="https://www.bultannews.com/fa/news/641369/%D9%85%D8%B3%D8%A6%D9%88%D9%84%D8%A7%D9%86-%D8%A8%D8%A7%DB%8C%D8%AF-%D9%85%D8%B1%D8%AF%D9%85-%D8%B1%D8%A7-%D9%BE%DB%8C%D8%B1%D8%A7%D9%85%D9%88%D9%86-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A7%D9%82%D9%86%D8%A7%D8%B9-%D9%85%DB%8C%E2%80%8C%DA%A9%D8%B1%D8%AF%D9%86%D8%AF">مسئولان باید مردم را پیرامون «قیمت بنزین» اقناع می‌کردند</a>
      </h1>
      <h2>خطیب موقت نماز جمعه تهران، گفت: ملت بزرگ ایران هفته گذشته بار دیگر جلوه نقشه بر آب شدن توطئه‌های دشمنان را دیدند؛ دشمنان خودشان می‌گویند ...</h2>
      <address><time datetime="2019-11-22T13:32:00+00:00">22 Nov 2019, 13:32</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، آیت‌الله سید احمد <b>خاتمی</b> در خطبه‌های امروز نماز جمعه <b>تهران</b>، اظهار کرد: ملت بزرگ ایران هفته گذشته بار دیگر جلوه نقشه بر آب شدن توطئه‌های دشمنان را دیدند؛ دشمنان خودشان می‌گویند که سه سال برنامه‌ریزی کرده بودند؛ آدم‌هاشان را در خارج و داخل آموزش داده بودند؛ قارون منطقه و گاو شیرده ترامپ یعنی عربستان سعودی در این آشوب‌ها پول‌هایش را خرج کرد و رسانه در اختیار آشوبگران گذاشت؛ در واقع هر کاری توانستند کردند اما خداوند همه توطئه‌هایشان را خنثی کرد.</p>
      <p>خطیب موقت نماز جمعه تهران، بیان داشت: گران شدن قیمت بنزین تصمیم سران نظام بود؛ با خوشبینی که رهبری به سران قوا داشتند، تصمیم‌شان را تایید کردند و این تصمیم نیز داهیانه بود و اگر این اقدام و موضع رهبری نبود، تردید نکنید حوادث سخت‌تری پیش روی این ملت قرار می‌گرفت.</p>
      <p>مسئولان باید مردم را پیرامون «قیمت بنزین» اقناع می‌کردند<br/>وی بیان داشت: البته مسئولین می‌توانستند در این عرصه بهتر عمل کنند و مردم را اقناع کنند؛ مردم ما مردم فهمیده‌ای هستند و حقیقت را می‌پذیرند؛ من نمی‌گویم که مسئولان زمان اجرای این طرح را اعلام می‌کردند بلکه با برگزاری میزگردهایی در تلویزیون ضرورت اجرای این طرح را برای مردم بیان می‌کردند؛ اکنون نیز مسئولان باید در این رابطه روشنگری کنند.</p>
      <p>آیت‌الله خاتمی تصریح کرد: دولت نیز باید به وعده‌هایش عمل کند و اجازه ندهد که قیمت سایر کالاها افزایش یابد؛ در این عرصه دولت هم باید نظارت داشته باشد و هم با متخلفان برخورد قاطع کند.</p>
      <p>اشرار، ضد مردم و ضداسلام بودند<br/>خطیب موقت نماز جمعه تهران، بیان داشت: اشرار سوار بر موج اعتراضات مردم شدند و این اشرار امنیت مردم را سلب کردند و هزاران میلیارد خسارت به مردم زدند. این اشرار با آتش زدن قرآن و مفاتیح و حمله به مساجد و حوزه‌های علمیه، می‌خواستند از اسلام انتقام بگیرند و رفتارشان چیزی جز عقده از اسلام نبود.</p>
      <p>وی تصریح کرد: اشرار نشان دادند که با مردم ضدیت دارند؛ آنها فروشگاه‌ها را غارت کردند و به مراکز بهداشتی و درمانگاه‌ها و آمبولانس‌ها حمله‌ور شدند و اقدام به تخریب بانک‌ها کردند؛ در واقع اشرار می‌خواستند از مردم که پای انقلاب خود هستند انتقام بگیرند.</p>
      <p>آیت‌الله خاتمی گفت: در رأس شرارت‌ها آمریکا بود؛ فرانسه و آلمان هم همراهی کردند؛ امیدوارم آنها که تا امروز به آنها خوشبین بودند، تجدیدنظر کنند.دشمنان مردم ایران در قضیه شرارت‌های اخیر نشان دادند که حامی جنایتکاران و آدمکش‌ها هستند.</p>
      <p>خطیب موقت نماز جمعه تهران، بیان داشت: رژیم سعودی هم از اشرار حمایت مالی کرد و هم رسانه در اختیار آنها گذاشت و هم گفت آشوب‌ها را به داخل ایران می‌کشد؛ من به مردم عربستان می‌گویم که تا کی می‌خواهید ذلیل باشید و نوکران آمریکا و رژیم صهیونیستی بر شما مسلط باشند به پا خیزید و آنها را از قدرت به زیر بکشید.</p>
      <p>بیانیه‌ای که حقیقت را تحریف کرده بود/ باز هم جای جلاد و شهید را عوض کردند<br/>وی تصریح کرد: از حافظان امینت مردم یعنی وزارت اطلاعات، سازمان اطلاعات سپاه، بسیج قهرمان، نیروی انتظامی و دیگر کسانی که در مقابل اشرار ایستادند تشکر می‌کنم؛ در این عرصه، تمام سلیقه ها در درون نظام می‌گفتند که باید مقابل اشرار ایستاد اما تعداد اندکی که بعضا در فتنه های 78 و 88 هم هم معرکه گردان بودند با امضای بیانیه‌ای جای جلاد و شهید را عوض کردند و بجای اینکه به اشرار بتازند به حافظان امنیت تاختند و گفتند «پاسخ معترضان به گران شدن بنزین را با خشونت دادند»! چرا حقیقت را تحریف می‌کنید؟</p>
      <p>خطیب موقت نماز جمعه تهران بیان داشت: حافظان امنیت مردم در جریان اغتشاشات اخیر، به معترضان کاری نداشتند بلکه مقابل متعرضان به جان و مال مردم ایستادند بنابراین باید به امضاء کنندگان آن بیانیه گفت که این جای تشکرتان از حافظان امنیت مردم است؟! واقعا خجالت بکشید! شما جنایتی همچون جنایت آشوبگران مرتکب شدید.</p>
      <p>نظام اسلامی مقتدر است و بیدی نیست که با این شرارت‌های احمقانه بلرزد<br/>آیت‌الله خاتمی اظهار کرد: دشمنان مردم ایران بدانند که نظام اسلامی مقتدر است و بیدی نیست که با این شرارت‌های احمقانه بلرزد و دنیا بداند که این مردم وفادار از امام‌شان آموختند که حفظ نظام از اوجب واجبات است و این مردم تا آخرین نفر و نفس و قطره خون پای نظام شان ایستاده‌اند.</p>
      <p>مردم اشرار را خانه به خانه شناسایی و معرفی کنند<br/>وی افزود: از مردم این انتظار وجود دارد که با توجه به حجم بالای توطئه‌ای که صورت گرفت، حتی خانه به خانه نسبت به شناسایی و معرفی اشرار و آشوبگران اقدام کنند و در این راه هیچگونه دلسوزی نکنند.</p>
      <p>اشرار، باغی و محارب هستند و باید به اشد مجازت برسند<br/>خطیب موقت نماز جمعه تهران بیان داشت: از دستگاه قضایی به سبب برخوردهایی که با مفسدان اقتصادی داشته قدردان هستیم و از آنها این انتظار را داریم که با سردسته این باندها و لیدرهای شرارت‌ها که آدم کشتند و غارت کردند و ایجاد رعب کردند، چه خودشان و چه آنها که سبب قوی‌تر از مباشر بودند، برخورد قاطع کند و من به عنوان طلبه‌ای که 20 سال است در حوزه درس خارج فقه و اصول می‌گویم، اعلام می‌دارم که این افراد باغی و محارب هستند و باید به اشد مجازت برسند.</p>
      <p>وی افزود: در رابطه با سیاهی‌لشکرهای آنها نیز به دستگاه قضایی می‌گویم که به گونه‌ای عمل کند که تا ابد پشیمان شوند و دیگر هوس وارد شدن به این شرارت‌ها را نکنند و هم‌فکران آنها نیز عبرت گیرند.</p>
      <p>آیت‌الله خاتمی اظهار داشت: از تدابیر ستودنی در این موضوع، قطع اینترنت و شبکه‌های خارجی بود. اگر مسئولان می‌خواهند بدانند که چه مقدار این اقدام شان موثر بود به عصبانیت دشمنان نگاه کنند؛ در واقع مسئولان لانه زنبور را پیدا کردند.</p>
      <p>وی تصریح کرد: باید هرچه زودتر پیام‌رسان‌های داخلی تقویت شود و اینترنت ملی راه‌اندازی شود. شبکه‌های خارجی نیز نباید کاملا باز شود چرا که مسئولین ارتباطات کشور دیدند که دشمنان چگونه در این شبکه‌ها آموزش اغتشاش و جنایت می‌دهند لذا در این عرصه مسئولان ارتباطی اگر کوتاهی کنند در پیشگاه خدا و مردم جوابی نخواهند داشت.</p>
      <p>خطیب موقت نماز جمعه تهران خاطرنشان کرد: دیدار جمعی از تولیدگنندگان و کارآفرینان و فعالان اقتصادی با رهبر معظم انقلاب جزء دیدارهای دیدنی بود و مقام معظم رهبری در این دیدار فرمودند که باید بر توان داخلی تکیه کرد چرا که تحریم‌ها حالاحالاها برداشته نمی‌شود.</p>
    </article>
  </body>
</html>