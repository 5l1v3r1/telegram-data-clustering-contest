<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/22/razbita-e-narkogrupa-v-sofiia-izzeti-sa-240-bona-i-nad-10-kg-droga.430487"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T13:23:00+00:00"/>
    <meta property="og:title" content="Разбита е наркогрупа в София, иззети са 240 бона и над 10 кг дрога"/>
    <meta property="og:description" content="Задържани са 15 души, един се издирва, 8 са обвинени | Dnes.bg"/>
  </head>
  <body>
    <article>
      <h1>Разбита е наркогрупа в София, иззети са 240 бона и над 10 кг дрога</h1>
      <h2>Задържани са 15 души, един се издирва, 8 са обвинени</h2>
      <address><time datetime="2019-11-22T13:23:00+00:00">22 Nov 2019, 13:23</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Осем са обвинени за участие в група за наркоразпространение в София. Операцията  по противодействие на наркоразпространението е проведена на 18 ноември в столицата, съобщиха от МВР</p>
      <p>Действията са осъществени от служители на ГДБОП и СДВР, под наблюдението на Специализираната прокуратура.</p>
      <p>В рамките на акцията са били задържани 15 души, а при извършените обиски и претърсвания у всеки от тях бяха намерени наркотици, подготвени за продажба на черния пазар – общо 10,5 килограма марихуана и амфетамини, 240 000 лева, електронни везни, машинки за нарязване на марихуана и множество други доказателства за престъпната им дейност.</p>
      <p>Специализираният наказателен съд определи мярка за неотклонение "задържане под стража" на осем от обвинените за участие в организирана престъпна група за разпространение на наркотици. </p>
      <p>На останалите седем от групата съдът наложи парични гаранции от по 5000 лева с мотива, че не са осъждани, че са на младежка възраст (родени между 1991 г. и 1999 г.), както и че степента на участието им в престъпната група е по-малка.</p>
      <p>Съдът прие, че за всичките 15 обвинени по досъдебното производство е налице обосновано предположение да са извършили престъпленията, за които са обвинени.</p>
      <p>Обявен за международно издирване е 16-и участник в групата, на когото е повдигнато задочно обвинение, което предстои да му бъде предявено.</p>
      <p>Специализираната прокуратура ще протестира определението на съда в частта му за определените мерки за неотклонение "парична гаранция" на седемте участници в групата.</p>
    </article>
  </body>
</html>