<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/sxedio-aifnidiasmou-tou-syriza-me-diples-kalpes-vlepei-o-tsipras/2921188/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T13:15:34+00:00"/>
    <meta property="og:title" content="Σχέδιο αιφνιδιασμού του ΣΥΡΙΖΑ με διπλές κάλπες βλέπει ο Τσίπρας"/>
    <meta property="og:description" content="Το ενδεχόμενο πρόωρων εκλογών το 2020, το θέμα της εκλογής του προέδρου της Δημοκρατίας αλλά και τις διαφορετικές απόψεις που υπάρχουν στην κυβέρνηση σχολίασε το βράδυ της Πέμπτης ο Αλέξης Τσίπρας κατά την διάρκεια της συζήτησης που είχε στην Νίκαια με πολίτες της περιοχής."/>
  </head>
  <body>
    <article>
      <h1>Σχέδιο αιφνιδιασμού του ΣΥΡΙΖΑ με διπλές κάλπες βλέπει ο Τσίπρας</h1>
      <h2>Το ενδεχόμενο πρόωρων εκλογών το 2020, το θέμα της εκλογής του προέδρου της Δημοκρατίας αλλά και τις διαφορετικές απόψεις που υπάρχουν στην κυβέρνηση σχολίασε το βράδυ της Πέμπτης ο Αλέξης Τσίπρας κατά την διάρκεια της συζήτησης που είχε στην Νίκαια με πολίτες της περιοχής.</h2>
      <address><time datetime="2019-11-22T13:15:34+00:00">22 Nov 2019, 13:15</time> by <a rel="author">Ελένη Καλογεροπούλου</a></address>
      <p>Σε ότι αφορά το ενδεχόμενο των πρόωρων εκλογών ο πρώην πρωθυπουργός ανέφερε: «Το σούπερ σχέδιο αφορά τον αιφνιδιασμό μας ώστε να ισοπεδωθεί ο ΣΥΡΙΖΑ. Το σχέδιο αυτό διαρρέεται από διάφορους κύκλους, και περιλαμβάνει διπλές εκλογές τις οποίες υποτίθεται ότι θα κερδίσει και τις δύο η κυβέρνηση, για να διαλύσει την απλή αναλογική», ανέφερε.</p>
      <p>«Λοιπόν εγώ θέλω να πω ένα πράγμα επεσήμανε ο Αλέξης Τσίπρας. Δεν ξέρω αν ισχύει, αλλά αν ισχύουν αυτές οι σκέψεις δεν γίνονται γι αυτούς τους λόγους, αλλά γίνονται γιατί μάλλον οι άνθρωποι έχουν επίγνωση ότι έχουν κατασκευάσει μια φούσκα επικοινωνιακή».</p>
      <p>Όπως εξήγησε αυτή η φούσκα «πουσάρεται από τα Μέσα Ενημέρωσης που τους στηρίζουν» και όπως «όλες οι φούσκες, όσο κι αν πουσάρονται, κάποια στιγμή σκάνε». Επισήμανε ότι με τον προϋπολογισμό που έχει καταθέσει η ΝΔ δεν θα πιάσει τους στόχους για την ανάπτυξη, για την οποία ο Κυριάκος Μητσοτάκης υποσχόταν 4% και τώρα μετά βίας αγγίζει το 2,8%. «Αυτό κάποια στιγμή θα βγει. Δεν θα βγει κατά την διάρκεια εκτέλεσης, θα βγει τον Απρίλη του 2021» σημείωσε.</p>
      <p>Επιπλέον στάθηκε στο γεγονός ότι μπορεί να φιλοκυβερνητικά ΜΜΕ να επικεντρώνονται στον δήθεν χαμό που επικρατεί στο εσωτερικό του ΣΥΡΙΖΑ, όμως ο πρωθυπουργός είναι αυτός που προσπαθεί να συνταιριάξει τις αντιφάσεις μέσα στο κόμμα του, γιατί όπως σημείωσε «εκεί έχουν τρία κόμματα στη συσκευασία του ενός». Και συμπλήρωσε λέγοντας: «Θέλουν να βγάλουν Πρόεδρο της Δημοκρατίας και κάνουν καλλιστεία. Ενώ είναι από την παράταξή τους ο Παυλόπουλος. Κάνουν καλλιστεία για το ποιον Πρόεδρο θα προτείνουν».</p>
      <p>Παράλληλα, σε αυτό το πλαίσιο, ενέταξε και την ισχυρή ακροδεξιά τάση που έχει αναδυθεί στο εσωτερικό της Νέας Δημοκρατίας περιγράφοντας την κατάσταση ως εξής: «Δώσαμε μια μάχη όλοι μας και νομίζω ιδίως εσείς εδώ στην Νίκαια και νικήσαμε την Χρυσή Αυγή στο δικαστήριο, με την ηρωική παρουσία της Μάγδας Φύσσα. Κι ενώ νικήσαμε την Χρυσή Αυγή στο δικαστήριο και στις εκλογές και βγήκε εκτός Βουλής η Χρυσή Αυγή, ξαφνικά βλέπουμε να έχουν γεμίσει τα κυβερνητικά και τα βουλευτικά έδρανα της κυβέρνησης με φωνές που αντηχούν και μοιάζουν με τις κραυγές της Χρυσής Αυγής. Και βλέπουμε να είναι συγκυβερνήτης η ακροδεξιά».</p>
      <p>«Λοιπόν, όλα αυτά είναι αντιφάσεις», είπε, «μεγάλες αντιφάσεις. Κάποια στιγμή θα σκάσουν. Το ξέρουνε. Και λένε: «μήπως προλάβουμε αυτές τις αντιφάσεις να πάμε στην κάλπη;», ανέφερε. Έτσι, συνεχίζοντας τη συζήτηση με τους πολίτες ο Αλέξης Τσίπρας ξεκαθάρισε: «Τους λέμε: Μια παροιμία έχει ο λαός της νύχτας τα καμώματα τα βλέπει η νύχτα και γελά. Εμείς τους λέμε να το τολμήσουνε. Ας το τολμήσουν αλλά αν τελικά το τολμήσουν αυτό, ξέρετε τι θα γίνει; Θα γίνει το εξής οξύμωρο. Αυτοί οι οποίοι είχαν ενορχηστρώσει, είχαν σχεδιάσει και περίμεναν να υλοποιήσουν την στρατηγική της παρένθεσης τελικά θα είναι αυτοί οι ίδιοι οι οποίοι θα υλοποιήσουν όχι την αριστερή παρένθεση αλλά την δεξιά παρένθεση. Αυτό θα κάνουν».</p>
    </article>
  </body>
</html>