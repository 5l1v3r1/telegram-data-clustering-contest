<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/irak-dyo-nekroi-kai-22-traymaties-stis-diadiloseis-sti-vagdati/2921193/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T13:18:11+00:00"/>
    <meta property="og:title" content="Ιράκ: Δυο νεκροί και 22 τραυματίες στις διαδηλώσεις στη Βαγδάτη"/>
    <meta property="og:description" content="Οι δυνάμεις ασφαλείας του Ιράκ άνοιξαν και πάλι την είσοδο στο βασικό λιμάνι της χώρας στον Κόλπο αφού απομάκρυναν με τη βία τους διαδηλωτές που το είχαν αποκλείσει."/>
  </head>
  <body>
    <article>
      <h1>Ιράκ: Δυο νεκροί και 22 τραυματίες στις διαδηλώσεις στη Βαγδάτη</h1>
      <h2>Οι δυνάμεις ασφαλείας του Ιράκ άνοιξαν και πάλι την είσοδο στο βασικό λιμάνι της χώρας στον Κόλπο αφού απομάκρυναν με τη βία τους διαδηλωτές που το είχαν αποκλείσει.</h2>
      <address><time datetime="2019-11-22T13:18:11+00:00">22 Nov 2019, 13:18</time> by <a rel="author">Newsit Newsroom</a></address>
      <p>Την ίδια ώρα, στη Βαγδάτη, δυνάμεις ασφαλείας του Ιράκ άνοιξαν πυρ και εκτόξευσαν δακρυγόνα εναντίον διαδηλωτών στη γέφυρα Αχράρ στο κέντρο της πρωτεύουσας, σκοτώνοντας δύο ανθρώπους και τραυματίζοντας άλλους 22, σύμφωνα με πηγές από την αστυνομία.</p>
      <p>Η αιτία των θανάτων ήταν πραγματικά πυρά και κάνιστρα δακρυγόνων που εκτοξεύθηκαν κατευθείαν στο κεφάλι των διαδηλωτών, ανέφεραν οι πηγές.</p>
      <p>Οι εργαζόμενοι στο εμπορικό λιμάνι της Ουμ Κασρ κοντά στη Βασόρα κατάφεραν να επιστρέψουν στις εγκαταστάσεις του για πρώτη φορά από τη Δευτέρα που αποκλείστηκε, δήλωσαν πηγές από το λιμάνι στο Reuters, αλλά δεν έχει αποκατασταθεί πλήρως η λειτουργία του.</p>
      <p>Πάνω από 326 άνθρωποι έχουν σκοτωθεί από την έναρξη των μαζικών ταραχών στη Βαγδάτη και το νότιο Ιράκ στις αρχές Οκτωβρίου, που είναι οι μεγαλύτερες από την πτώση του Σαντάμ Χουσεΐν το 2003.</p>
      <p>Οι διαδηλωτές ζητούν την ανατροπή της πολιτικής τάξης που θεωρείται διεφθαρμένη και δέσμια ξένων συμφερόντων ενώ πολλοί Ιρακινοί ζουν στη φτώχεια χωρίς δουλειά, περίθαλψη ή εκπαίδευση.</p>
      <p>Ο ανώτατος σιίτης ιερωμένος του Ιράκ, ο μεγάλος αγιατολάχ Αλι αλ-Σιστάνι, κάλεσε σήμερα τους πολιτικούς να επισπεύσουν τη μεταρρύθμιση του εκλογικού νόμου διότι οι αλλαγές αυτές θα είναι ο μοναδικός τρόπος για να δοθεί τέλος στις αιματηρές ταραχές.</p>
      <p>«Επιβεβαιώνουμε ότι είναι σημαντικό να επισπευσθεί η ψήφιση του εκλογικού νόμου και του νόμου για την εκλογική επιτροπή διότι αυτό αντανακλά την πορεία εξόδου της χώρας από τη μεγάλη κρίση», δήλωσε ο εκπρόσωπός του Σιστάνι κατά τη διάρκεια κηρύγματος στην ιερή πόλη Κερμπάλα.</p>
    </article>
  </body>
</html>