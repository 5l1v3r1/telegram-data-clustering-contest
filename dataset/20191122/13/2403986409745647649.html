<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/robota_trivaye_mi_yogo_povernemo__predstavnik_zelenskogo_pro_krim_n1237929"/>
    <meta property="og:site_name" content="24 Канал"/>
    <meta property="article:published_time" content="2019-11-22T13:44:00+00:00"/>
    <meta property="og:title" content="Робота триває, ми його повернемо, – представник Зеленського про Крим"/>
    <meta property="og:description" content="Робота над стратегією по поверненню анексованого Росією півострова до складу України триває. Президент Володимир Зеленський уже дав низку завдань."/>
  </head>
  <body>
    <article>
      <h1>Робота триває, ми його повернемо, – представник Зеленського про Крим</h1>
      <address>
        <time datetime="2019-11-22T13:44:00+00:00">22 Nov 2019, 13:44</time>
      </address>
      <p>
        <b>Робота над стратегією по поверненню анексованого Росією півострова до складу України триває. Президент Володимир Зеленський уже дав низку завдань.</b>
      </p>
      <p>Майданчиком для цього є робоча група з питань реінтеграції тимчасово окупованих територій, про це сказав постійний представник президента України Володимира Зеленського в Криму Антон Кориневич в інтерв'ю <a href="https://lb.ua/">"LB.ua"</a>.</p>
      <blockquote>Знайте більше:<a href="https://24tv.ua/medzhlis_vimagaye_vid_zelenskogo_zmini_statusu_krimu_n1237110"> Меджліс вимагає від Зеленського зміни статусу Криму</a></blockquote>
      <p>Ця група входить до складу Комісії з питань правової реформи при президентові</p>
      <p>Ще під час першого засідання комісії у жовтні <b>президент дав низку завдань:</b></p>
      <ul>
        <li>робота з дискримінаційними положеннями щодо жителів тимчасово окупованих територій;</li>
        <li>напрацювання концепції перехідного правосуддя для Криму і Донбасу;</li>
        <li>напрацювання стратегії деокупацію і реінтеграції тимчасово окупованих територій .</li>
      </ul>
      <aside>Вірю, що ми можемо повернути контроль над Кримом, і ми його повернемо. Звичайно, це було б, напевно, простіше зробити, якщо б на чолі РФ була людина, яка розуміє, що таке міжнародне право, що таке цінності міжнародного співтовариства,<cite>– наголосив Кориневич.</cite></aside>
      <p>Він додав, що Україна розглядає тільки політико-дипломатичні шляхи повернення Криму і деокупацію Донбасу. Кориневич також наголосив на необхідності майданчика для повернення півострова до складу України. Його слід створити за аналогією з мінським або нормандським форматом.</p>
      <h3>Російські паспорти у жителів тимчасово окупованого Криму</h3>
      <p>Кориневич підтвердив, що після повернення Криму громадяни із російськими паспортами не будуть за це відповідати.</p>
      <p>"Очевидно, що за деякі вимушені для громадян дії відповідальності не може бути", – пояснив він.</p>
    </article>
  </body>
</html>