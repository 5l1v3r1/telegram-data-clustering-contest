<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/patroana-unuia-dintre-principalii-producatori-de-mezeluri-din-romania-condamnata-la-inchisoare-cu-executare-pentru-coruptie-si-fraude-cu-fonduri-europene.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T13:58:14+00:00"/>
    <meta property="og:title" content="Patroana unuia dintre principalii producători de mezeluri din România, condamnată la închisoare cu executare pentru corupție și fraude cu fonduri europene"/>
    <meta property="og:description" content="Gabriela Ciuburciu, care deţine firma de mezeluri Vascar SA Vaslui, unul dintre principalii producători de preparate din carne şi conserve din România, a"/>
  </head>
  <body>
    <article>
      <h1> Patroana unuia dintre principalii producători de mezeluri din România, condamnată la închisoare cu executare pentru corupție și fraude cu fonduri europene </h1>
      <address><time datetime="2019-11-22T13:58:14+00:00">22 Nov 2019, 13:58</time> by <a rel="author">Redacția</a></address>
      <p>Gabriela Ciuburciu, care deţine firma de mezeluri Vascar SA Vaslui, unul dintre principalii producători de preparate din carne şi conserve din România, a fost condamnată de Tribunalul Bucureşti la 4 ani şi 4 luni de închisoare cu executare pentru corupţie şi fraude cu fonduri europene, transmite Agerpres.</p>
      <p>Compania Vascar, deţinută de familia Ciuburciu, a fost înfiinţată în anul 1991, prin preluarea activelor fostei „Industrii a cărnii” Vaslui. Vascar este o firmă importantă în industria conservelor şi preparatelor din carne, activând în principal în zona Moldovei.</p>
      <p>Potrivit deciziei instanţei, Gabriela Ciuburciu a primit doi ani de închisoare pentru luare de mită, trei ani pentru săvârşirea infracţiunii de folosire sau prezentare cu rea-credinţă de documente ori declaraţii false, inexacte sau incomplete, dacă fapta are ca rezultat obţinerea pe nedrept de fonduri din bugetul general al UE, şi doi ani pentru spălare de bani. Pedepsele au fost contopite, iar Gabriela Ciuburciu va executa 4 ani şi 4 luni de închisoare.</p>
      <p>De asemenea, judecătorii i-au interzis acesteia să mai ocupe o funcţie de conducere în cadrul unei societăţi comerciale pe o perioadă de doi ani după ce iese din închisoare.</p>
      <p>În acelaşi dosar, au fost achitaţi Cristian Ştefan Mihăescu (reprezentant legal al mai multor societăţi comerciale) şi Iuliu Cepoi (acţionar şi fost director comercial al SC Vascar SA, acţionar unic la SC Plastics SRL Vaslui), fiind încetat procesul penal împotriva lui Mircea Moraru (fost angajat al SC Plastics SRL), ca urmare a decesului acestuia.</p>
      <p>Pe latură civilă, judecătorii au dispus ca Gabriela Ciuburciu să plătească în solidar cu firma Vascar suma de 6.006.298 lei către Agenţia pentru Finanţarea Investiţiilor Rurale, în raport de sumele de bani obţinute pe nedrept în relaţiile cu societăţile Zilli&amp;Bellini SRL Parma Italia, Rudolf Kissinger GMBH Germania, Laska Laden Schlachtauseinrichtungen und Kuehlanlagen GMBH Linz Austria, Matilux SA Luxemburg şi SC Panini SRL Maranello Italia.</p>
      <p>Totodată, magistraţii au dispus confiscarea sumei de 98.100 euro, primită cu titlu de mită de către Gabriela Ciuburciu.</p>
      <p>Decizia nu este definitivă şi poate fi atacată cu apel.</p>
      <p>Potrivit DNA, în cursul anului 2006, SC Vascar SA, societate comercială cu obiect de activitate fabricarea produselor din carne, a devenit beneficiara unor fonduri europene acordate prin programul SAPARD în vederea punerii în practică a unui proiect ce vizează modernizarea unei fabricii de produse din carne.</p>
      <p>În acest context, în perioada noiembrie – decembrie 2005, Gabriela Ciuburciu, în calitate de asociat şi director general al SC Vascar SA şi responsabil legal al proiectului, a solicitat reprezentanţilor unei societăţi comerciale din Italia să mărească preţul unei linii de fabricare a conservelor cu 20% şi să îi remită acest procent cu titlu de mită pentru ca, în cadrul procedurii de selecţie a ofertelor, să atribuie acestei firme contractul de achiziţie a liniei de fabricare.</p>
      <p>Din suma pretinsă, în lunile iunie – septembrie 2006, Gabriela Ciuburciu a primit 175.600 euro, în mai multe tranşe, din care 77.500 de euro prin intermediul lui Dan Eugen Dorneanu şi 98.100 de euro în contul bancar al unei societăţi comerciale controlate de ea.</p>
      <p>De asemenea, Gabriela Ciuburciu a pretins şi primit de la reprezentanţii unei alte societăţi comerciale italiene suma de 9.950 de euro pentru a atribui şi a încheia contractul de achiziţie a unor utilaje pentru tratament termic.</p>
      <p>Conform DNA, pentru a crea aparenţa de legalitate a primirii acestor sume şi pentru a-i ascunde adevărata provenienţă, Gabriela Ciuburciu a întocmit mai multe documente reprezentând pretinse contracte şi alte documente justificative, încheiate cu firmele care au beneficiat de contractele de achiziţii.</p>
      <p>Procurorii susţin că, pentru a obţine în mod injust suma totală de 4.525.551 lei (echivalentul a aproximativ 1,4 milioane euro calculat la cursul din perioada efectuării plăţilor) provenită din fonduri SAPARD şi din bugetul naţional, Gabriela Ciuburciu a prezentat Agenţiei de Plăţi pentru Dezvoltare Rurală şi Pescuit (APDRP) mai multe documente şi declaraţii false şi inexacte de natură să creeze aparenţa de legalitate a plăţilor efectuate în cadrul proiectului (oferte false, declaraţii pe propria răspundere, contracte).</p>
      <p>Potrivit DNA, Gabriela Ciuburciu a fost ajutată de Cristian Ştefan Mihăescu, care i-a pus la dispoziţie mai multe oferte false în cadrul procedurilor de achiziţie derulate în proiect, precum şi de Dan Eugen Dorneanu, care a contribuit la întocmirea şi prezentarea unor documente ce atestau aspecte neconforme realităţii, ajutând-o totodată pe inculpată să ascundă provenienţa unor sume de bani şi să primească, în numerar, două tranşe totalizând 77.500 euro din suma solicitată cu titlu de mită.</p>
      <p>Totodată, în cadrul aceluiaşi proiect, Iuliu Cepoi şi Mircea Moraru au ajutat-o pe Gabriela Ciuburciu să prezinte la APDRP documente şi declaraţii false (oferte, contracte, facturi, situaţii de lucrări), care atestau în mod nereal că firma lui Iuliu Cepoi, SC Plastics SRL, ar fi executat lucrări de construcţii şi instalaţii.</p>
      <p>Sursa Foto: Ziarul de Iasi</p>
    </article>
  </body>
</html>