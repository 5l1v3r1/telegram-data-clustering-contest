<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837238-do-vaks-skerovano-spravu-ekszastupnika-ministra-ekologiyi-vakarasha"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T13:32:00+00:00"/>
    <meta property="og:title" content="До ВАКС скеровано справу ексзаступника міністра екології Вакараша"/>
    <meta property="og:description" content="КИЇВ. 22 листопада. УНН. До Вищого антикорупційного суду скеровано обвинувальний акт у справі про обвинувачення колишнього заступника міністра екології та …"/>
  </head>
  <body>
    <article>
      <h1>До ВАКС скеровано справу ексзаступника міністра екології Вакараша</h1>
      <address><time datetime="2019-11-22T13:32:00+00:00">22 Nov 2019, 13:32</time> by <a rel="author">Анна Мурашко</a></address>
      <p><b>КИЇВ. 22 листопада. УНН.</b> До Вищого антикорупційного суду скеровано обвинувальний акт у справі про обвинувачення колишнього заступника міністра екології та природних ресурсів України Віктора Вакараша у навмисному невідображенні у декларації права користування на будинок та земельну ділянку. Про це <b>УНН</b> повідомляє з посиланням на пресслужбу САП.</p>
      <p>"На сьогодні колишній посадовець та його захисники ознайомились з матеріалами слідства та обвинувальний акт скеровано до Вищого антикорупційного суду для розгляду по суті", - йдеться в повідомленні.</p>
      <p>Під час досудового слідства, як вказали у САП, встановлено, що вказана особа, перебуваючи на посаді заступника міністра, умисно не відобразила у щорічних деклараціях факт користування домоволодінням та земельною ділянкою. Крім того, він не зазначив квартиру та два автомобілі, які належать його близьким родичам та перебували у його користуванні. Загальна вартість незадекларованих статків сягає понад 6,9 млн грн.</p>
      <p>Нагадаємо, заступнику міністра екології та природних ресурсів України 29 серпня 2019 року було <a href="https://www.unn.com.ua/uk/news/1834057-slidstvo-u-spravi-ekszastupnika-ministra-ekologiyi-vakarasha-zaversheno">повідомлено про підозру</a> у навмисному невідображенні у декларації права користування на будинок та земельну ділянку.</p>
    </article>
  </body>
</html>