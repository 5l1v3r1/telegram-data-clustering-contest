<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/s-toppen-om-kommunernas-kritik-maste-skarpa-till-sig/"/>
    <meta property="og:site_name" content="DN.SE"/>
    <meta property="article:published_time" content="2019-11-22T13:16:53+00:00"/>
    <meta property="og:title" content="S-toppen om interna kritiken: ”Måste skärpa till sig”"/>
    <meta property="og:description" content="Socialdemokraternas högsta ledning samlas just nu för att diskutera de dåliga opinionssiffrorna."/>
  </head>
  <body>
    <article>
      <h1>S-toppen om interna kritiken: ”Måste skärpa till sig”</h1>
      <address><time datetime="2019-11-22T13:16:53+00:00">22 Nov 2019, 13:16</time> by <a rel="author" href="https://www.dn.se/av/hanna-jakobson/" target="_blank">Hanna Jakobson</a></address>
      <p>
        <b>Socialdemokraternas högsta ledning samlas just nu för att diskutera de dåliga opinionssiffrorna.<br/>Det finns interna krav på att ledningen måste bli bättre på att lyssna neråt – på sina kommuner. Men Pia Nilsson, partistyrelseledamot, tycker att kommunerna ska dämpa sig. <br/>– Jag tycker att de måste skärpa till sig.</b>
      </p>
      <p>Partistyrelsens samlades redan klockan 9 på fredagsmorgonen, bland annat för att diskutera ett förslag till mellanvalstrategi signerad partisekreteraren Lena Rådström Baastad. Där finns en rad åtgärder på hur S ska vända sin pågående opinionskris. </p>
      <p>I mätning efter mätning under hösten har Sverigedemokraterna närmat sig Socialdemokraterna och i<a href="https://www.aftonbladet.se/nyheter/samhalle/a/e8Rp6g/historisk-matning-nu-ar-sd-storst-i-sverige"> veckans Demoskop-mätning</a> som publicerades i Aftonbladet blev SD största parti.</p>
      <p>En rad S-toppar runtom i landet har krävt att partiledningen nu agerar. De har bland annat pekat gängkriminaliteten, bristerna i välfärden och januariavtalet som orsaker bakom de dåliga siffrorna.</p>
      <figure>
        <img src="https://cached-images.bonnier.news/cms30/UploadedImages/2019/11/22/6590ccf5-6fee-4b3a-95a0-b0b19783b2bd/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Partisekreteraren Lena Rådström Baastad.<cite>Foto: Roger Turesson</cite></figcaption>
      </figure>
      <p><b>Kommunpolitiker har efterlyst</b> att ledningen ska lyssna på sina kommunalråd om de behov som finns i välfärden och problem med bostadsbrist och segregation. </p>
      <p>Partistyrelseledamoten Pia Nilsson håller inte med om den bilden, berättade hon när hon lämnade mötet. </p>
      <p>– Det är så svårt att svara på. Kommunerna kan göra mycket själva. När de känner sig otillräckliga lägger man gärna skulden högre upp. Det är ett ganska klassiskt beteende. Vi ger mer pengar till kommunsektorn, fem miljarder mer nu. 20 miljarder totalt under de här åren. Det är pengar som andra partier inte hade anslagit, säger hon och fortsätter: </p>
      <p> – Personligen skulle jag vilja styra de här pengarna lite mer och se till att de landar där de bäst behövs. Men det vill inte kommunala eller regionala företrädare. Det kommunala självstyret är tydligen väldigt viktigt och jag kan tycka lite sisådär om det måste jag ärligt säga. </p>
      <p>
        <b>På vilket sätt?</b>
      </p>
      <p>– Vi säger att vi ska satsa på skolan och äldreomsorgen och så ger vi en påse pengar och sen är det väldigt svårt att mäta om det faktiskt skett några förbättringar. Jag brukar fråga kommunstyrelseordförandena i Västmanland vad pengarna gått till. Det är väldigt svårt för dem att svara på. De här välfärdsmiljarderna, 20 miljarder – det är väldigt mycket skattepengar som vi måste ha bättre koll på. Säger vi att kunskaperna i skolan ska bli bättre och att det ska bli fler anställda i äldreomsorgen likaså inom sjukvården och så ser vi inte att det faktiskt blir så, då måste man fundera lite. </p>
      <p>
        <b>Så kommunerna ska sluta gnälla helt enkelt? </b>
      </p>
      <p>– Jag tycker att de måste skärpa till sig. </p>
      <p>Pia Nilsson pekar på bristande kommunikation om vilka åtgärder regeringen egentligen vidtar som en förklaring till läget för S. </p>
      <p>– Medborgarna vet ganska lite om vad vi faktiskt åstadkommer och det är ett stort bekymmer eftersom man leverera otroligt mycket från justitiedepartementet: Det framförde jag som en kritik, vi måste bli bättre kommunikativt, sa hon till journalister på plats på Sveavägen.</p>
      <p>Justitie- och migrationsminister Morgan Johansson pekar på två orsaker bakom de sjunkande siffrorna. </p>
      <p>– Det viktigaste är att se till att ha kontroll på migrationen och se till att vi väcker och motarbetar gängkriminaliteten och kan visa att vi får en vändning, säger han. </p>
    </article>
  </body>
</html>