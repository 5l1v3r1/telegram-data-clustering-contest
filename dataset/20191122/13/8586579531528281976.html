<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/gecici-olum-teknigi-ilk-kez-basariyla-denendi-257479h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T13:54:00+00:00"/>
    <meta property="og:title" content="'Geçici Ölüm' tekniği ilk kez başarıyla denendi"/>
    <meta property="og:description" content="ABD'de bilim insanları, özellikle ağır yaralanma vakalarında zaman kazandıracak olan geçici ölüm tekniğini ilk kez başarıyla uygulandı."/>
  </head>
  <body>
    <article>
      <h1>'Geçici Ölüm' tekniği ilk kez başarıyla denendi</h1>
      <address><time datetime="2019-11-22T13:54:00+00:00">22 Nov 2019, 13:54</time> by <a rel="author">Yeni Çağ Gazetesi</a></address>
      <p>
        <b>ABD'de bilim insanları, özellikle ağır yaralanma vakalarında zaman kazandıracak olan geçici ölüm tekniğini ilk kez başarıyla uygulandı.</b>
      </p>
      <p>ABD'de bilim insanları ilk kez bir hastayı anabiyoz (geçici ölüm) durumuna sokarak ameliyat etmeyi başardı. Yapılan denemenin amacının, ağır yaralanma durumlarında cerrahi müdahale süresini uzatarak hastanın kurtarılması için zaman kazanmak olduğu belirtildi.</p>
      <p>Webtekno'da yer alan habere göre Baltimore’daki Maryland Üniversitesi Tıp Fakültesi’nden Samuel Tisherman, arkadaşlarıyla birlikte bir hastayı anabiyoz durumuna sokmayı başardıklarını açıkladı. Yeni yöntem, ateşli silah veya bıçakla yaralanan ve hayati tehlikesi bulunan hastaları canlandırma önlemleri kompleksine deney niteliğinde dahil edildi. Ağır yaralanma durumlarında doktorların müdahale edebileceği çok kısa bir süre olduğu ve bu sürenin sonunda da yaşama oranının %5'ten az olduğu belirtildi. </p>
      <p>Uygulanan teknik, kalpleri durmuş ya da kanlarının yarısından fazlasını kaybeden hastalara uygulanıyor. Ağır yaralanma durumlarında doktorların müdahale etmek için sadece birkaç dakikalık çok kısa bir süreleri bulunuyor. Yeni teknikle doktorlar, cerrahi müdahale ile akut kan kaybının nedenini bulup ortadan kaldırmak için iki saatlik bir zaman kazanıyor.</p>
      <p>Kanın tümü sıfır dereceye kadar soğutulmuş izotonik çözeltilerle değiştirilerek organizma hızlı bir şekilde yaklaşık 10-15 derece soğutuluyor. Bu durumda beyin fonksiyonları neredeyse tamamen duran hasta, soğutma sistemiyle bağlantısı kesilerek operasyon masasına yatırılıyor. Operasyonun ardından hastanın vücut ısısı tekrar yükseltilerek kalbi yeniden çalıştırılıyor.</p>
      <p>Araştırma kapsamında, bu tekniğin kullanıldığı on kişinin tedavi sonuçları, benzer durumda olan, ancak geleneksel yöntemlerle müdahale edilen aynı sayıda kişinin tedavi sonuçlarıyla karşılaştırılacak. Tisherman ve ekibi tarafından uygulanan deney, ABD Gıda ve İlaç İdaresi (FDA) tarafından onaylandı.</p>
      <p>Yani yeni yöntemin uygulanmasına karar verildiğinde, yaşamı doğrudan tehdit altında olan hastanın onayına gerek duyulmayacak. Çalışma kapsamında elde edilen test sonuçlarının 2020'nin sonuna kadar açıklanacağı belirtildi.</p>
    </article>
  </body>
</html>