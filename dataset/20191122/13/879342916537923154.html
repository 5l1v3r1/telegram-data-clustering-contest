<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/pogljad/ekonomika/kabmin-xoche-zaprovadyty-straxovu-czinu-haz.-chomu-ta-yak-vplyne-vartist"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T13:01:23+00:00"/>
    <meta property="og:title" content="Кабмін хоче запровадити страхову ціну на газ. Чому та як вплине на вартість?"/>
    <meta property="og:description" content="Уряд спільно з компанією Нафтогаз розробляє рішення, за яким з 1 січня жителям України запропонують певну страхову ціну на газ."/>
  </head>
  <body>
    <article>
      <h1>Кабмін хоче запровадити страхову ціну на газ. Чому та як вплине на вартість?</h1>
      <address><time datetime="2019-11-22T13:01:23+00:00">22 Nov 2019, 13:01</time> by <a rel="author">Генадій Рябцев</a></address>
      <p>
        <b>Уряд спільно з компанією «Нафтогаз» розробляє рішення, за яким <a href="https://www.slovoidilo.ua/2019/11/21/novyna/ekonomika/kabmin-xoche-zatverdyty-straxovu-czinu-haz-naselennya">з 1 січня жителям України запропонують певну страхову ціну на газ.</a> Такого кроку влада змушена вдатися, тому що з 1 січня 2020 року закінчується чинний контракт з Росією на транзит газу українською територією. У коментарі «Слово і Діло» директор спеціальних програм науково-технічного центру «Психея» Геннадій Рябцев пояснив, що оскільки постанови Кабміну дуже часто змінюються до невпізнаваності в процесі їх обговорення, поки рано підбивати підсумки.</b>
      </p>
      <p>Він зазначив, що поки незрозуміло, що таке так звані «страхові ціни на газ».</p>
      <p>Геннадій Рябцев нагадав, що спецзобов'язання на ринку природного газу діють до 1 січня. Припинення їх дії може призвести до того, що різко зросте кількість неплатоспроможних споживачів, вказав він.</p>
      <p>«<i>Адже йдеться не тільки про газ. Це вплине на тарифи на опалення, гарячу воду. Звісно, Кабміну необхідно якимось чином це питання вирішити, оскільки зміна правил гри в середині опалювального сезону може призвести до збільшення неплатоспроможного попиту і нездатності держави якимось чином відреагувати. Тому на зміну спеціальним зобов'язанням має прийти «щось». Але що з цього вийде, рано говорити. Є кардинально протилежні пропозиції</i>», – прокоментував Рябцев.</p>
      <related>
        <a href="https://www.slovoidilo.ua/2019/09/26/infografika/ekonomika/yak-ostannij-rik-zminylysya-taryfy-haz"/>
      </related>
      <p>За його словами, для України це новий підхід. На сьогодні «страхові ціни на газ» – пропозиція на рівні ідеї, а не готового проєкту. До того ж, до нього ще потрібно причепити економічне обґрунтування, з чим буде складно, зазначив енергетик.</p>
      <p>У будь-якому разі, додав Рябцев, в опалювальний сезон ціна не може бути нижчою. Енергетик пояснив, що ціна газу для населення прив'язана до мінімальної з чотирьох складової.</p>
      <p>Рябцев зазначив, що сьогодні мінімальна з чотирьох складових – це ціна для промисловості, але і вона на листопад збільшена, отже, для населення вартість також зросла.</p>
      <p>За словами експерта, ціна збільшилася, оскільки ці ціни прив'язані до спекулятивного зовнішнього ринку.</p>
      <p>Рябцев підкреслив, що обрали найбільш спекулятивний сегмент європейського ринку, в якому найбільші коливання і найвища ціна в опалювальний сезон з розрахунком, що все буде нормально.</p>
      <p>«<i>Однак два останні тижні листопада говорять про те, що ціна ще збільшилася на цьому ринку мало не вдвічі. Тобто 50% зростання ціни. Якщо це зростання перевести у вартість газу для населення в грудні, то це близько до граничної ціни, яка визначена для населення, як гранична. Але з 1 січня, коли спецзобов’язання і ця гранична ціна буде скасована, цілком можливо, що ціна буде непідйомною для більшості споживачів</i>», – висловив думку Геннадій Рябцев.</p>
      <p>Міністр енергетики заявив, що ціна на природний газ для населення в першому кварталі 2020 року буде нижче 8550 тис. грн за тисячу кубометрів.</p>
      <p>Як повідомлялося, «Нафтогаз України» підвищив ціну на газ для населення в листопаді на 14,6% – до 4889 грн за тисячу кубометрів (без урахування ПДВ, націнки газозбитків і транспортних витрат).</p>
      <p>Як змінювалася ціна на газ в регіонах за останні пів року – на нашій <a href="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya">інфографіці.</a></p>
      <p>Нагадаємо, раніше «Слово і Діло» проаналізувало, <a href="https://www.slovoidilo.ua/2019/09/26/infografika/ekonomika/yak-ostannij-rik-zminylysya-taryfy-haz">як за останній рік змінювалися тарифи на газ.</a></p>
      <p>Відзначимо, <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv">під час виборчої кампанії у Зеленського не було обіцянок про зниження тарифів.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya"/>
        <a href="https://www.slovoidilo.ua/2019/09/26/infografika/ekonomika/yak-ostannij-rik-zminylysya-taryfy-haz"/>
        <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv"/>
        <a href="https://www.slovoidilo.ua/2019/11/21/novyna/ekonomika/kabmin-xoche-zatverdyty-straxovu-czinu-haz-naselennya"/>
      </related>
    </article>
  </body>
</html>