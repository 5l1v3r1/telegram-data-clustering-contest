<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426278/pws-exase-th-zwh-toy-o-atyxos-krhtikos-sto-limani-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T13:50:01+00:00"/>
    <meta property="og:title" content="Πώς έχασε τη ζωή του ο άτυχος Κρητικός στο λιμάνι της Ρόδου"/>
    <meta property="og:description" content="Το αποτέλεσμα της νεκροψίας-νεκροτομής και το πόρισμα του Ιατροδικαστή Ρόδου, περιμένουν οι αρμόδιες υπηρεσίες του Κεντρικού Λιμεναρχείου της Ρόδου, προκειμένου να καταλήξουν σε ασφαλές συμπέρασμα για το τι ήταν αυτό που οδήγησε στον θάνατο τον 62χρονο Μιχάλη Κοκκινάκη, που ήρθε από την Κρήτη στο νησί μας για διακοπές και δεν επέστρεψε ποτέ."/>
  </head>
  <body>
    <article>
      <h1>Πώς έχασε τη ζωή του ο άτυχος Κρητικός στο λιμάνι της Ρόδου</h1>
      <h2>Αναλύεται καρέ-καρέ η πτώση του μοιραίου αυτοκινήτου μέσα στο λιμάνι</h2>
      <address>
        <time datetime="2019-11-22T13:50:01+00:00">22 Nov 2019, 13:50</time>
      </address>
      <p>
        <b>Το αποτέλεσμα της νεκροψίας-νεκροτομής και το πόρισμα του Ιατροδικαστή Ρόδου, περιμένουν οι αρμόδιες υπηρεσίες του Κεντρικού Λιμεναρχείου της Ρόδου, προκειμένου να καταλήξουν σε ασφαλές συμπέρασμα για το τι ήταν αυτό που οδήγησε στον θάνατο τον 62χρονο Μιχάλη Κοκκινάκη, που ήρθε από την Κρήτη στο νησί μας για διακοπές και δεν επέστρεψε ποτέ.</b>
      </p>
      <p>Στα χέρια τους, οι αξιωματικοί που ασχολούνται με την υπόθεση, έχουν και το βίντεο από τις κάμερες ασφαλείας του λιμανιού της Ρόδου, το οποίο δείχνει καθαρά το μοιραίο αυτοκίνητο, να κάνει αναστροφή στη μέση περίπου του μόλου και στη συνέχεια αφού ανέπτυξε ταχύτητα (στο σασμάν όταν ανελκύστηκε βρέθηκε να είχε προλάβει να βάλει την 3η) να πέφτει στη θάλασσα, ακολουθώντας μια λοξή πορεία σχεδόν ανεξέλεγκτα.</p>
      <p>Από την πρώτη στιγμή, η γυναίκα που βρίσκονταν στη θέση του συνοδηγού και η οποία κατάφερε να σωθεί πριν το αυτοκίνητο την παρασύρει κι αυτή στον θάνατο, είχε υποστηρίξει ότι ο 62χρονος οδηγός του οχήματος, είχε αρχίσει να διαμαρτύρεται για το πόδι του, γεγονός ενδεχομένως που δεν του επέτρεψε να έχει τον έλεγχο του οχήματος.<br/>Όπως αποκάλυψε χθες στη “ΡΟΔΙΑΚΗ”, ο 62χρονος πάλεψε να ανέβει στην επιφάνεια της θάλασσας.</p>
      <figure>
        <img src="https://www.rodiaki.gr/medias/2019/11/21/11a7d25cd7a638e59cc44b795010ab77.jpg"/>
      </figure>
      <p>Ωστόσο, αυτό δεν έγινε εφικτό, αφού η ζώνη ασφαλείας του αυτοκινήτου, είχε γαντζώσει στον γιακά της φανέλας που φορούσε, γεγονός που στάθηκε μοιραίο.</p>
      <p>Για ελάχιστα δευτερόλεπτα το όχημα έμεινε να επιπλέει στην επιφάνεια της θάλασσας.<br/>Η γυναίκα - συνοδηγός, κατάφερε να βγει στην επιφάνεια και να αρχίσει να κολυμπά. Παράλληλα άρχισε να καλεί σε βοήθεια. Δυστυχώς το ανοικτού τύπου αυτοκίνητο βυθίστηκε μέσα σε ελάχιστα δευτερόλεπτα παίρνοντας μαζί του στον θάνατο τον άτυχο οδηγό.</p>
      <p>Στην επίσημη ανακοίνωσή του το Λιμενικό Σώμα αναφέρει για το περιστατικό της Ρόδου:</p>
      <p><b>Η ανακοίνωση του Λιμενικού</b><br/>Αργά το βράδυ της Τετάρτης, το Λιμενικό Σώμα εξέδωσε την εξής ανακοίνωση για το περιστατικό:</p>
      <p>"Ενημερώθηκε η Λιμενική Αρχή Ρόδου, για περιστατικό πτώσης Ι.Χ.Ε. οχήματος στη θαλάσσια περιοχή του λιμένα Ακαντιά Ρόδου, με επιβαίνοντες μία 45χρονη αλλοδαπή και τον 62χρονο ημεδαπό οδηγό του.</p>
      <p>Άμεσα στο σημείο μετέβησαν στελέχη του Κεντρικού Λιμεναρχείου Ρόδου με δύο περιπολικά οχήματα καθώς και περιπολικό σκάφος Λ.Σ.-ΕΛ.ΑΚΤ., όπου διαπίστωσαν ότι η 45χρονη απεγκλωβίστηκε με ιδίες δυνάμεις και με τη βοήθεια περαστικών εξήλθε καλά στην υγεία της, ενώ παράλληλα στέλεχος του Λιμεναρχείου Ρόδου έπεσε στη θάλασσα προκειμένου να απεγκλωβίσει τον οδηγό από το Ι.Χ.Ε με αρνητικά αποτελέσματα λόγω του μεγάλου βάθους.<br/>Στη συνέχεια, ιδιώτης δύτης εντόπισε το Ι.Χ.Ε. όχημα σε βάθος περίπου 10m, απ' όπου και ανέσυρε τον οδηγό χωρίς τις αισθήσεις του.</p>
      <figure>
        <img src="https://www.rodiaki.gr/medias/2019/11/21/ac779895a57a25363e7f98e22486ed89.jpg"/>
      </figure>
      <p>Ο 62χρονος διακομίστηκε με ασθενοφόρο όχημα του ΕΚΑΒ στο Γενικό Νοσοκομείο Ρόδου, όπου διαπιστώθηκε ο θάνατός του.<br/>Από την οικεία Λιμενική Αρχή που διενεργεί την προανάκριση, παραγγέλθηκε η διενέργεια νεκροψίας – νεκροτομής. Το όχημα ανελκύθηκε από γερανοφόρο όχημα».</p>
      <figure>
        <img src="https://www.rodiaki.gr/medias/2019/11/21/0ac7747be3f07fd31568617992c92d17.jpg"/>
      </figure>
      <p>Ο άτυχος 62χρονος Μιχάλης Κοκκινάκης που έχασε τη ζωή του στο λιμάνι της Ακαντιάς. Επρόκειτο να αναχωρήσει σήμερα από το νησί μας.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/426177/rodos-aytokinhto-epese-sth-thalassa-den-prolabe-na-to-egkataleipsei-o-odhgos-toy"/>
      </related>
    </article>
  </body>
</html>