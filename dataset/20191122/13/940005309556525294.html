<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/traficant-inarmat-prins-in-flagrant-in-capitala-captura-impresionanta-a-diicot.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T13:28:00+00:00"/>
    <meta property="og:title" content="Traficant înarmat, prins în flagrant în Capitală. Captură impresionantă a DIICOT"/>
    <meta property="og:description" content="Procurorii DIICOT au reţinut un bărbat de 39 de ani din Bucureşti, după ce l-au prins în timp ce încerca să vândă 5 kg de canabis, drogurile fiind aduse din Spania."/>
  </head>
  <body>
    <article>
      <h1>Traficant înarmat, prins în flagrant în Capitală. Captură impresionantă a DIICOT</h1>
      <h2>Procurorii DIICOT au reţinut un bărbat de 39 de ani din Bucureşti, după ce l-au prins în timp ce încerca să vândă 5 kg de canabis, drogurile fiind aduse din Spania.</h2>
      <address>
        <time datetime="2019-11-22T13:28:00+00:00">22 Nov 2019, 13:28</time>
      </address>
      <p>Potrivit unui comunicat al DIICOT, inculpatul S.I.D., cunoscut cu antecedente penale pentru infracţiuni de trafic de stupefiante pe teritoriul Franţei, a procurat din Spania şi a introdus pe teritoriul României, prin intermediul unor firme de curierat, cantităţi importante de droguri de risc (canabis), în vederea comercializării acestora către diferite persoane.</p>
      <p>Întrucât aveau informaţii că bărbatul urma să vândă o parte din droguri, procurori DIICOT şi ofiţeri de poliţie judiciară au organizat un flagrant, relatează Agerpres.</p>
      <p>În acest sens, S.I.D. a fost prins joi în timp ce încerca să comercializeze 5 kg de canabis, contra sumei de 16.000 euro.</p>
      <p>În autoturismul bărbatului au fost descoperite un pistol tip revolver cu glonţ letal, fără serie, deţinut ilegal, cu 5 cartuşe aferente, introduse în pistol, suma de 16.300 de euro şi 595 de lei susceptibilă a proveni din traficul de droguri.</p>
      <p>În cauză a fost instituită măsura sechestrului asigurător asupra unui autoturism, în valoare de 50.000 de euro.</p>
      <p>Suportul de specialitate a fost asigurat de către Direcţia Operaţiuni Speciale.</p>
    </article>
  </body>
</html>