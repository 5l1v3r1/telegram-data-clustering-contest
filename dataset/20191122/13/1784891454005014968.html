<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.the-village.com.ua/village/food/new-place/291447-forever-young-igor-sukhomlyn-bessarabka-baseyna-molodist"/>
    <meta property="og:site_name" content="The Village Україна"/>
    <meta property="article:published_time" content="2019-11-22T13:45:28+00:00"/>
    <meta property="og:title" content="Нове місце. Бістро Forever Young від власників Mimosa Brooklyn Pizza на Бессарабці"/>
    <meta property="og:description" content="Молодість у новому закладі Ігоря Сухомлина на Басейній"/>
  </head>
  <body>
    <article>
      <h1>Нове місце. Бістро Forever Young від власників Mimosa Brooklyn Pizza на Бессарабці</h1>
      <h2>Молодість у новому закладі Ігоря Сухомлина на Басейній</h2>
      <address><time datetime="2019-11-22T13:45:28+00:00">22 Nov 2019, 13:45</time> by <a rel="author" href="https://www.the-village.com.ua/users/1179751" target="_blank">Ярослав Друзюк</a></address>
      <p>
        <i>Forever Young – це новий ресторан Ігоря Сухомлина і Валерія Гальперіна (<a href="https://www.the-village.com.ua/village/food/restaurants/287217-chashka-bessarabka-igor-sukhomlyn-closing">«Чашка»</a>, <a href="https://www.the-village.com.ua/village/food/food-guide/279323-sil-2018-winners-mimosa-brooklyn-pizza-furgoneta-catch-chang-goodman">Mimosa Brooklyn Pizza</a>, <a href="https://www.the-village.com.ua/village/food/food-news/277023-kaliforniyski-sushi-u-fish-pussycat-na-baseyniy">Fish &amp; Pussycat</a>). Формат закладу визначають як «космополітичне бістро». Відкриття ресторану <a href="https://www.the-village.com.ua/village/food/food-news/291363-forever-young-noviy-restoran-zasnovnika-chashki-ta-mimosa-brooklyn-pizza-na-bessarabtsi">відбулося</a> 17 листопада.</i>
      </p>
      <p><b>Фото: </b>Євген Карєв</p>
      <p> Підпишись на Telegram-канал <a href="https://t.me/foodkyiv"><b>ТЕСТОВИЙ РЕЖИМ</b></a> – дізнавайся про нові заклади міста першим.</p>
      <h3>Концепція</h3>
      <p>Ресторатор Ігор Сухомлин називає себе «громадянином Бессарабки». Новий заклад співзасновника Mimosa Brooklyn Pizza і Fish &amp; Pussycat також розташований неподалік від Бессарабського ринку на вулиці Басейній – на колишній локації гастробару «Срібні ложки».</p>
      <p>Утім, на відміну від двох останніх проєктів, новий ресторан Forever Young не має прив’язки до конкретного регіону та кухні. Якщо під час розробки концепції Mimosa Сухомлин із партнером Валерієм Гальперіним їздили до Нью-Йорка, а у випадку з Fish &amp; Pussycat до Каліфорнії, то в новому проєкті обрали зовсім інший підхід. «Це місце ми робили насамперед для себе, тому що нам бракувало його в Києві, – розповідає Сухомлин, який також запустив заклади «Чашка» і «Балувана Галя». – Заради цього ми зруйнували звичний підхід з одним містом, однією кухнею та однією національною лінією». </p>
      <figure>
        <img src="https://img.the-village.com.ua/the-village.com.ua/post_image-image/3a9e1R0PZJUQmVRPl-0UWQ.jpg"/>
      </figure>
      <h4> Forever Young</h4>
      <p><b>Де:</b> м. Київ, вулиця Басейна, 5-Б</p>
      <p><b>Коли: </b>09:00-23:00</p>
      <p><b>Телефон: </b>050 616 78 35</p>
      <p>
        <a href="https://www.facebook.com/foreveryoung.kyiv/">
          <b>Facebook</b>
        </a>
      </p>
      <p>Формат Forever Young визначають як бістро – з невеликим меню і космополітичною кухнею. «Київ – велике місто. До того ж воно вічно молоде: молоді герої тут є завжди – і новий заклад ми зробили для них», – пояснює Сухомлин. Уточнює, що має на увазі молодість не лише за віком: «Молодість – це стан. Наші гості різного віку: від 18 до 50 років. Це люди, які точно займаються спортом. Люди, які точно займаються сексом. Вони точно активно живуть, і саме для таких людей ми зробили це місце». Ресторатор додає: «Для мене це експеримент. Але я вірю в команду та успіх проєкту».</p>
      <figure>
        <img src="https://img.the-village.com.ua/the-village.com.ua/post_image-image/_-LGVmNQujSmlbdpQ9OlEg.jpg"/>
      </figure>
      <h3>Локація</h3>
      <p>На картині в одній із зал Forever Young – великий натюрморт із зображеннями яєчні, авокадо-тоста, панкейків та інших страв із меню. Це робота, яку спеціально для закладу підготувала команда архітектора Слави Балбека Balbek Bureau, що відповідала за проєкт. «Це така іронія на тему сніданку», – сміється Сухомлин. Додає, що всі картини для закладу підібрала команда Балбека: «Слава бачить не одну картину, а разом усю картинку [ресторану]». В інших залах знайшли місце для роботи цифрового художника Олексія Кондакова та ілюстратора Сергія Майдукова. Біля вхідної зони – напис «Хеллоу, б’ютіфул!».</p>
      <figure>
        <img src="https://img.the-village.com.ua/the-village.com.ua/post_image-image/scKaM-xthDoHkn9JYiobxw.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/9A59SGGAp4fKR2XLBvEr5Q.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/DylpusT8UJnX_58zkIPzpw.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/RGLk3aTZhfYz926frnBQXw.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/2cyjXW9SRph_LjL3vu39kg.jpg"/>
      </figure>
      <p>У простору в будинку 1900 року на Басейній два поверхи: перший і мінус перший. Більшу частину із близько сотні посадкових місць розташували згори поряд із великим дзеркалом, але окремий простір, який можна використовувати для проведення заходів та вечер, облаштували на поверх нижче. Внизу працює також кухня та лабораторія бар-менеджерки Forever Young Поліни Кірдогло.</p>
      <figure>
        <img src="https://img.the-village.com.ua/the-village.com.ua/post_image-image/Q0bOogaZ8Y58IpS8_jNaSQ.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/zS6GLjNgoEtSfR3FyGUBhw.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/If-SLv2wAK-wLi2T6s7D5Q.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/sSuCKOPjdzGQONBhO9ch4g.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/w0-MlRa00L7JPrtTZX67Ag.jpg"/>
      </figure>
      <p>«Люди не люблять спускатися, вони люблять підніматися. Тому для того, щоб спонукати їх іти вниз, треба зробити, щоб поверх був того вартий», – каже Сухомлин. Звертає увагу на плаский дискобол на іншому кінці сходів. «Це була ідея Слави [Балбека]. Дискобол ніби кричить: «Іди до мене!» – коментує співвласник першу співпрацю з Balbek Bureau.</p>
      <figure>
        <img src="https://img.the-village.com.ua/the-village.com.ua/post_image-image/JiA7rOXiY1moI21UvSlWbw.jpg"/>
      </figure>
      <h3>Кухня</h3>
      <p>За кухню Forever Young відповідає Елеонора Баранова, шеф-кухарка ресторану Fish &amp; Pussycat і півфіналістка міжнародного конкурсу S. Pellegrino Young Chef 2019-2020. «У мене не було жодних сумнівів – шефом цього закладу має бути молода людина», – каже Сухомлин. Розповідає, що серед референсів разом із шеф-кухаркою вони розглядали бістро Берліна, Парижа та Барселони.</p>
      <p>«Ця їжа може бути більш традиційна, може бути більш витончена – хто вже чого шукає в житті. Ми хотіли зробити ставку на нормальні, зрозумілі страви», – розповідає Сухомлин. Як приклад підходу наводить позицію «Голубці з крабом у вершковому соусі» (450 грн). «Я пораджу поєднання з келихом помаранчевого вина», – каже співвласник Forever Young.</p>
      <figure>
        <img src="https://img.the-village.com.ua/the-village.com.ua/post_image-image/otTQSWM9jW6_HxtJT6Ooaw.jpg"/>
      </figure>
      <p>Окрім того, у меню «Крем-суп з єрусалимського артишоку та цвітної капусти з блакитним сиром і горіхом пекан» (175 грн), «Вега-боул із тофу, кіно, броколі та цвітною капустою» (155 грн) і «Запечена капуста з соусом грюєр з червоною ікрою та ікрою щуки» (196 грн). Також пропонують тако: у меню сніданків це варіант зі скремблом, авокадо, страчателою та червоною ікрою (255 грн), а в обідньому – з яловичиною, харісою та овочевою сальсою (245 грн). Окрім того, серед сніданків «Боул із зеленою гречкою, авокадо, бататом і м’яким яйцем» (215 грн) і «Великий сирник з рикоти, меренги та соусом манго-маракуя» (237 грн).</p>
      <figure>
        <img src="https://img.the-village.com.ua/the-village.com.ua/post_image-image/YPt228Pu3JfW9qwiV8vr9w.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/J4xeKcKEeckXgVprwk19Vw.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/49BYSkK8IuAxQ180iVTMxA.jpg"/>
      </figure>
      <h4>З меню:</h4>
      <p><i>Лимонний суп із креветками </i>– 220 грн</p>
      <p><i>Феттучіні з креветкою у вершковому соусі з цукіні й томатами</i> – 280 грн</p>
      <p><i>Сібас, пюре з цвітної капусти, печена картопля, молодий горошок</i> – 315 грн</p>
      <p><i>Смажене курча, мікс капусти, трюфельне масло</i> – 177 грн</p>
      <p><i>Ризото з печеним баклажаном, артишоками та пармезаном</i> – 245 грн</p>
      <p><i>Бургер із котлетою з яловичини, страчатела, соус «Харіса», листя салату </i>– 235 грн</p>
      <p><i>Восьминіг на грилі, соус ромеско, печена картопля, томати та анчоуси</i> – 450 грн</p>
      <p><i>Груша, запечена у листковому листі з фісташками, ванільним морозивом і солоною карамеллю</i> – 196 грн</p>
      <p>«Ми хотіли зробити Forever Young місцем, куди люди могли б прийти і вранці, і вдень, і ввечері, – розповідає Сухомлин. – Уранці на хороші сніданки та каву, вдень на обід, а тоді на вечерю та коктейль».</p>
      <p>Коктейльну карту Forever Young розділили на кілька категорій за міцністю змішаних напоїв: Strong (150-250 грн), Medium (150-250 грн) та Low ABV (180-250 грн). В останньому блоці пропонують коктейлі з низьким вмістом алкоголю: наприклад, Just In (180 грн) з Aperol і сливово-ванільним лікером, Raphael (200 грн) на ромі та лікері й Grinch (250 грн) на основі горілки, чаю матча та сиропу з лемонграсу. «Основа карти – low ABV. Хочеться легше їсти, менше пити і бути більш здоровими», – пояснює Сухомлин.</p>
      <figure>
        <img src="https://img.the-village.com.ua/the-village.com.ua/post_image-image/L9NtQl8gF95875n8rmInHQ.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/srkpK7xBwgsPKfjihAI5mQ.jpg"/>
        <figcaption>Коктейль Raphael (200 грн)</figcaption>
      </figure>
      <figure>
        <img src="https://img.the-village.com.ua/the-village.com.ua/post_image-image/PnM6l_lI9ZUnfYStMgP8IA.jpg"/>
      </figure>
      <p>Автор концепції додає, що у винній карті зробили акцент на натуральні та органічні вина. За карту відповідає нова фахівчиня мережі Санта Рудзіте, яка має досвід роботи в лондонському ресторані Ферґюса Хендерсона St. John і київському необістро <a href="https://www.the-village.com.ua/village/food/new-place/283693-nove-mistse-asambleya-assembly-foodies-svit-kavy-frank-wines-zoloti-vorota">«Асамблея»</a>. «Я фанатка натуральних вин, біодинаміки та концепції sustainability загалом. Звичайно, я розумію, що Київ перебуває тільки на порозі натуральної революції, тому моїм завданням було збалансувати карту так, щоб усі гості могли знайти щось до свого смаку», – розповідає Рудзіте. Як приклад наводить позиції на зразок угорського натурального вина та чеського помаранчевого. Співпрацюють з постачальниками goodwine, Frank Wines і Roots. Також у закладі пропонують три позиції безалкогольного вина.</p>
    </article>
  </body>
</html>