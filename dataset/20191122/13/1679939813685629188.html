<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/dosarul-expertizelor-trucate-directorul-centrului-de-medicina-legala-in-arest-la-domiciliu-pentru-30-de-zile_3059838.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T13:05:43+00:00"/>
    <meta property="og:title" content="DOSARUL EXPERTIZELOR TRUCATE: Directorul Centrului de Medicină Legală, în arest la domiciliu pentru 30 de zile"/>
    <meta property="og:description" content="30 de zile de arest la domiciliu pentru şeful Centrului de Medicină Legală, din Chişinău, Valeri Savciuc. Magistraţii Judecătoriei Chişinău cu sediul din sectorul Ciocana au admis parţial demersul procurorilor, care au solicitat arest preventiv pentru ace"/>
  </head>
  <body>
    <article>
      <h1>DOSARUL EXPERTIZELOR TRUCATE: Directorul Centrului de Medicină Legală, în arest la domiciliu pentru 30 de zile</h1>
      <address><time datetime="2019-11-22T13:05:43+00:00">22 Nov 2019, 13:05</time> by <a rel="author">PUBLIKA.MD</a></address>
      <p><b>30 de zile de arest la domiciliu pentru şeful Centrului de Medicină Legală, din Chişinău, Valeri Savciuc.</b> Magistraţii Judecătoriei Chişinău cu sediul din sectorul Ciocana au admis parţial demersul procurorilor, care au solicitat arest preventiv pentru acesta. <b>Şeful Centrului de Medicină Legală nu a fost prezent la şedinţă dar prin vocea avocatului său se declară nevinovat.</b></p>
      <p>Potrivit oamenilor legii, <b>Valeri Savciuc este învinuit în participarea organizării şi implementării unei scheme ilegale de obţinere a mijloacelor băneşti de la persoane, pentru achitarea serviciilor medico-legale, servicii efectuate de experţii judiciari din cadrul Centrului de Medicină Legală.</b> Acuzatorul de stat susţine că urmează să citească încheierea instanţei şi după va decide dacă o va ataca la Curtea de Apel.<br/><br/>"Temeinicia înaintării unui demers privind aplicarea măsurii preventive a rezidat din faptul că ultimul aflându-se la libertate şi nefiind suspendat din funcţie ar avea acces la probatoriu relevant pentru urmărirea penală, deasemenea pentru a evita distrugeri sau deteriora conţinutului probatoriului", a declarat Ina Frunză-Bargan.<br/><br/><b>Avocatul şefului Centrului de Medicină Legală, din Chişinău a fost agresiv cu presa şi nu a vrut să spună ce i se incriminează clientului său</b>. În cadrul şedinţei, acesta a solicitat pentru clientul său control judiciar sau obligarea de a nu părăsi ţara.<br/><br/><b>Şeful Centrului de Medicină Legală, din Chişinău, Valeri Savciuc a fost reţinut şi escortat pentru audieri la Procuratura Anticorupţie acum două zile</b>. El a fost reţinut în dosarul expertizelor trucate, contabilitatea neagră şi corupţia din instituţie, pornit acum câteva zile de oamenii legii şi în care au fost reţinuţi alţi zece medici legişti.La începutul săptămânii, zece medici de la Centrul de Medicină Legală din Chişinău au fost reţinuţi, fiind bănuiţi că ar fi pus la cale o schemă de estorcare a banilor pentru serviciile de expertiză judiciară.</p>
      <p><b>În urma investigaţiilor, s-a constatat că numai în perioada iulie – septembrie a acestui an, ei ar fi încasat peste 327 de mii de lei.</b> Sumele pe care aceştia le primeau erau împărţite între cei care prestau serviciile, astfel fiind cauzate prejudicii materiale instituţiei. Mai mult de atât, în urma percheziţiilor, de la domiciliile celor vizaţi au fost ridicate zeci de mii de euro şi de lei, bijuterii din aur,care se presupun că ar fi aparţinut persoanelor decedate, precum şi înscrisuri ciornă ce ar reprezenta contabilitatea neagră. Provenienţa bunurilor şi mijloacelor băneşti ridicate urmează a fi stabilită în cadrul anchetei.</p>
      <p>
        <b>Dacă vor fi găsiţi vinovaţi, cei zece medici riscă până la 15 ani de închisoare cu amendă de până la 500.000 de lei şi privarea de dreptul de a ocupa funcţii pe o perioadă de până la 15 ani.</b>
      </p>
      <related>
        <h4>Pe aceeaşi temă</h4>
        <a href="https://www.publika.md/arest-la-domiciliu-pe-timp-de-noapte-pentru-mihail-saakasvili-condamnarea-a-fost-impusa-de-curtea-de-apel-de-la-kiev_2993712.html"/>
        <a href="https://www.publika.md/schema-frauduloasa-intre-medici-si-farmacisti-din-tara-8-persoane-in-izolator-si-11---in-arest-la-domiciliu-pentru-30-de-zile_2995386.html"/>
        <a href="https://www.publika.md/un-inspector-vamal-de-la-sculeni-retinut-intr-un-dosar-de-coruptie-in-arest-la-domiciliu-pentru-30-de-zile_3037444.html"/>
      </related>
    </article>
  </body>
</html>