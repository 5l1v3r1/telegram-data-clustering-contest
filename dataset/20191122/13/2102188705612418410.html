<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/22/654029/"/>
    <meta property="og:site_name" content="Економічна правда"/>
    <meta property="article:published_time" content="2019-11-22T13:24:00+00:00"/>
    <meta property="og:title" content="Бахматюка оголосили у національний розшук"/>
    <meta property="og:description" content="Колишній власник VAB Банка і фігурант “справи банкірів” Олег Бахматюк оголошений у розшук"/>
  </head>
  <body>
    <article>
      <h1>Бахматюка оголосили у національний розшук</h1>
      <address>
        <time datetime="2019-11-22T13:24:00+00:00">22 Nov 2019, 13:24</time>
      </address>
      <p>Колишній власник VAB Банка і фігурант "справи банкірів" Олег Бахматюк оголошений у розшук.</p>
      <p>Про це свідчать дані на сайті <a href="https://wanted.mvs.gov.ua/searchperson/details/?id=00193263728496368680&amp;fbclid=IwAR1XQG9scfBFDelMCaTliiwtRmJs6bnjJYWwpmB0OLa9CNnDkGKGRNaTPkE">МВС</a></p>
      <p>"Це чергова маніпуляція. Наші міжнародні адвокати здивовані такою позицією. Є адвокати, є мої права як громадянина України. Ми готові спілкуватися зі слідчими, надавати документи. Хочемо розуміння процесу і конструктивного діалогу", - сказав бізнесмен агентству "Інтерфакс-Україна" телефоном.</p>
      <p>Він наголосив, що йому не було пред'явлено ні підозри, ні повістки.<br/><br/>"Не можна вручати підозру, просто вивішуючи її на стовпі", - нагадав Бахматюк свою позицію щодо повідомлення НАБУ від 13 листопада про заочне повідомлення йому про підозру у справі про стабкредит VAB Банку.<br/><br/>Бізнесмен повідомив, що його адвокати оскаржуватимуть дії правоохоронців в судах, зокрема і в міжнародних.<br/><br/>Бахматюк ще раз наголосив, що справа НАБУ про стабкредит VAB Банку надумана. За його словами, заяви, зокрема від міжнародних партнерів, на підтримку екс-першого заступника голови НБУ Олександра Писарука щодо відсутності змови про стабкредит свідчать і про невинуватість бізнесмена.</p>
      <p>Екс-власника VAB Банку підозрюють у привласненні, розтраті майна або заволодіння ним шляхом зловживання службовим становищем (стаття 191 ч.5) та у легалізації (відмиванні) доходів, одержаних злочинним шляхом (стаття 209 ч.3)</p>
      <p><b>Читайте також</b>: <b><i><a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтарєвої та банкірів бізнесмена</a></i></b></p>
      <p>
        <b>
          <i>
            <a href="https://www.epravda.com.ua/publications/2019/11/12/653631/">Олег Бахматюк: НБУ тримає мене "за одне місце", щоб зламати і розірвати цю ситуацію</a>
          </i>
        </b>
      </p>
      <p>
        <b>Нагадаємо:</b>
      </p>
      <p>
        <i>Національне антикорупційне бюро повідомило фактичному власнику Олегу Бахматюку та ексголові правління ПАТ "ВіЕйБі Банк" Денису Мальцеву <a href="https://www.epravda.com.ua/news/2019/11/13/653663/">про підозру</a> у заволодінні 1,2 млрд гривень стабілізаційного кредиту, наданого Нацбанком.</i>
      </p>
      <p>
        <i>11 листопада НАБУ <a href="https://www.facebook.com/nabu.gov.ua/posts/2490620377850300?__xts__%5B0%5D=68.ARDudhBd5cLSgVZ1YY_9fteWKHuwrltWK07ODHNzTTf2s_PKibktmOPFmxIizTSaGSzbWV045_QpASxfKLdlRHvLGpdvdDE4TANruc9ElQRmfRDSp8_QmmTY04pSzAN1Xz9Y2b4Uu1orO_3lQCD2KmxW0IQ6dh-3golWH_5Cs-M88cXW6N01zk-9N3LqejvZmJDH4nvWNe6kSKLwy1DrmLSYf9yT7ZaOErAew5adK4JhzmiebztoDRZB-_sWBe69SntIGnY7j3egh6Jzwd4GapbZxTKUlUZzI5lB3uZaQAu-7bExNIrxNEga5bhC4w96CpU-9M6aO5vy62EPFOyChGTK&amp;__tn__=-R">заявило</a> про затримання 7 осіб за підозрою у заволодінні 1,2 млрд грн стабілізаційного кредиту, наданого Національним банком у 2014 році ПАТ "ВіЕйБі Банк". </i>
      </p>
      <p>
        <i>Йдеться про колишніх та чинних посадовців Національного банку, "ВіЕйБі Банк" та приватних компаній, пов’язаних із кінцевими бенефіціарами "ВіЕйБі Банку".</i>
      </p>
      <p>
        <i>Як стало відомо, </i>
        <i><a href="https://www.epravda.com.ua/news/2019/11/11/653593/">НАБУ затримало</a> </i>
        <i>екс-заступника голови Національного банку Олександра Писарука.</i>
      </p>
      <p>
        <i>Причина </i>
        <i>— можливі зловживання у справі щодо збанкрутілого банку Олега Бахматюка.  </i>
      </p>
      <p>
        <i>Олександр Писарук в 2014-2015 роках працював першим заступником глави Національного банку і відповідав за банківський нагляд. </i>
        <i>Тоді НБУ очолювала Валерія Гонтарєва.</i>
      </p>
      <p>
        <i>У жовтні 2014 року Нацбанк виділив ВіЕйБі Банку стабілізаційний кредит на суму 1,2 млрд грн. </i>
      </p>
      <p>
        <i>В листопаді 2014 року Нацбанк визнав банк неплатоспроможним і ввів тимчасову адміністрацію.</i>
      </p>
      <p>
        <i>Справу Бахматюка НАБУ почало розслідувати в жовтні 2016 року. Детективів зацікавив факт виділення Нацбанком стабілізаційного кредиту для фінансового оздоровлення банку.</i>
      </p>
      <p>
        <i>Слідчі бюро вийшли на фінішну пряму, але генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</i>
      </p>
      <p>
        <i>Сама Гонтарева каже, що <a href="https://www.epravda.com.ua/news/2019/11/11/653593/">затримання</a> Писарука  є <a href="https://www.epravda.com.ua/news/2019/11/12/653596/">посиленням терору</a> з боку влади.</i>
      </p>
      <p>
        <i>Вищий антикорупційний <a href="https://www.epravda.com.ua/news/2019/11/13/653657/">відправив під цілодобовий домашній арешт</a> колишнього виконувача обов’язків начальника управління НБУ по Києву та Київській області Миколу Каленського в справі про привласнення стабілізаційного кредиту для "VAB Банку".</i>
      </p>
      <p>
        <i>Суд обрав запобіжний захід у вигляді арешту із правом внесення 15 млн грн застави колишній директорці генерального департаменту банківського нагляду НБУ <a href="https://www.pravda.com.ua/news/2019/11/13/7231821/">Аллі Шульзі</a>.</i>
      </p>
      <p>Економічна правда</p>
    </article>
  </body>
</html>