<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/kosmicheskijat-bokluk-stava-vse-poveche-i-zastrashava-satelitite-ni-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T13:57:00+00:00"/>
    <meta property="og:title" content="Космическият боклук става все повече и застрашава сателитите ни (ВИДЕО)"/>
    <meta property="og:description" content="По данни на Американския департамент по отбраната в момента се следят повече от 22 хил. обекта с размерите на топка за тенис или по-големи"/>
  </head>
  <body>
    <article>
      <h1>Космическият боклук става все повече и застрашава сателитите ни (ВИДЕО)</h1>
      <h2>По данни на Американския департамент по отбраната в момента се следят повече от 22 хил. обекта с размерите на топка за тенис или по-големи</h2>
      <address><time datetime="2019-11-22T13:57:00+00:00">22 Nov 2019, 13:57</time> by <a rel="author" href="https://btvnovinite.bg/author/?author=2002895" target="_blank">София Крачанова</a></address>
      <p>Космическият боклук, който хората генерират с дейността си над Земята, става все повече и застрашава да повреди сателити. По данни на Американския департамент по отбраната в момента се следят повече от 22 хил. обекта с размерите на топка за тенис или по-големи.</p>
      <p>Хората изпращат всевъзможни технологии и летящи обекти в орбита около Земята в продължение на 60 години. Още през 1978 г. учени алармират за боклуците, които остават след човешката дейност. Те варират в размерите си – има стари соларни панели, тела на използвани ракети, отдавна повредени сателити, както и боклуци с размерите на човешки нокът. Всички те представляват сериозна опасност за сателитите и астронавтите.</p>
      <p>Повечето от тези боклуци се намират на около 2000 км от земната повърхност, където се намира и Международната космическа станция.</p>
      <p>В орбита има приблизително 5000 сателита, като около 1950 от тях все още работят.</p>
      <figure>
        <img src="https://img.bg.sof.cmestatic.com/media/images/640x/Nov2019/2112029459.jpg"/>
        <figcaption>Част от термален щит на стара ракета Снимка: Wikimedia Commons</figcaption>
      </figure>
      <p>В категоризирането на боклуците космическите агенции използват техните размери – около Земята има около 34 хил. парчета с размер поне 10 см, 900 хил. парчета с размери от 1 до 10 см и приблизително 128 млн. парчета с размери от 1 мм до 1 см.</p>
      <p>Най-опасни са малките парчета, тъй като скоростта, с която се движат в космическото пространство, е толкова висока, че те прорязват метал без проблем.</p>
      <figure>
        <img src="https://img.bg.sof.cmestatic.com/media/images/640x/Nov2019/2112029463.jpg"/>
        <figcaption>Дупка върху корпуса на совалката "Индевър" след удар от космически отпадък Снимка: Wikimedia Commons</figcaption>
      </figure>
      <p>За Международната космическа станция дори най-малките обекти са сериозна заплаха за нейните обитатели. Шансът боклук да удари станцията е 1 на 10 хиляди.</p>
      <p>МКС за момента успява да избегне космическите отломки с маневри на самата станция… стига да може да ги види.</p>
      <figure>
        <iframe data-src="https://twitter.com/AstroDrewMorgan/status/1197596152822153217?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Вчера астронавтът на НАСА Андрю Морган публикува видео в социалните мрежи, на което се вижда как на обитателите на МКС понякога им се налага да изхвърлят боклуци в Космоса.</p>
      <p>„Наложи се да премахнем стар щит на корпуса, за да достигнем мястото, на което трябваше да работим. Парчето беше прекалено голямо, за да го приберем на борда и най-добрият вариант беше да го изстреляме зад МКС, където ще се разпадне в горните слоеве на земната атмосфера“, пише Морган. Той уточнява, че изхвърлянето на боклуци в открития космос много рядко се налага.</p>
      <p>Решението на проблема с космическия боклук за момента е само едно – международна регулация, която следи дали всеки сателит или летателен апарат има план за събиране и изхвърляне на боклуците си.</p>
      <p>Разработват се и други проекти, които да почистят орбиталното пространство, но все още са далеч от осъществяване.</p>
    </article>
  </body>
</html>