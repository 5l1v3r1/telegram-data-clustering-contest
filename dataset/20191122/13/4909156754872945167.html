<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201041/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-22T13:16:00+00:00"/>
    <meta property="og:title" content="יוזמה מרעננת"/>
    <meta property="og:description" content="לדברי התושבים, הם הצטרפו ליוזמת ראש עירם על מנת לחזק את העסקים המקומיים שנפגעו כלכלית מסבבי הלחימה האחרונים | ראש עיריית רעננה, חיים ברוידא: &quot;היוזמה הזו נולדה במטרה לעמוד לצד התושבים ובעלי העסקים&quot;"/>
  </head>
  <body>
    <article>
      <h6 class="kicker">עוטף ישראל</h6>
      <h1>יוזמה מרעננת</h1>
      <h2>בסולידריות עם תושבי הדרום: כמאה מתושבי רעננה ערכו קניות לשבת בשדרות. <br/>לדברי התושבים, הם הצטרפו ליוזמת ראש עירם על מנת לחזק את העסקים המקומיים שנפגעו כלכלית מסבבי הלחימה האחרונים | ראש עיריית רעננה, חיים ברוידא: "היוזמה הזו נולדה במטרה לעמוד לצד התושבים ובעלי העסקים"</h2>
      <address><time datetime="2019-11-22T13:16:00+00:00">22 Nov 2019, 13:16</time> by <a rel="author">רז רותם</a></address>
      <p>כמאה מתושבי רעננה והסביבה הצטרפו היום (שישי) ליוזמה של ראש עירם, חיים ברוידא, והגיעו לערוך את הקניות לשבת בשדרות. זאת לדבריהם, על מנת לחזק את העסקים המקומיים ולתמוך בתושבי הדרום. המבקרים ערכו סיור קצר בעיר יחד עם נציג של הקרן לפיתוח שדרות, ולאחר מכן ערכו במרכז "מול 7" בשדרות קניות לסוף השבוע.</p>
      <p>"יזמתי את הנסיעה של תושבי רעננה לקניות בשדרות כי חשוב לנו לומר לתושבי הדרום שאנחנו איתם, מחזקים אותם ותומכים בהם", מסר ראש עיריית רעננה, חיים ברוידא. "הערבות ההדדית ורוח ההתנדבות הם מאפיינים מובהקים של תושבי העיר שלנו, ואני שמח שהיו מצטרפים רבים לנסיעה. המציאות בה חיים תושבי שדרות היא קשה ומורכבת, והיוזמה הזו נולדה במטרה לעמוד לצד התושבים ובעלי העסקים".</p>
      <figure>
        <img src="https://www.davar1.co.il/wp-content/uploads/2019/11/221119_darom2.jpg"/>
        <figcaption>כמאה מתושבי רעננה ביחד עם ראש העיר ערכו קניות לשבת בשדרות. (צילומים: נאור תקשורת ויח"צ)</figcaption>
      </figure>
      <p>בקרן לפיתוח שדרות ציינו כי עם כל סבב לחימה בעזה, כפי שאירע רק בשבוע שעבר, סופגים העסקים בשדרות ובאזור עוטף עזה פגיעה כלכלית קשה. לדבריהם, בשנתיים האחרונות המצב החמיר ורבים מבעלי העסקים נקלעו לקשיים כספיים, כשחלקם אף הגיעו לפשיטת רגל.</p>
      <p>ביום רביעי השבוע <a href="https://www.davar1.co.il/200879/">אישרה ועדת הכספים</a> תיקון לתקנות מס רכוש וקרן פיצויים שתעניק למסעדנים ובעלי האולמות בישובים בקרבת הגבול פיצויים במקרה של הפסדים כתוצאה מאירועי הסלמה. הוועדה אישרה את התקנות פה אחד, והחילה את הפיצויים רטרואקטיבית עד למאי 2018. התקנות יחולו על כל המסעדות והאולמות הנמצאים במרחק 7 ק"מ מהגבול עם רצועת עזה. "תודה לכם בעלי עסקים בעוטף, אתם מחזקים אותנו", אמר יו"ר הוועדה ח"כ משה גפני (יהדות התורה).</p>
    </article>
  </body>
</html>