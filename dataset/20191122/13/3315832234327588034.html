<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/de3e3364165b2819/ceban-va-fi-asistat-de-18-sfatuitori-guvernul-a-ajuns-sa-fie-mai-mic-decat-cabinetul-primarului.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-22T13:24:37+00:00"/>
    <meta property="og:title" content="Ceban va fi asistat de 18 sfătuitori; „Guvernul a ajuns să fie mai mic decât cabinetul primarului”"/>
    <meta property="og:description" content="Primarul capitalei, Ion Ceban, şi-a creat un aparat din 18 angajaţi, adică de trei ori mai mare decât cabinetul fostului primar, Dorin Chirtoacă, care avea doar şase angajaţi. Consiliul Municipal Chişinău (CMC) a aprobat miercuri o decizie, prin care Ion Ceban va avea un şef de cabinet, 12 consilieri şi cinci asistenţi."/>
  </head>
  <body>
    <article>
      <h1>Ceban va fi asistat de 18 sfătuitori; „Guvernul a ajuns să fie mai mic decât cabinetul primarului”</h1>
      <address><time datetime="2019-11-22T13:24:37+00:00">22 Nov 2019, 13:24</time> by <a rel="author">Jurnal.md</a></address>
      <p>
        <b>Primarul capitalei, Ion Ceban, şi-a creat un aparat din 18 angajaţi, adică de trei ori mai mare decât cabinetul fostului primar, Dorin Chirtoacă, care avea doar şase angajaţi. Consiliul Municipal Chişinău (CMC) a aprobat miercuri o decizie, prin care Ion Ceban va avea un şef de cabinet, 12 consilieri şi cinci asistenţi.</b>
      </p>
      <p>Proiectul a fost prezentat de Valeriu Bogdan, şeful Direcţiei Juridice a primăriei, şi a iscat mai multe critici din partea consilierilor. Raportorul a ţinut să precizeze că majorarea numărului de angajaţi nu presupune cheltuieli suplimentare din bugetul municipal, deoarece creşterea cabinetului are loc în urma lichidării unor unităţi din cadrul altor subdiviziuni. „Vreau să menţionez că în cabinetul primarului o să se regăsească persoanele care asistă şi consiliază inclusiv viceprimarii”, a spus Bogdan.</p>
      <p>Astfel, în cabinetul lui Ion Ceban se vor regăsi patru dintre consilierii viceprimarilor, trei sfătuitori din contul lichidării unei secţii din cadrul Direcţiei autorizare şi disciplină în construcţii şi câţiva sfătuitori din contul lichidării Secţiei analiză şi monitorizare a domeniului de ramură din cadrul primăriei.</p>
      <p>Aliona Doruş, consilier municipal din partea PPDA, s-a interesat de ce e nevoie de un cabinet cu tocmai 18 persoane dacă până acum au fost suficienţi şase angajaţi. „Viceprimarii tot trebuie să aibă măcar câte un consilier. N-ar fi cazul să vă consultaţi cu ei? Ori Dvs. decideţi cine le va fi consilier?”, a întrebat Doruş.</p>
      <p>În replică, Ion Ceban a declarat că modificările „nu sunt esenţiale”. „Azi lipsesc 70 de cadre în aparatul Primăriei. Doresc ca Dvs. să aveţi pe cine întreba peste 100 de zile ce s-a făcut concret în primărie. Noi avem nevoie ca lucrurile să aibă loc rapid, ca oamenii să muncească în funcţiile în care acced. (…) Nu pot să-mi permit în continuare să nu am oameni angajaţi în domenii de responsabilitate concrete. Vă asigur că fiecare viceprimar îşi va alege propriul consilier, omul lor de încredere”, a remarcat Ceban.</p>
      <p>
        <b>„Guvernul a ajuns să fie mai mic decât cabinetul primarului”</b>
      </p>
      <p>Solicitat de JURNAL de Chişinău, fostul primar al capitalei, Dorin Chirtoacă a declarat că modificarea cabinetului primarului, în varianta propusă de actualul primar, este o absurditate. El a relevat că, de regulă, numărul de consilieri este acelaşi cu numărul de viceprimari, plus un şef de cabinet. Tradiţional, exista încă un consilier pe relaţia cu MAI-ul şi celelalte structuri de forţă.</p>
      <p>„Prin urmare este vorba despre cinci consilieri plus şeful de cabinet – în total şase persoane. Urmează apoi viceprimarii, fiecare din ei are câte un consilier. Toate aceste funcţii trebuie să fie prevăzute în statele de personal, care se aprobă de Guvern. Angajări peste această limită nu se pot face. Primarul nu poate avea 12 consilieri, cinci asistenţi şi un şef de cabinet, dar asta potrivit legii şi bunului-simţ, ambele lipsind din „instrumentarul” de lucru al socialiştilor. Oricum, este de râs faptul că Guvernul RM a ajuns să fie mai mic decât cabinetul primarului”, a observat Chirtoacă.</p>
      <p>La rândul său, Veronica Herţa, consilier municipal PL, a remarcat că schimbarea propusă de Ceban ridică mai multe semne de întrebare. Public, primarul promitea că va face regulă în domeniul arhitectural şi al construcţiilor, în realitate însă a lichidat Secţia analiză şi monitorizare în construcţii ca să-şi poată mări cabinetul.</p>
      <p>„Mai mult decât atât, aceste modificări au fost făcute fără a ține cont de faptul că se lichidează poziții care au statut de funcționari publici, iar legea stabilește că funcționarii publici au dreptul să beneficieze de stabilitate în funcția publică deținută”, a spus Herţa. În plus, consiliera a remarcat că nu au fost consultate nici sindicatele primăriei și nu s-a ținut cont nici de Contractul colectiv de muncă.</p>
      <p>„Propun să facem o paralelă cu Bucureștiul, unde numărul maxim al consilierilor în Cabinetul primarului este de 12 (actualmente fiind angajați doar şapte) la un număr de populație de 1,828 milioane locuitori. Iar la noi, fără consilierii viceprimarilor, Cabinetul primarului ar avea 14 consilieri în condițiile în care avem 670 de mii de locuitori. Concluziile cred că le trageți singuri”, a conchis consiliera.</p>
    </article>
  </body>
</html>