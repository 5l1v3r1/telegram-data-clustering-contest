<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/K3KyG5/langrennskomet-parkerte-klaebo-i-sprinten-helt-raatt"/>
    <meta property="og:site_name" content="Bergens Tidende"/>
    <meta property="article:published_time" content="2019-11-22T13:15:29+00:00"/>
    <meta property="og:title" content="Langrennskomet parkerte Klæbo i sprinten: – Helt rått"/>
    <meta property="og:description" content="Johannes Høsflot Klæbo (23) fikk det tøft i sesongåpningen. Erik Valnes (23) knuste trønderen på sprinten på Beitostølen."/>
  </head>
  <body>
    <article>
      <h1>Langrennskomet parkerte Klæbo i sprinten: – Helt rått</h1>
      <h2>Johannes Høsflot Klæbo (23) fikk det tøft i sesongåpningen. Erik Valnes (23) knuste trønderen på sprinten på Beitostølen.</h2>
      <address><time datetime="2019-11-22T13:15:29+00:00">22 Nov 2019, 13:15</time> by <a rel="author">Viljam Brodahl</a></address>
      <p><b>BEITOSTØLEN/OSLO:</b> Det var liten tvil om hvem som var den store favoritten før herrenes sprintfinale på Beitostølen. Etter å ha herjet med konkurrentene på sprint gjennom hele forrige sesong, var det knyttet store forventninger til Johannes Høsflot Klæbo.</p>
      <p>Men det var en annen 23-åring som tok hovedrollen på Beitostølen.</p>
      <p>Erik Valnes fra Sørreisa satte konkurrentene kraftig på plass, inkludert Klæbo. Han var overlegen på oppløpet og spurtet inn til en imponerende seier.</p>
      <p>– Jeg hadde ikke tenkt på om det skulle bli seier. Finale var målet. Blir det finale, skal man gi gass. Det var artig å komme først i mål, sier han til Aftenposten etter løpet.</p>
      <p>Pål Aune Trøan ble nummer to, Lucas Chavanat tok tredjeplassen. For Klæbo ble det en svært uvanlig femteplass.</p>
      <p>– Jeg var ikke noe pigg i dag. Sånn er det. Det er fryktelig mange som går fort på ski, og da blir man nummer fem, sier Klæbo til NRK.</p>
      <p>Herrefinalen besto av følgene utøvere: Pål Trøan Aune, Lucas Chanavat, Erik Valnes, Johannes Høsflot Klæbo, Fredrik Riseth og Håvard Taugbø.</p>
      <p>
        <a href="https://www.bt.no/sport/i/jdnBmz/nykommer-slo-verdensmesteren-i-sprintfinalen-overrasket-meg-selv">Les også<br/>Landslagsnykommer imponerte: Knuste verdensmesteren i sprintfinalen</a>
      </p>
      <figure>
        <img src="https://images.sacdn.no/v2/images/9dea1dc8-0bfd-48bb-a4e8-c3c8857849db?fit=crop&amp;h=1267&amp;w=1900&amp;s=e3b9bb7d5b1a7dc31504514cc781e1216d3d61de"/>
        <figcaption>Seiersgliset var på plass for Erik Valnes.<cite>Terje Pedersen</cite></figcaption>
      </figure>
      <h3>– Helt rått</h3>
      <p>Sprinttrener Arild Monsen antydet etter løpet at Valnes lå godt an til en plass på verdenscuplaget til Kuusamo neste helg. Det var Valnes enig i.</p>
      <p>– Jeg tar ikke ut meg selv, men jeg kunne ikke lagt inn en bedre søknad. Jeg håper jeg får gå neste helg, forteller han.</p>
      <p>Valnes var naturligvis svært fornøyd over egen innsats.</p>
      <p>– Jeg tenkte at jeg kunne ikke se meg bak, det var bare å gå. Det føltes helt rått, sier han til NRK.</p>
      <p>Likevel erkjenner han at dette bare er starten på sesongen. Det kommer langt tøffere utfordringer senere i år.</p>
      <p>– Det er bare sesongstarten, så det er ikke verdens viktigste renn, men jeg er fornøyd med meg selv, sier Valnes.</p>
      <p>Han tror derimot det bare er et tidsspørsmål før Klæbo er tilbake i god gammel form.</p>
      <p>– Jeg tror ikke vi skal legge for mye i at han ble nummer fem. Han er i slag, så han kommer, sa Valnes.</p>
      <p>
        <a href="https://www.bt.no/sport/i/e8v1bR/i-vinter-faar-langrennsstjernene-muligheten-til-aa-eksperimentere">Les også<br/>I vinter får langrennsstjernene muligheten til å eksperimentere</a>
      </p>
      <figure>
        <img src="https://images.sacdn.no/v2/images/e78a8e80-9908-4296-8b4f-26abf7b2b726?fit=crop&amp;h=1254&amp;w=1900&amp;s=aac5b686ef498028f06ad737596dfa17811ceeb7"/>
        <figcaption>Johannes Høsflot Klæbo fikk det tøft i sprintfinalen. Han ble nummer fem.<cite>Terje Pedersen</cite></figcaption>
      </figure>
      <h3>Iversen og Tønseth ut i kvartfinalen</h3>
      <p>Kometløpet til Valnes kan bety starten på en imponerende sesong. Det mente i hvert fall NRKs ekspert.</p>
      <p>– Vi har stjerner som allerede denne sesongen kommer til å vise seg frem i verdenscupen, oppsummerte Fredrik Aukland under TV-sendingen.</p>
      <p>Flere profilerte landslagsløpere fikk det tøft i sporet på Beitostølen. Både Emil Iversen, Didrik Tønseth og Sindre Bjørnestad Skar slet i kvartfinaleheatene.</p>
      <p>Trioen måtte håpe på at tiden var god nok til å gå videre. Da alle kvartfinalene var fullført viste det seg at tiden ikke holdt for de tre. Pål Golberg vant heatet mot Iversen og Tønseth.</p>
      <p>Samme mann var best av herrene på prologen. Da ga han uttrykk for at det var en brutal start på sesongen.</p>
      <p>– Du bygger deg opp ganske lenge opp til sesongens første renn, men nå har man kommet seg over baugen, sa han til NRK.</p>
      <p>Golberg røk til slutt ut i semifinalen.</p>
      <ul>
        <li>
          <b>LES OGSÅ: </b>
          <a href="https://www.bt.no/sport/i/50v6Jz/knuste-klaebo-med-over-fem-sekunder-i-prologen-det-lukter-svidd-av-g">
            <b>Knuste Klæbo med over fem sekunder i prologen: – Det lukter svidd av Golbergs tid</b>
          </a>
        </li>
      </ul>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
        <a href="https://www.bt.no/btmeninger/debatt/i/2GgMmr/det-dummeste-jeg-har-gjort"/>
        <a href="https://www.bt.no/nyheter/lokalt/i/P9wmWe/realisering-av-sjoeeiendommer-kan-gi-kommunen-opp-mot-ti-milliarder-kro"/>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/amagasinet/i/y30RaA/hun-orket-ikke-aa-vaere-taus-lenger-derfor-hengte-hun-fra-seg-dommerkap"/>
        <a href="https://www.bt.no/nyheter/lokalt/i/RRn9zr/bostyrer-konkursaapning-mot-bareier-kan-skyldes-misforstaaelse"/>
      </related>
      <ol>
        <li>
          <a href="https://www.bt.no/tag/Langrenn">Langrenn</a>
        </li>
        <li>
          <a href="https://www.bt.no/tag/Vintersport">Vintersport</a>
        </li>
        <li>
          <a href="https://www.bt.no/tag/Erik_Valnes">Erik Valnes</a>
        </li>
        <li>
          <a href="https://www.bt.no/tag/Johannes_H%C3%B8sflot_Kl%C3%A6bo">Johannes Høsflot Klæbo</a>
        </li>
        <li>
          <a href="https://www.bt.no/tag/Beitost%C3%B8len">Beitostølen</a>
        </li>
      </ol>
    </article>
  </body>
</html>