<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/surse-cristian-rizea-a-fost-localizat-in-chisinau-romania-a-sesizat-autoritatile-moldovene-in-legatura-cu-fostul-deputat-condamnat-la-inchisoare.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T13:52:29+00:00"/>
    <meta property="og:title" content="SURSE Cristian Rizea a fost localizat în Chișinău. România a sesizat autoritățile moldovene în legătură cu fostul deputat condamnat la închisoare"/>
    <meta property="og:description" content="Cristian Rizea, fostul deputat PSD condamnat definitiv la 4 ani și 8 luni de închisoare într-un dosar de corupție și fugit din țară, a fost localizat la"/>
  </head>
  <body>
    <article>
      <h1> SURSE Cristian Rizea a fost localizat în Chișinău. România a sesizat autoritățile moldovene în legătură cu fostul deputat condamnat la închisoare </h1>
      <address><time datetime="2019-11-22T13:52:29+00:00">22 Nov 2019, 13:52</time> by <a rel="author">Ana Popescu</a></address>
      <p>Cristian Rizea, fostul deputat PSD condamnat definitiv la 4 ani și 8 luni de închisoare într-un dosar de corupție și fugit din țară, a fost localizat la Chișinău, au declarat pentru G4Media.ro surse din Poliție. Autoritățile române au sesizat autoritățile moldovene și acum așteaptă un răspuns, dat fiind că pe numele lui Rizea a fost emis un mandat de aduce, potrivit surselor citate.</p>
      <p>Fostul deputat ar avea și cetățenie moldovenească.</p>
      <p>Rizea a fost condamnat în martie de Înalta Curte la 4 ani şi 8 luni închisoare cu executare pentru trafic de influenţă, spălare de bani şi influenţarea declaraţiilor.</p>
      <p>Rizea a fost trimis în judecată de DNA sub acuzaţia că a pretins în mod direct de la omul de afaceri Lucian Colţea suma de 300.000 de euro, disimulată sub forma a două contracte de împrumut fictive. Banii au fost ceruţi în schimbul promisiunii lui Rizea, îndeplinită ulterior, că va interveni la Regia Autonomă Administraţia Patrimoniului Protocolului de Stat (RAAPPS) şi la Primăria comunei Chiajna astfel încât să fie rezolvate anumite interese personale pe care omul de afaceri le avea la nivelul celor două autorităţi.</p>
      <p>
        <i>Foto: Cristian Rizea (Sursa: Ionel Stoica / Facebook)</i>
      </p>
    </article>
  </body>
</html>