<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/22/news/l_auditel_delle_emozioni_una_intelligenza_artificiale_per_misurare_i_sentimenti_degli_spettatori_davanti_alle_trasmissioni_tv-241640475/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T13:20:00+00:00"/>
    <meta property="og:title" content="L'Auditel delle emozioni: un'intelligenza artificiale misurerà i sentimenti degli spettatori davanti alla tv"/>
    <meta property="og:description" content="M.emo.rai: progettata da Rai e Università di Torino incrocia i dati dei social"/>
  </head>
  <body>
    <article>
      <h1>L'Auditel delle emozioni: un'intelligenza artificiale misurerà i sentimenti degli spettatori davanti alla tv</h1>
      <h2>M.emo.rai: progettata da Rai e Università di Torino incrocia i dati dei social</h2>
      <address><time datetime="2019-11-22T13:20:00+00:00">22 Nov 2019, 13:20</time> by <a rel="author">JACOPO RICCA</a></address>
      <p>Un'intelligenza artificiale per misurare le emozioni dei telespettatori durante le trasmissioni Tv. L'hanno progettata la Rai e l'Università di Torino che questa mattina hanno presentato la nuova tecnologia che sfrutterà i post e le interazioni sui social per capire cosa provano le persone che assistono agli show Tv. Si chiama M.emo.rai ed è una piattaforma sull’Intelligenza artificiale sviluppata da un gruppo di ricerca del Dipartimento di Informatica dell'Università di Torino e dalla Direzione ICT della Rai. "Come istituzioni pubbliche abbiamo una grande responsabilità sociale anche nell’analisi dei big data e dei flussi di comunicazione - spiega il rettore Stefano Geuna -  In questo senso si muove la collaborazione. L’intelligenza artificiale su cui Unito conferma la sua capacità nella ricerca e nel trasferimento tecnologico è ancora una volta un’occasione di sviluppo per il territorio e il paese a garanzia del cittadino". <br/><br/>Il progetto combina l’analisi dei dati provenienti dai canali Auditel e Twitter, introduce per i dati social una ricerca più approfondita sulle emozioni spontanee espresse dal pubblico e coglie sfumature diverse come paura, rabbia, commozione, gioia e odio, e fenomeni più difficili da analizzare, ma pervasivi come l’ironia. La misura delle emozioni viene elaborata da un motore intelligente, linguisticamente informato basato su reti neurali. "La Tv come tale è rimasta sostanzialmente uguale a sé stessa da quando è nata fino agli Novanta - ragiona il direttore ICT della Rai, Massimo Rosso - in seguito si è riscontrato un cambiamento epocale e gli attuali competitor non sono più solo i classici “televisivi” ma anche le piattaforme online che diffondono contenuti audiovisivi. L'information technology è strategica e la sede di Torino è uno dei protagonisti della trasformazione”.<br/><br/>Questa piattaforma analizza una grande mole di dati (social big data) combinando una raffinata ricerca testuale dei commenti, all’analisi della rete sociale emergente tra gli utenti Twitter che animano il dibattito online a partire dalle trasmissioni. "Tradizionalmente invece, la valutazione del gradimento sui programmi televisivi viene basata su dati forniti da Auditel, l’organismo di controllo che misura ogni giorno le performance editoriali e pubblicitarie della televisione italiana. Negli ultimi tempi, a questa valutazione si affiancano il monitoraggio e l’analisi dei commenti dei telespettatori sui canali social, in particolare Twitter, con specifico riguardo al sentiment generico espresso (positivo, negativo o neutro); al momento però non vengono considerate le emozioni sollecitate dalle trasmissioni andate in onda e le dinamiche sociali di comunità che si generano intorno al dibattito vivo e quotidiano online" raccontano i ricercatori. M.EMO.RAI, sperimentata su un campione di programmi televisivi, permetterà di sviluppare un innovativo modello di previsione del gradimento, soprattutto legato a nuove trasmissioni e proposte Rai. Per mettere a punto M.EMO.RAI, i ricercatori hanno fatto ricorso a metodi e algoritmi di analisi di Intelligenza Artificiale per il riconoscimento automatico di emozioni, ironia e linguaggio offensivo e per l’analisi di reti complesse, mutuati dalla linguistica computazionale e dalla computational social science. Il gruppo di ricercatori che lavora a M.EMO.RAI, composto da Viviana Patti e Marco Aldinucci (Responsabili Scientifici), Ruggero Pensa, Giancarlo Ruffo, Valerio Basile e Livio Bioglio, ha maturato esperienza in diversi progetti dove l’applicazione di tecniche di analisi automatica ai testi estratti da social media permette di rilevare la presenza di varie sfaccettature delle opinioni e dei contenuti emotivi. Parte dello sviluppo del software di analisi automatica e della validazione dei risultati sarà effettuata sulla piattaforma HPC4AI del Dipartimento di Informatica di UniTo, il nuovo centro di super calcolo, dedicato all’Intelligenza Artificiale. “Il Dipartimento di Informatica dell’Università di Torino ha una lunga tradizione sul tema Intelligenza Artificiale che parte dagli anni ’70” aggiunge il Direttore del Dipartimento di Informatica Guido Boella. “Attualmente alcune decine di docenti e giovani ricercatori spaziano da temi come l’analisi del linguaggio naturale all’apprendimento automatico all’analisi automatica delle immagini, con un approccio interdisciplinare che coinvolge colleghi di medicina, giurisprudenza, filosofia, umanisti e non solo”.<br/> <br/> <br/> <br/> </p>
    </article>
  </body>
</html>