<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://narodna-pravda.ua/2019/11/22/kabmin-zobov-yazaly-porahuvaty-prozhytkovyj-minimum-yak-zminytsya-byudzhet-ukrayiny/"/>
    <meta property="og:site_name" content="Народна Правда"/>
    <meta property="article:published_time" content="2019-11-22T13:49:10+00:00"/>
    <meta property="og:title" content="Кабмін зобов’язали порахувати прожитковий мінімум: як зміниться бюджет України"/>
    <meta property="og:description" content="Прожитковий мінімум, який фігурує в законі про державний бюджет та на підставі якого розраховуються пенсії і соціальні виплати, визнано незаконним."/>
  </head>
  <body>
    <article>
      <h1>Кабмін зобов’язали порахувати прожитковий мінімум: як зміниться бюджет України</h1>
      <h2>Суд зобов'язав Кабмін переробити бюджет</h2>
      <address>
        <time datetime="2019-11-22T13:49:10+00:00">22 Nov 2019, 13:49</time>
      </address>
      <p><a href="https://narodna-pravda.ua/2019/11/15/byudzhet-2020-minimalna-zarplata-ta-prozhytkovyj-minimum/">Прожитковий мінімум</a>, який фігурує в законі про державний бюджет та на підставі якого розраховуються пенсії і соціальні виплати, визнано незаконним.</p>
      <p>Loading...</p>
      <p>Як передає НАРОДНА ПРАВДА, про це повідомляє “<a href="https://www.segodnya.ua/economics/enews/kasaetsya-kazhdogo-sud-obyazal-kabmin-poschitat-prozhitochnyy-minimum-pravilno-i-peredelat-ves-byudzhet-1363598.html">Сегодня</a>” з посиланням на сайт проекту “Відкритий суд”.</p>
      <p>Днями Окружний адміністративний суд Києва завершив розгляд резонансної судової справи про незаконність розміру прожиткового мінімуму за позовом керівника проекту “Відкритий суд”, кандидата юридичних наук Станіслава Батрина до Кабінету міністрів України.</p>
      <p>Колегія суддів постановила визнати протиправними бездіяльність та дії Кабміну щодо встановлення справедливого розміру прожиткового мінімуму та зобов’язала уряд встановити прожитковий мінімум відповідно до вимог законів “Про прожитковий мінімум” та “Про державні соціальні стандарти та державні соціальні гарантії”.</p>
      <p>Відповідно цим двом законам, прожитковий мінімум повинен встановлюватися Кабміном після того, як буде проведена науково-громадська експертиза набору продуктів харчування, непродовольчих товарів і послуг, які включаються в споживчий кошик.</p>
      <p>При цьому суд зафіксував “протиправну бездіяльність” Кабміну в цьому питанні – постанову Кабміну про затвердження товарів і послуг, за якою розраховується прожитковий мінімум (№780 від 2016 року), суд визнав незаконною ще влітку 2018 року. Але нової постанови, складеної у відповідності з вимогами законів, Кабмін так і не видав. З юридичної точки зору незрозуміло, чим керувалися чиновники, коли визначали розмір прожиткового мінімуму на 2019-й, так і на 2020 роки.</p>
      <p>Автор матеріалу зазначає, що після цього рішення суду уряд зобов’язаний перерахувати весь державний бюджет України на поточний рік.</p>
      <p>“Уряд повинен переглянути розмір прожиткового мінімуму в Україні та перерахувати весь державний бюджет на 2019 рік. Тому що в цьому законі уряд закладав не той розмір прожиткового мінімуму, що потрібно. А, згідно із законами “Про прожитковий мінімум” та “Про державні соціальні стандарти та державні соціальні гарантії”, прожитковий мінімум – це базовий соціальний стандарт, на основі якого розраховуються всі доходи і видатки державного бюджету. На його основі формується державний бюджет України”, – пояснив Станіслав Батрин журналістам.</p>
      <p>У статті також говориться, що, виконуючи рішення суду, переглядати доведеться, ймовірно, і проект держбюджету на наступний рік.</p>
      <p>“Сьогодні у нас немає постанови, за якою розраховувався прожитковий мінімум взагалі. Тобто всі дії уряду – і на 2019-й, і на 2020 рік, зміни до бюджету – неможливі без перегляду прожиткового мінімуму”, – говорить Станіслав Батрин.</p>
      <p>Як повідомлялося раніше, Верховна Рада України прийняла закон про державний бюджет на 2020 рік, в якому для Мінсоцполітики передбачені 292,4 мільярда гривень. Це на 93,8 млрд грн, або на 47% більше, ніж у 2019 році (було 198,6 млрд грн). Завдяки цьому<a href="https://narodna-pravda.ua/2019/11/17/v-ukrayini-zbilshat-prozhitkovij-minimum-shho-tse-znachit/"> в Україні з 1 січня 2020 року буде підвищено прожитковий мінімум до 2027 грн в місяць.</a></p>
      <figure>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">
          <img src="https://narodna-pravda.ua/wp-content/uploads/2019/05/google-news-517122-ukrINUXR.png"/>
        </a>
      </figure>
      <p>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">Додайте «Народну Правду» в свої обрані джерела ⟶ Google News підписатися</a>
      </p>
    </article>
  </body>
</html>