<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103381/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T13:48:15+00:00"/>
    <meta property="og:title" content="В Іспанії готуються судити дядька Асада за відмивання коштів"/>
    <meta property="og:description" content="Іспанія готується до судового розгляду справи щодо відмивання грошей дядьком сирійського президента Башара Асада."/>
  </head>
  <body>
    <article>
      <h1>В Іспанії готуються судити дядька Асада за відмивання коштів</h1>
      <address>
        <time datetime="2019-11-22T13:48:15+00:00">22 Nov 2019, 13:48</time>
      </address>
      <p>Іспанія готується до судового розгляду справи щодо відмивання грошей дядьком сирійського президента Башара Асада.</p>
      <p>Про це повідомляє "Європейська правда" із посиланням на <a href="https://uk.reuters.com/">Reuters</a>.</p>
      <p>Вищий суд Іспанії у п'ятницю повідомив, що слідчий суддя закінчив розгляд справи. У прокуратури є десять днів, щоб прокоментувати рекомендацію судді щодо продовження справи, що вважається формальністю, після чого буде встановлено дату початку судового розгляду.</p>
      <p>Два роки тому Вищий суд конфіскував понад 600 мільйонів євро активів, які, як вважається, пов'язані з Ріфатом аль-Асадом.</p>
      <p>Ріфат Асад є рідним братом експрезидента Сирії Хафеза Асада, який керував республікою з 1971 по 2000 рік. У 1983 році на тлі хвороби брата він взяв участь у спробі державного перевороту, яка закінчилася провалом.</p>
      <p>Після цього він був висланий з Сирії та фактично відсторонений від політичного життя в країні, номінально зберігши ряд постів до 1998 року. Зараз він живе у вигнанні між Францією та Британією.</p>
      <p>Дядька Асада підозрюють у тому, що йому вдалося забрати з державної казни понад 300 мільйонів доларів. На ці гроші він поїхав до Франції, де в 1984 році почав купувати нерухомість. Пізніше він почав купувати нерухомість в Іспанії. Загалом, в ході слідства було виявлено 503 об'єкти нерухомості, які належать сім'ї Асада. Загальна вартість нерухомості становить 691 млн євро.</p>
      <p>Раніше аналогічне розслідування було розпочато у Франції, де було заарештовано майно на суму 90 млн євро.</p>
      <p>У 2017 році Швейцарія <b><a href="https://www.eurointegration.com.ua/news/2017/09/26/7071495/">почала розслідування</a></b> справи проти Ріфата Асада за воєнні злочини, які він міг вчинити в 1980-х роках, коли командував військовими підрозділами, які звинувачують в убивстві тисяч мирних жителів.</p>
    </article>
  </body>
</html>