<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914784"/>
    <meta property="og:site_name" content="Dnevnik"/>
    <meta property="article:published_time" content="2019-11-22T13:15:00+00:00"/>
    <meta property="og:title" content="Slapšakova in Valenčič v odzivu na pismo Makarovičeve: Afero sva skušala dostojno končati"/>
    <meta property="og:description" content="Zapleti okrog biografije Svetlane Makarovič Luciferka se nadaljujejo. Potem, ko je Svetlana Makarovič Svetlani Slapšak in Eriku Valenčiču v sredo sporočila, da jima odstopi svoj honorar, jima danes sporoča, da ga bo obdržala zase. Na to odločitev sta se že odzvala Slapšakova in Valenčič."/>
  </head>
  <body>
    <article>
      <h1>Slapšakova in Valenčič v odzivu na pismo Makarovičeve: Afero sva skušala dostojno končati</h1>
      <address><time datetime="2019-11-22T13:15:00+00:00">22 Nov 2019, 13:15</time> by <a rel="author">STA</a></address>
      <p>
        <b>Zapleti okrog biografije Svetlane Makarovič Luciferka se nadaljujejo. Potem, ko je Svetlana Makarovič Svetlani Slapšak in Eriku Valenčiču v sredo sporočila, da jima odstopi svoj honorar, jima <a href="https://www.dnevnik.si/1042914750">danes sporoča</a>, da ga bo obdržala zase. Na to odločitev sta se že odzvala Slapšakova in Valenčič.</b>
      </p>
      <p>»Tako! Zdaj sem pa prisiljena spregovoriti o resničnih dejstvih, ki sem jih doslej iz obzirnosti zamolčala,« je svoj odgovor Svetlani Slapšak in Valenčiču, ki sta bila sprva med soavtorji knjige, začela Svetlana Makarovič. Zaključila pa je z besedami: »Toliko o dobrodelnosti, gospa in gospod. In če celo špekulirata, da imata pravico do mojega honorarja, in da hočem s to donacijo poravnati nekakšno krivico, vaju obveščam, da vama je tu krepko spodletelo in da bom svoj pošteno zasluženi honorar z veseljem obdržala zase in za svoje muce. Vidva pa zganjajta svojo lažno humanitarnost s svojim denarjem - od mojega pa odslej roke stran!«</p>
      <p>Valenčič je v odziv na izjavo Svetlane Makarovič zapisal: »Svetlana Makarovič me en dan razglaša za vrhunskega novinarja, drugi dan za lenobo in zabušanta, en dan mi želi dati svoj honorar, potem pa, ko želim ta honorar v dogovoru s Svetlano Slapšak nameniti v humanitarne namene, znori in naju oba obtožuje zlorabe humanitarnosti. Iskreno, jaz tej Makarovičevi ne morem več logično slediti in verjamem, da je tudi slovenska javnost že precej sita vsega skupaj.«</p>
      <p>Kot je še zapisal, sta s Svetlano Slapšak v četrtek »poskušala dostojno končati afero Luciferka z nakazilom honorarja (kateremu se je Makarovičeva javno odrekla v prid naju dveh) v človekoljubne namene, s čimer bi lahko vsi skupaj pokazali, da smo sposobni preseči osebne zamere in storiti nekaj dobrega za nekoga drugega«. »Žal ni šlo, pa naj se konča, kot se je začelo - klavrno in bedno,« je dodal.</p>
      <p>»Kar zadeva halucinacije Svetlane Makarovič glede moje predanosti delu, naj povem, sem samo v zadnjih štirih letih ustvaril štiri dokumentarne filme (trenutno delam na petem) in napisal dva romana (trenutno pišem četrto knjigo), poleg vseh ostalih obveznosti,« je še zapisal Valenčič.</p>
      <h3>Poskušala sta »končati sramoto, v katero se pogreza« Makarovičeva</h3>
      <p>Svetlana Slapšak se, kot je zapisala, pridružuje Valenčičevi izjavi. »Skupaj sva poskušala rešiti ugled in dostojanstvo Svetlane Makarovič in končati sramoto, v katero se pogreza, pa nama ni uspelo. Bes nad idejo o vsestransko rešilni dobrodelni akciji, pljuvanje in laži, ki si jih je dovolila, zahtevajo osnovni higienski ukrep - da se ta žalostni in patetični izbruh prekine. Vsaj razumni mediji se bodo odzvali,« je zapisala.</p>
      <p>»Osebno mi je mučno, ne samo ko velika pesnica bruha laži in prostaštvo, ampak tudi ko prepove 'pridnemu' Mateju Šurcu razpolaganje s svojim honorarjem ... Zato nima smisla demantirati laži o posojilih, o mojih obvezah, o mojem zabušavanju, licentia poetica, pač! Naj piše in bolj neguje svoje mačke, ki so bile, ko sem jih imela priložnost opazovati, v precej bednem stanju, ena je v tem obdobju tudi umrla. Paradni Kotik je simbol te bolne hinavščine. Svetlani Makarovič želim veliko zdravja in srečnih let,« je sklenila.</p>
      <p>Založba Beletrina pa je v svojem odzivu še enkrat poudarila, da sta Svetlana Slapšak in Valenčič predano delala na knjigi Luciferka vse do trenutka, ko je s strani Svetlane Makarovič prišla nikoli pojasnjena zahteva o njuni izključitvi iz projekta.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914750/mnenja/odprta-stran/knjiga-luciferka-odgovor-svetlane-makarovic-na-izjavi-slapsakove-in-valencica"/>
        <a href="https://www.dnevnik.si/1042874291/kultura/knjiga/svetlana-makarovic-to-je-neskoncna-laz-da-imajo-vse-matere-svoje-otroke-rade-to-ni-res"/>
      </related>
    </article>
  </body>
</html>