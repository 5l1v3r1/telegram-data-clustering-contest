<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/del-afrika-erdeklodik-a-vadaszati-vilagkiallitason-valo-reszvetel-irant-2046564/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T13:28:00+00:00"/>
    <meta property="og:title" content="Dél-Afrika érdeklődik a vadászati világkiállításon való részvétel iránt"/>
    <meta property="og:description" content="A kormánybiztos többek között egyeztetett az illetékes környezetügyi minisztériummal is."/>
  </head>
  <body>
    <article>
      <h6 class="kicker">KOVÁCS ZOLTÁN</h6>
      <h1>Dél-Afrika érdeklődik a vadászati világkiállításon való részvétel iránt</h1>
      <address>
        <time datetime="2019-11-22T13:28:00+00:00">22 Nov 2019, 13:28</time>
      </address>
      <h4>A kormánybiztos többek között egyeztetett az illetékes környezetügyi minisztériummal is.</h4>
      <p>Érdeklődik a 2021-es budapesti vadászati világkiállításon való részvétel iránt Dél-Afrika, amely vadászati hagyományai, a természetgazdálkodásának szervezettsége és rendkívül magas színvonala miatt kapunak tekinthető Afrika egészéhez – közölte Kovács Zoltán, a rendezvénysorozat megvalósításáért felelős kormánybiztos telefonon Dél-Afrikából.</p>
      <blockquote>A Dél-Afrikai Köztársaság szerepe megkerülhetetlen lesz a vadászati világkiállításon</blockquote>
      <p>– fűzte hozzá a kormánybiztos.</p>
      <p>Kovács Zoltán kiemelte, Magyarország kormánya 2016-ban döntött arról, hogy 2021-ben vadászati és természeti világkiállítást rendez.</p>
      <p>Egyrészt emlékezvén az akkor majd 50 éve, 1971-ben rendezett vadászati világkiállításra, másrészt kísérletet téve arra, hogy a 21. század elején Magyarország, és a meghívott országok megmutassák jó gyakorlataikat, tehát azokat a közelítéseket, amelyeken keresztül a természettel és a vadászattal foglalkoznak.</p>
      <p>Elmondta, hogy a négynapos dél-afrikai látogatása kiváló alkalmat teremtett arra, hogy a dél-afrikai kormány hivatalos képviselőivel találkozzon, valamint a meghatározó dél-afrikai szervezetekkel, amelyek a világban is meghatározóak a vadászatban, illetve a természetgazdálkodásban betöltött szerepükön keresztül. Ezen vezetők mellett beszélt olyan üzleti szereplőkkel is, akik érdeklődnek a kiállításon való részvétel, illetve érdekeltek Dél-Afrika promóciójában.</p>
      <p>Többek között hétfőn egyeztetett a dél-afrikai környezetügyi minisztériumban, ahol az illetékes főigazgatóval találkozott, míg csütörtökön, a befejező találkozón azzal a turisztikai ügynökség vezetésével, amely a világban a Dél-Afrikával foglalkozó kiállításokat szervezi.</p>
      <p>Mindezek mellett részt vett egy olyan konferencián is, ahol a vadászati szakma és érdekképviseleti szervek vezetőivel volt alkalma beszélgetni, valamint meglátogatott néhány olyan helyszínt, ahol vadgazdálkodással, génmegőrzéssel és a fenntartható vadgazdálkodás tudományos alapjaival foglalkoznak – jegyezte meg.</p>
      <p>Kitért arra is, hogy Magyarország több mint 100 meghívót küldött ki a világkiállításra, a részt vevő országok számáról a jövő év első felében várhatók majd pontos adatok.</p>
    </article>
  </body>
</html>