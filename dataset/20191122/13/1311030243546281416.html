<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625786/%E0%A6%AA%E0%A6%BE%E0%A6%A5%E0%A6%B0%E0%A6%98%E0%A6%BE%E0%A6%9F%E0%A6%BE%E0%A7%9F-%E0%A6%AC%E0%A6%BF%E0%A6%B8%E0%A7%8D%E0%A6%AB%E0%A7%8B%E0%A6%B0%E0%A6%A3-%E0%A6%9C%E0%A7%87%E0%A6%B2%E0%A6%BE-%E0%A6%AA%E0%A7%8D%E0%A6%B0%E0%A6%B6%E0%A6%BE%E0%A6%B8%E0%A6%A8%E0%A7%87%E0%A6%B0-%E0%A6%A4%E0%A6%A6%E0%A6%A8%E0%A7%8D%E0%A6%A4-%E0%A6%95%E0%A6%AE%E0%A6%BF%E0%A6%9F%E0%A6%BF%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-22T13:33:00+00:00"/>
    <meta property="og:title" content="পাথরঘাটায় বিস্ফোরণ: জেলা প্রশাসনের তদন্ত কমিটির প্রতিবেদন রোববার"/>
    <meta property="og:description" content="চট্টগ্রামের পাথরঘাটার ব্রিক ফিল্ড রোডের বিস্ফোরণের ঘটনায় আগামীকাল রোববার তদন্ত প্রতিবেদন জমা দেবে জেলা প্রশাসনের তদন্ত কমিটি। গত রোববার পাথরঘাটার ব্রিকফিল্ড রোডের বড়ুয়া ভবনের নিচতলায় গ্যাস নিঃসরণজনিত কারণে বিস্ফোরণ ঘটে। এরপর ঘরটির দেয়াল ধসে পড়ে। এতে ৭ জন নিহত ও অন্তত ১২ জন আহত হয়। এই ঘটনায় জেলা প্রশাসন ও পুলিশ দুটি পৃথক তদন্ত কমিটি গঠন করেছে।"/>
  </head>
  <body>
    <article>
      <h1>পাথরঘাটায় বিস্ফোরণ: জেলা প্রশাসনের তদন্ত কমিটির প্রতিবেদন রোববার</h1>
      <address><time datetime="2019-11-22T13:33:00+00:00">22 Nov 2019, 13:33</time> by <a rel="author">নিজস্ব প্রতিবেদক, চট্টগ্রাম</a></address>
      <p>চট্টগ্রামের <a href="http://www.prothomalo.com/bangladesh/article/1624732/">পাথরঘাটার ব্রিক ফিল্ড রোডের বিস্ফোরণের</a> ঘটনায় আগামীকাল রোববার তদন্ত প্রতিবেদন জমা দেবে জেলা প্রশাসনের তদন্ত কমিটি। আজ শুক্রবার সন্ধ্যায় তদন্ত কমিটির প্রধান অতিরিক্ত জেলা ম্যাজিস্ট্রেট এ জেড এম শরীফ হোসেন এই তথ্য জানিয়েছেন।</p>
      <p>গত রোববার পাথরঘাটার ব্রিকফিল্ড রোডের বড়ুয়া ভবনের নিচতলায় গ্যাস নিঃসরণজনিত কারণে বিস্ফোরণ ঘটে। এরপর ঘরটির দেয়াল ধসে পড়ে। এতে ৭ জন নিহত ও অন্তত ১২ জন আহত হয়। এই ঘটনায় জেলা প্রশাসন ও পুলিশ দুটি পৃথক তদন্ত কমিটি গঠন করেছে।</p>
      <p>জেলা প্রশাসনের তদন্ত কমিটির একজন সদস্য জানান, রোববার সকালে তাঁরা আবার বসবেন। প্রতিবেদন চূড়ান্ত করার বিষয়ে বিস্তারিত আলোচনা করবেন। এরপর প্রতিবেদন জেলা প্রশাসকের কাছে জমা দেবেন।</p>
      <p>তদন্ত কমিটির একাধিক সদস্য মনে করছেন, চট্টগ্রামের পাথরঘাটায় বিস্ফোরণের ঘটনা রান্নার গ্যাস থেকে হয়েছে। গ্যাসের উৎস কর্ণফুলী গ্যাস ডিস্ট্রিবিউশন কোম্পানি লিমিটেডের (কেজিডিসিএল) সংযোগ লাইন অথবা রান্নার চুলা। অন্যদিকে কেজিডিসিএল আলাদা তদন্ত কমিটি করে দিনে দিনে তড়িঘড়ি করে প্রতিবেদন জমা দেয়। এই প্রতিবেদনে কেজিডিসিএল তাদের দায় নেই বলে উল্লেখ করেছে।</p>
      <p>এদিকে ক্ষতিগ্রস্ত ভবনের বাসযোগ্য রয়েছে কি না, তা পরীক্ষা করার বিষয়ে আগামীকাল শনিবার থেকে কাজ শুরু করবে সিডিএর তদন্ত কমিটি। বিষয়টি নিশ্চিত করেছেন কমিটির সদস্যসচিব মোহাম্মদ শামীম। তিনি জানান, পাঁচ সদস্যর কমিটি পূর্ণাঙ্গ করা হয়েছে। সিটি করপোরেশন ও চট্টগ্রাম প্রকৌশল ও প্রযুক্তি বিশ্ববিদ্যালয় থেকে একজন করে প্রতিনিধির নাম নেওয়া হয়েছে।</p>
    </article>
  </body>
</html>