<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/alegeri-prezidentiale-2019/alegeri-prezidentiale-2019-turul-2-totul-despre-votul-din-24-noiembrie.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T13:11:00+00:00"/>
    <meta property="og:title" content="Alegeri prezidențiale 2019, turul 2. Totul despre votul din 24 noiembrie"/>
    <meta property="og:description" content="Alegeri prezidentiale turul 2. Potrivit legii, turul 2 de scrutin de alegeri prezidențiale 2019 din 24 noiembrie are loc în aceleași secții de votare și circumscripții electorale și pe baza acelorași liste de alegători de la primul tur."/>
  </head>
  <body>
    <article>
      <h1>Alegeri prezidențiale 2019, turul 2. Totul despre votul din 24 noiembrie</h1>
      <h2>Alegeri prezidentiale turul 2. Potrivit legii, turul 2 de scrutin de alegeri prezidențiale 2019 din 24 noiembrie are loc în aceleași secții de votare și circumscripții electorale și pe baza acelorași liste de alegători de la primul tur.</h2>
      <address>
        <time datetime="2019-11-22T13:11:00+00:00">22 Nov 2019, 13:11</time>
      </address>
      <p><b><a href="https://stirileprotv.ro/stiri/alegeri-prezidentiale-2019/cine-este-klaus-iohannis-presedintele-care-vrea-al-2-lea-mandat-la-cotroceni.html">Klaus Iohannis</a></b> și <b><a href="https://stirileprotv.ro/stiri/politic/cine-este-viorica-dancila-politicianul-care-vrea-sa-fie-prima-presedinte-femeie-a-romaniei.html">Viorica Dăncilă</a></b> sunt candidații care au rămas în cursa electorală pentru funcția de președinte al României.</p>
      <p>Klaus Iohannis si Viorica Dancila, in turul 2 al alegerilor prezidentialPotrivit <b><a href="https://stirileprotv.ro/stiri/actualitate/rezultate-finale-alegeri-prezidentiale-bec-anunta-cifrele-la-ora-14-30.html">rezultatelor oficiale finale</a></b>, furnizate de Biroul Electoral Central, candidatul susținut de PNL, Klaus Iohannis, a obținut 37,82% din voturile alegătorilor în <b><a href="https://stirileprotv.ro/stiri/actualitate/rezultate-finale-alegeri-prezidentiale-bec-anunta-cifrele-la-ora-14-30.html">turul 1 din 10 noiembrie</a></b>, în timp ce candidatul PSD Viorica Dăncilă a obținut 22,26% din voturile alegătorilor.</p>
      <p>Cei doi candidați nu s-au confruntat într-o dezbatere electorală, pentru că Iohannis a refuzat să participe, susținând că nu poate <i>”să legitimeze comportamentul mizerabil al PSD din ultimii ani</i>”. În replică, Dăncilă a spus că Iohannis se teme de o confruntare cu ea.</p>
      <h3>Programul sectiilor de votare in strainatate la alegerile prezidentiale, turul 2</h3>
      <p> </p>
      <p>La secțiile de votare din străinătate se votează pe durata a trei zile, conform următorului program:</p>
      <p>- vineri, 22 noiembrie 2019, între orele 12:00 – 21 :00;<br/>- sâmbătă, 23 noiembrie 2019, între orele 7:00 -21:00;<br/>- duminică, 24 noiembrie 2019, între orele 7 :00-21.00.</p>
      <p>Autoritatea Electorală precizează că în toate cele 3 zile există posibilitatea de prelungire a votării până cel mai târziu la ora 23:59 pentru alegătorii care se află la sediul secției de votare la ora 21:00, precum și pentru cei care se află la rând în afara sediului secției de votare.</p>
      <h3>
        <a href="https://stirileprotv.ro/stiri/alegeri-prezidentiale-2019/alegeri-prezidentiale-2019-romanii-din-diaspora-au-la-dispozitie-trei-zile-sa-voteze-in-turul-doi.html">Cum voteaza diaspora in turul 2 la prezidentiale</a>
      </h3>
      <h3> </h3>
      <p>Potrivit legii, pot vota la secțiile de votare din străinătate cetățenii români care în ziua alegerilor se află în străinătate, indiferent de motivul prezenței acestora pe teritoriul altei țări - domiciliați, rezidenți sau turiști.</p>
      <h3>Acte necesare pentru vot in strainatate la prezidentiale</h3>
      <h3> </h3>
      <p>Actele pe baza cărora se poate vota în străinătate sunt: cartea de identitate; cartea de identitate provizorie; buletinul de identitate; paşaportul diplomatic; paşaportul diplomatic electronic; paşaportul de serviciu; paşaportul de serviciu electronic; paşaportul simplu, paşaportul simplu electronic; paşaportul simplu temporar; carnetul de serviciu militar (în cazul elevilor din şcolile militare).</p>
      <p>Lista secțiilor de votare din străinătatea poate fi consultată pe <a href="https://www.mae.ro/sites/default/files/file/anul_2019/alegeri_2019/2019.11.01__lista_sv_835_alegeri_prezidentiale_2019.pdf">site-ul Ministerului Afacerilor Externe</a>.</p>
      <p>ATENȚIE ! Alegătorii români cu domiciliul sau reședința în străinătate care au primit plicul pentru votul prin corespondență trebuie să se asigure, înainte de a lipi autocolantul pe candidatul preferat, că acesta a intrat în turul al doilea. În cazul în care autocolantul este aplicat pe un candidat care nu a intrat în turul al doilea, votul este anulat.</p>
      <h3>Alegeri prezidentiale 2019 turul 2 vot 24 noiembrie</h3>
      <p>Plicurile cu opțiunile pentru <b>turul 2</b> de vot din <b>24 noiembrie</b> trebuie expediate astfel încât să ajungă la sediile birourilor electorale pentru votul prin corespondență până cel mai târziu în data de 21 noiembrie 2019. Cei ale căror plicuri nu ajung până la termenul menționat vor fi notificați și îndrumați să se îndrepte spre cea mai apropiată secție de votare.</p>
      <p>În țară, au fost organizate 18.748 de secții de votare, iar lista acestora poate fi consultată pe site-ul www.roaep.ro la secțiunea Management Electoral/Geografie electorală/Registrul secțiilor de votare. Alegătorii pot afla la ce secție de votare sunt arondați accesând <a href="http://www.registrulelectoral.ro/">www.registrulelectoral.ro</a>.</p>
      <h3>Programul sectiilor de votare din tara la alegerile prezidentiale, turul 2</h3>
      <p> </p>
      <p>Votarea în țară are loc duminică, 24 noiembrie 2019, între orele 7:00 și 21:00, cu posibilitatea de prelungire până cel mai târziu la ora 23:59 pentru alegătorii care se află la sediul secției de votare la ora 21:00, precum și pentru cei care se află la rând în afara sediului secției de votare.</p>
      <h3>Acte necesare pentru vot in tara la prezidentiale</h3>
      <p> </p>
      <p>Alegătorii din țară votează cu un act de identitate valabil, emis de statul român, respectiv: cartea de identitate; cartea electronică de identitate; cartea de identitate provizorie; buletinul de identitate; paşaportul diplomatic; paşaportul diplomatic electronic; paşaportul de serviciu; paşaportul de serviciu electronic; carnetul de serviciu militar.</p>
      <p>Autoritatea Electorală Permanentă precizează că paşaportul simplu, paşaportul simplu electronic și paşaportul simplu temporar pot fi folosite doar de cetățenii români cu domiciliul în străinătate care votează în România.</p>
      <h3>Cine poate vota pe liste suplimentare la alegerile prezidentiale</h3>
      <p> </p>
      <p>În țară, cetățenii votează la secţia de votare la care este arondată strada sau localitatea unde îşi au domiciliul ori reşedinţa, iar, în cazul în care se află în altă unitate administrativ-teritorială, pot vota la orice secţie de votare din cadrul acesteia.</p>
      <p>Pentru alegătorii netransportabili din motive de boală sau invaliditate, din ţară, preşedintele biroului electoral al secţiei de votare poate aproba, la cererea scrisă a acestora, depusă cel mai târziu în preziua votării, însoţită de copii ale unor acte medicale sau alte acte oficiale din care să rezulte că persoanele respective sunt netransportabile, ca o echipă formată din cel puţin doi membri ai biroului electoral să se deplaseze cu o urnă specială şi cu materialul necesar votării - ştampilă cu menţiunea "VOTAT", buletine de vot şi timbre autocolante necesare pentru a se efectua votarea.</p>
      <p>Ca și în primul tur, operațiunile privind numărarea voturilor, inclusiv ale celor prin corespondență, sunt înregistrate video și audio și se desfășoară în deplină transparență, în prezența tuturor membrilor birourilor electorale ale secțiilor de votare și a persoanelor acreditate.</p>
      <p>Autoritatea Electorală Permanentă precizează că persoanele acreditate să asiste la efectuarea operațiunilor electorale la primul tur de scrutin sunt de drept acreditate să asiste la efectuarea acestor operațiuni și la al doilea tur de scrutin.</p>
      <h3>Cum arata buletinul de vot la alegerile prezidentiale</h3>
      <p> </p>
      <p>Președintele AEP, Constantin-Florin Mitulețu-Buică, îndeamnă pe toți cetățenii români cu drept de vot să își exercite acest drept și în<b> turul 2</b> de vot din <b>24 noiembrie</b>, iar celor din străinătate le recomandă să nu lase pe ultima zi votul la secțiile de votare, pentru a evita aglomerația și pentru a fi siguri că și votul lor va intra în calcul la alegerea Președintelui României.</p>
      <h3>Conditiile pentru validarea votului la alegerile prezidentiale</h3>
      <p> </p>
      <p>Judecătorii constituţionali au constatat că niciun candidat nu a obţinut peste 9,1 milioane de voturi în turul 1 din 10 noiembrie, aşa că este organizat <b>turul 2</b> de vot în 24 noiembrie.</p>
      <p>”<i>Numărul de voturi necesare pentru a fi ales Preşedinte al României, conform art.2 alin.(1) lit.b) din Legea nr.370/2004, republicată, cu modificările şi completările ulterioare: 9.143.433</i>”, a transmis CCR pentru turul 1.</p>
      <p>În <b>turul 2</b> de vot din <b>24 noiembrie</b> este declarat ales candidatul care a obţinut cel mai mare număr de voturi valabil exprimate.</p>
      <h3>Cum se pune stampila corect pe buletinul de vot</h3>
      <p> </p>
      <p>• În secția de votare, alegătorii îşi prezintă actele de identitate operatorilor de calculator, care preiau şi introduc datele personale ale alegătorilor în Sistemul informatic de monitorizare a prezenţei la vot şi de prevenire a votului ilegal (SIMPV), conform hotărârii Autorităţii Electorale Permanente.</p>
      <p>• Alegătorii votează separat în cabine închise, aplicând ştampila cu menţiunea "VOTAT" înăuntrul patrulaterului care cuprinde numele candidatului pentru care optează.</p>
      <p>• Alegătorul care, din motive temeinice, constatate de preşedintele biroului electoral al secţiei de votare, nu poate să voteze singur are dreptul să cheme în cabina de votare un însoţitor ales de el, pentru a-l ajuta. Acesta nu poate fi din rândul persoanelor acreditate, al membrilor biroului electoral al secţiei de votare sau al candidaţilor.</p>
      <p>• După ce a votat, alegătorul are obligaţia de a introduce buletinul de vot în urnă.</p>
      <p>• Ştampila încredinţată pentru votare se restituie preşedintelui sau acelor membri ai biroului electoral al secţiei de votare desemnaţi de acesta.</p>
      <p> </p>
      <p> </p>
      <p> </p>
      <p> </p>
      <p>Sursa: Pro TV</p>
      <h4>Articolul face parte din:</h4>
      <h4>
        <a href="https://stirileprotv.ro/stiri/alegeri-prezidentiale-2019/">Alegeri Prezidentiale 2019</a>
      </h4>
      <h4>
        <a href="https://stirileprotv.ro/stiri/alegeri-prezidentiale-2019/rezultate-oficiale-alegeri-prezidentiale-2019-primele-rezultate-provizorii-anuntate-de-bec.html">REZULTATE OFICIALE ALEGERI PREZIDENŢIALE 2019. Primele rezultate provizorii anunţate de BEC</a>
      </h4>
      <h4>
        <a href="https://stirileprotv.ro/stiri/alegeri-prezidentiale-2019/">Alegeri Prezidentiale 2019</a>
      </h4>
      <h4>
        <a href="https://stirileprotv.ro/stiri/alegeri-prezidentiale-2019/rezultate-exit-poll-alegeri-prezidentiale-2019-rezultatele-vor-fi-anuntate-la-ora-21-00.html">REZULTATE EXIT-POLL ALEGERI PREZIDENŢIALE 2019. Rezultatele vor fi anunţate la ora 21:00</a>
      </h4>
      <h4>
        <a href="https://stirileprotv.ro/stiri/alegeri-prezidentiale-2019/">Alegeri Prezidentiale 2019</a>
      </h4>
      <h4>
        <a href="https://stirileprotv.ro/stiri/alegeri-prezidentiale-2019/alegeri-prezidentiale-2019-turul-2-prezenta-la-vot-exit-poll-si-rezultate-oficiale.html">ALEGERI PREZIDENŢIALE 2019 TURUL 2. Prezenţă la vot, exit-poll şi rezultate oficiale</a>
      </h4>
    </article>
  </body>
</html>