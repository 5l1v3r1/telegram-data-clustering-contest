<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641384/%D9%87%D9%84%D8%A7%DA%A9%D8%AA-%DB%8C%DA%A9%DB%8C-%D8%A7%D8%B2-%D8%B9%D9%86%D8%A7%D8%B5%D8%B1-%D8%A7%D8%B5%D9%84%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T13:56:00+00:00"/>
    <meta property="og:title" content="هلاکت یکی از عناصر اصلی اغتشاشات در کرمانشاه"/>
    <meta property="og:description" content="رئیس کل دادگستری استان کرمانشاه گفت: دستگاه قضایی در برخورد اغتشاش‌گران و اخلال‌گران نظم و امنیت بسیار قاطع و جدی است."/>
  </head>
  <body>
    <article>
      <h1>
        <a href="https://www.bultannews.com/fa/news/641384/%D9%87%D9%84%D8%A7%DA%A9%D8%AA-%DB%8C%DA%A9%DB%8C-%D8%A7%D8%B2-%D8%B9%D9%86%D8%A7%D8%B5%D8%B1-%D8%A7%D8%B5%D9%84%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87">هلاکت یکی از عناصر اصلی اغتشاشات در کرمانشاه</a>
      </h1>
      <h2>رئیس کل دادگستری استان کرمانشاه گفت: دستگاه قضایی در برخورد اغتشاش‌گران و اخلال‌گران نظم و امنیت بسیار قاطع و جدی است.</h2>
      <address><time datetime="2019-11-22T13:56:00+00:00">22 Nov 2019, 13:56</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، پرویز توسلی‌زاده اظهار کرد: دستگاه قضایی در برخورد اغتشاش‌گران و<b> اخلال‌</b>گران نظم و امنیت بسیار قاطع و جدی است یکی از عناصر اصلی <b>اغتشاشات</b> که در زمره ارازل و اوباش شناخته شده استان و در این چند سال اخیر به فعالیت‌های شرارت‌آمیز خود مشغول بود توسط سربازان گمنام امام زمان (عج) شناسایی و به هلاکت رسید.</p>
      <p>او با بیان اینکه جزئیات این جریان و اغتشاشات اخیر باید به دقت مورد تجزیه و تحلیل قرار بگیرد بیان کرد: مقام معظم رهبری در رابطه با جریانات اخیر حجت را بر همه تمام کردند و فرمودند «ناامنی بزرگترین مصیبت برای هر کشوری است. این‌ها اشرارند. این کارها، کار مردم معمولی نیست. مسئولین حفظ امنیت کشور هم به وظایفشان عمل می‌کنند».</p>
      <p>توسلی‌زاده با اشاره به اینکه رئیس قوه قضائیه نیز بر برخورد قاطع با عوامل این قضیه تأکید داشت گفت: در این جریانات اخیر ما با یک مسئله فوق‌العاده وحشتناک مواجه بودیم این جریان با مسائلی که از قبل داشتیم چندین تفاوت اساسی داشت که یکی از آن‌ها بستن خیابان‌ها در روز شنبه بود که همین مسئله کار را برای نیرو‌های عمل‌کننده خیلی سخت کرد.</p>
      <p>او استفاده اخلال‌گران و آشوب‌طلبان از سلاح، ایستادن در مقابل مأمورین و درگیری مسلحانه متقابل و به آتش کشیدن اموال عمومی را در جریانات اخیر از ویژگی‌های متفاوت در اغتشاشات اخیر عنوان کرد و افزود: همه نیرو‌های سپاه و بسیج، اداره کل اطلاعات، انتظامی استان و نیرو‌های ارتش جمهوری اسلامی ایران برای کنترل این قضیه با قدرت پای کار بودند.</p>
      <p>رئیس کل دادگستری استان کرمانشاه با بیان اینکه برخورد قاطع با ارازل و اوباش مطالبه عمومی مردم در این مدت بود عنوان کرد: تمامی افراد اخلال‌گر و آشوب‌گر در این جریانات اخیر به طور حتم توسط دستگاه‌های امنیتی، انتظامی و اطلاعاتی شناسایی و به سزای اعمال خود خواهند رسید تا دیگر در استان شاهد همچین اتفاقاتی نباشیم.</p>
    </article>
  </body>
</html>