<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243245/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T13:14:39+00:00"/>
    <meta property="og:title" content="ปิดตำนานนางฟ้า! ‘วิคตอเรีย ซีเคร็ท’ ยกเลิกงานแฟชั่นโชว์ประจำปี หลังเรทติ้งร่วง"/>
    <meta property="og:description" content="แบรนด์ชุดชั้นในชื่อดัง “วิคตอเรีย ซีเคร็ท” ประกาศยกเลิกการจัดงานแสดงแฟชั่นโชว์ประจำปี ท่ามกลางเรทติ้งโทรทัศน์ที่ร่วงลง และเสียงวิจารณ์ต่อการจัดงานเพิ่มมากขึ้น"/>
  </head>
  <body>
    <article>
      <h1>ปิดตำนานนางฟ้า! ‘วิคตอเรีย ซีเคร็ท’ ยกเลิกงานแฟชั่นโชว์ประจำปี หลังเรทติ้งร่วง</h1>
      <address><time datetime="2019-11-22T13:14:39+00:00">22 Nov 2019, 13:14</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>แบรนด์ชุดชั้นในชื่อดัง “วิคตอเรีย ซีเคร็ท” ประกาศยกเลิกการจัดงานแสดงแฟชั่นโชว์ประจำปี ท่ามกลางเรทติ้งโทรทัศน์ที่ร่วงลง และเสียงวิจารณ์ต่อการจัดงานเพิ่มมากขึ้น</p>
      <figure>
        <img src="https://www.thebangkokinsight.com/wp-content/uploads/2019/11/000_1MH3VK.jpg"/>
      </figure>
      <p>งานแสดงแฟชั่นโชว์ของวิคตอเรีย ซีเคร็ท เริ่มจัดขึ้นเป็นครั้งแรกเมื่อปี 2538 ก่อนที่จะได้รับความนิยมเพิ่มขึ้นเรื่อยๆ จนครั้งหนึ่งเคยกลายเป็นอีเวนท์สำคัญแห่งปี มีผู้ติดตามชมปีละหลายล้านคน</p>
      <p>อย่างไรก็ดี เมื่อปีที่แล้วงานแฟชั่นโชว์ของวิคตอเรีย ซีเคร็ท ที่แต่ละปีจะมีนางแบบระดับซูเปอร์โมเดลเข้าร่วมด้วยนั้น มีจำนวนผู้ชมร่วงแตะระดับสุดเป็นประวัติการณ์ ทั้งยังเจอกับเสียงวิจารณ์ว่าแสดงให้เห็นถึงการเหยียดเพศหญิง ล้าสมัย และขาดความหลากหลาย</p>
      <figure>
        <img src="https://www.thebangkokinsight.com/wp-content/uploads/2019/11/000_1AP5PU.jpg"/>
      </figure>
      <p>ก่อนหน้านี้ แอล แบรนด์ส บริษัทแม่ของวิคตอเรีย ซีเคร็ท เคยระบุว่า งานแสดงแฟชั่นโชว์นี้มีส่วนสำคัญ ที่เกี่ยวข้องกับกลยุทธ์การทำการตลาดของบริษัท เป็นอีเวนท์ที่สำคัญต่อภาพลักษณ์ของแบรนด์ และเป็นการประสบความสำคัญด้านการตลาดอย่างโดดเด่น</p>
      <p>อย่างไรก็ดี ทัศนคติของผู้คนที่เปลี่ยนไป ส่งผลกระทบต่อยอดขาย และรายได้ของแบรนด์ ซึ่งยอดขายที่ซบเซาของวิคตอเรีย ซีเคร็ท สร้างแรงกดดันให้กับผลประกอบการของแอล แบรนด์ส ที่ไตรมาส 3 ที่ผ่านมา รายงานตัวเลขขาดทุนสุทธิที่ 252 ล้านดอลลาร์</p>
      <p>แบรนด์ชุดชั้นในแบรนด์นี้  ยังเจอกับปัญหาความขัดแย้งเป็นจำนวนมาก</p>
      <figure>
        <img src="https://www.thebangkokinsight.com/wp-content/uploads/2019/11/000_1AP5QC.jpg"/>
      </figure>
      <p>เมื่อปีที่แล้ว บทสัมภาษณ์ที่ตีพิมพ์ลงในนิตยสารโวก ของ เอ็ด ราเซ็ก ซึ่งขณะนั้นเป็นหัวหน้าคณะเจ้าหน้าที่การตลาดของวิคตอเรีย ซีเคร็ท เรียกเสียงวิจารณ์อย่างมาก จากการที่เขาบอกว่า นางแบบที่เป็นหญิงข้ามเพศไม่ควรได้เข้าร่วมเป็นส่วนหนึ่งในงานแสดงแฟชั่นโชว์แห่งปีงานนี้ ซึ่งในเวลาต่อมา เจ้าตัวได้ออกมาขอโทษต่อคำพูดดังกล่าว และลาออกจากบริษัทไปช่วงต้นปีนี้</p>
      <figure>
        <img src="https://www.thebangkokinsight.com/wp-content/uploads/2019/11/000_1AP5VR.jpg"/>
      </figure>
      <p>แอล แบรนด์ส ยังเจอกับวิกฤติภาพลักษณ์ครั้งใหญ่ จากการที่ เลส เว็กซ์เนอร์ มหาเศรษฐีผู้ก่อตั้งบริษัท เป็นเพื่อนกับ เจฟฟรีย์ เอปสไตน์ มหาเศรษฐีนักการเงินผู้ล่วงลับ เจ้าของเรื่องอื้อฉาว ที่ถูกดำเนินคดีในข้อหาล่วงละเมิดทางเพศเด็ก ค้าบริการทางเพศเด็ก และมีภาพโป๊เด็กไว้ในความครอบครองเป็นจำนวนมาก</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243245%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243424/"/>
        <a href="https://www.thebangkokinsight.com/243267/"/>
        <a href="https://www.thebangkokinsight.com/243115/"/>
        <a href="https://www.thebangkokinsight.com/242971/"/>
      </related>
    </article>
  </body>
</html>