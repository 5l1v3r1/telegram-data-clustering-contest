<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/sport/anuntul-surprinzator-al-lui-floyd-mayweather-cand-s-ar-putea-intoarce-in-ring.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T13:05:00+00:00"/>
    <meta property="og:title" content="Anunțul surprinzător al lui Floyd Mayweather. Când s-ar putea întoarce în ring"/>
    <meta property="og:description" content="Americanul Floyd Mayweather, unul dintre cei mai mari boxeri din toate timpurile, şi-a anunţat, vineri, intenţia de a reveni în 2020, afirmând că vrea să organizeze &quot;un eveniment spectaculos&quot; cu UFC."/>
  </head>
  <body>
    <article>
      <h1>Anunțul surprinzător al lui Floyd Mayweather. Când s-ar putea întoarce în ring</h1>
      <h2>Americanul Floyd Mayweather, unul dintre cei mai mari boxeri din toate timpurile, şi-a anunţat, vineri, intenţia de a reveni în 2020, afirmând că vrea să organizeze "un eveniment spectaculos" cu UFC.</h2>
      <address>
        <time datetime="2019-11-22T13:05:00+00:00">22 Nov 2019, 13:05</time>
      </address>
      <p> </p>
      <h3>Revenirea lui Floyd Mayweather</h3>
      <p> </p>
      <p>Fostul pugilist, în vârstă de 42 de ani, a publicat două mesaje pe contul său de Instagram. În primul mesaj se putea citi: <i>"înapoi în 2020", iar în al doilea cel supranumit "Money",</i> datorită averii colosale adunate din box, a postat o fotografie cu Dana White, preşedintele Ultimate Fighting Championship (UFC), însoţită de mesajul: <i>"Lucrăm împreună cu Dana White pentru a prezenta lumii întregi un eveniment spectaculos în 2020".</i></p>
      <p>Mayweather, de şase ori campion mondial la cinci categorii diferite şi neînvins în 50 de meciuri, s-a retras de mai multe ori, dar a revenit pentru câteva meciuri care i-au umplut conturile, precum cele cu Victor Ortiz, Miguel Cotto, Saul Alvarez sau Manny Pacquiao, potrivit Agerpres.</p>
      <p>În 2017, Floyd a revenit contra luptătorului de arte marţiale Conor McGregor. După acea luptă, americanul a declarat că a pus capăt definitiv carierei de pugilist profesionist.</p>
      <p>Mayweather este încă deschis unor meciuri demonstrative, aşa cum a făcut-o în ianuarie, când l-a demolat pe japonezul Tenshin Nasukawa, luptător de kickboxing, în mai puţin de trei minute.</p>
      <p> </p>
      <h3>Proiecte în care este implicat</h3>
      <p> </p>
      <p>Recent, Mayweather a anunţat că vremea lui în ring a trecut şi că se concentrează pe alte proiecte precum dezvoltarea lanţului său de săli de fitness şi box şi compania sa de promovare.</p>
      <p><i>„Am primit oferte să revin în ring, dar sănătatea mea e mai presus. Boxul este un sport foarte, foarte brutal. În ultimii ani, mulţi boxeri au murit în ring. Trebuie să ştii când să te retragi. Am avut o carieră grozavă''</i>, a declarat Mayweather, care a pus capăt speculaţiilor unui nou supermeci cu Manny Pacquiao sau Canelo Alvarez în 2020.</p>
      <p>Sursa: Agerpres</p>
    </article>
  </body>
</html>