<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685896/dendias-ston-realfm-978-i-stasi-tis-tourkias-sto-kypriako-dilitir"/>
    <meta property="og:site_name" content="enikos.gr"/>
    <meta property="article:published_time" content="2019-11-22T13:27:00+00:00"/>
    <meta property="og:title" content="Δένδιας στον Realfm 97,8: Η στάση της Τουρκίας στο Κυπριακό δηλητηριάζει τις ελληνοτουρκικές σχέσεις - Τι είπε για το μεταναστευτικό"/>
    <meta property="og:description" content="Ο υπουργός Εξωτερικών, Νίκος Δένδιας, μιλώντας στον Realfm 97,8 και στην εκπομπή του Νίκου Χατζηνικολάου..."/>
  </head>
  <body>
    <article>
      <h1>Δένδιας στον Realfm 97,8: Η στάση της Τουρκίας στο Κυπριακό δηλητηριάζει τις ελληνοτουρκικές σχέσεις - Τι είπε για το μεταναστευτικό</h1>
      <address>
        <time datetime="2019-11-22T13:27:00+00:00">22 Nov 2019, 13:27</time>
      </address>
      <p>"Πολλές χώρες προτιμούν να προτάσσουν τα δικά τους προβλήματα από τα προβλήματα άλλων. Εμείς αυτό που κάνουμε και το έκανε και ο <a href="http://www.enikos.gr/politics/685772/mitsotakis-sto-elk-gia-to-prosfygiko-i-evropi-den-borei-na-ekviaz">Πρωθυπουργός στο Ζάγκρεμπ </a>με πολύ μεγάλη επιτυχία, είναι να τους φέρουμε όλους μπροστά σε έναν καθρέφτη που να δείχνει ποια είναι η πραγματικότητα, ώστε να σταματήσει αυτό το παραμύθι. Διότι είναι πολύ εύκολο να παριστάνεις ότι δεν καταλαβαίνεις ένα πρόβλημα αλλά η πραγματικότητα είναι ότι αυτό είναι πανευρωπαϊκό πρόβλημα. Και δεν επηρεάζει μόνο τις κοινωνίες, επηρεάζει την πολιτική ζωή, τις κουλτούρες, τα επηρεάζει όλα. Οφείλει να δοθεί μια πανευρωπαϊκή απάντηση, να αλλάξει το Δουβλίνο 2, να πάμε σε μια νέα διαδικασία συμφωνημένη ασύλου και μέσα σε μια συμφωνημένη πρακτική προστασίας των ευρωπαϊκών συνόρων, όχι για να χτίσουμε τοίχους αλλά ίσα-ίσα να βοηθήσουμε τους ανθρώπους αυτούς που θέλουν να έρθουν στην Ευρώπη, να έρθουν με αξιοπρέπεια και νομιμότητα και βεβαίως μέσα στο πλαίσιο των αντοχών των κοινωνιών υποδοχής, αλλιώς δεν μπορούμε να κάνουμε τίποτα. Δεν μπορούμε να τους δεχτούμε όλους και να θέλαμε δεν θα μπορούσαμε" δήλωσε ο υπουργός Εξωτερικών, <a href="http://www.enikos.gr/politics/682716/dendias-meta-ti-synantisi-me-ton-lavrof-aparchi-enos-neou-kefalai">Νίκος Δένδιας</a>, μιλώντας στον Realfm 97,8 και στην εκπομπή του Νίκου Χατζηνικολάου.</p>
      <p>"Δεν είμαστε μόνοι μας, μπορούμε να δημιουργήσουμε συμμαχίες. Έχουμε ήδη συμμαχία με την Κύπρο, την Μάλτα. Η Ιταλία έχει θέματα με το πώς μας βλέπει, θέλει δουλειά. Οι Πορτογάλοι δείχνουν κατανόηση αν τους μιλήσεις. Την άλλη εβδομάδα θα έρθει ο Ολλανδός υπουργός στην Αθήνα. Μπορούμε να δημιουργήσουμε σιγά- σιγά μια συμμαχία των υπευθύνων Ευρωπαίων, εγώ έτσι το χαρακτηρίζω, η οποία μπορεί να οδηγήσει την Ευρώπη σε μια άλλη αντιμετώπιση. Είναι εύκολο; Όχι. Θα γίνει αύριο το πρωί; Θέλω να σας είμαι ειλικρινής, όχι" πρόσθεσε.</p>
      <p>"Η ίδια η στάση της Τουρκίας στο Κυπριακό δηλητηριάζει, έστω κι αν δεν είναι διμερές θέμα, τις ελληνοτουρκικές σχέσεις. Να είμαστε ειλικρινείς. Δεν είμαστε αδιάφοροι ως προς το τι συμβαίνει στην Κύπρο. Από εκεί και πέρα όμως, η όλη στάση της Τουρκίας και στο μεταναστευτικό, που δεν είναι διμερές θέμα να είμαστε ξεκαθαρισμένοι, εγώ συζητάω με τον Τσαβούσογλου το μεταναστευτικό όχι στο πλαίσιο της ελληνοτουρκικής ατζέντας, είναι άλλο θέμα, αλλά και η παραβατικότητα στο Αιγαίο δημιουργεί θέματα. Εμείς όμως τους το έχω ξεκαθαρίσει θα επιδιώξουμε τον διάλογο. Δεν πρόκειται να αποστούμε από την έστω και παραμικρή ελπίδα να μπορέσουμε να βρούμε μια άκρη. Η Τουρκία είναι γείτονάς μας, εδώ θα είναι, δεν μπορούμε να αλλάξουμε γείτονα, άρα πρέπει να επιχειρήσουμε με πείσμα και σοβαρότητα εύρεση λύσεων. Λύσεων όμως μέσα στο δικό μας αξιακό πλαίσιο και με την προστασία των εθνικών συμφερόντων. Αλλά έχω μια κρυφή μικρή ελπίδα. Ελπίζω ότι η τουρκική κοινωνία θα καταλάβει και η τουρκική ηγεσία θα αντιληφθεί ότι το μέλλον της χώρας δεν μπορεί να είναι στο πλαίσιο, ας την χαρακτηρίσω, μιας μεσανατολικής συμπεριφοράς. Δεν οδηγεί πουθενά αυτό το πράγμα. Δεν είναι καλό για την ίδια την Τουρκία, αφήστε μας εμάς" ανέφερε.</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/685896_326847844d-ab56dd96f94b260c.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/685856/koumoutsakos-i-tourkia-ofeilei-na-stamatisei-na-ekviazei-na-exeta%0A%20%20%20%20%0A"/>
        <a href="http://www.enikos.gr/politics/685773/i-nd-gia-ti-dilosi-dritsa-gia-alli-mia-fora-apokalyptetai-to-dith%0A%20%20%20%20%0A"/>
        <a href="http://www.enikos.gr/politics/685772/mitsotakis-sto-elk-gia-to-prosfygiko-i-evropi-den-borei-na-ekviaz%0A%20%20%20%20%0A"/>
        <a href="http://www.enikos.gr/politics/685750/athanasiou-ston-realfm-978-gia-metanasteftiko-den-boroun-pente-ni%0A%20%20%20%20%0A"/>
        <a href="http://www.enikos.gr/politics/685707/dritsas-viasmoi-paidion-sti-moria-mia-fora-to-examino-i-entoni-an%0A%20%20%20%20%0A"/>
        <a href="http://www.enikos.gr/politics/685704/stin-teliki-eftheia-i-protasi-tis-nd-gia-ti-laiki-nomothetiki-pro%0A%20%20%20%20%0A"/>
        <a href="http://www.enikos.gr/politics/685710/afstiri-apantisi-ypex-stin-tourkia-i-ellada-den-dechetai-mathimat%0A%20%20%20%20%0A"/>
        <a href="http://www.enikos.gr/politics/685689/voridis-ston-realfm-978-den-theoro-poly-exypno-apo-tin-plevra-tis%0A%20%20%20%20%0A"/>
        <a href="http://www.enikos.gr/politics/685655/petsas-etoima-eos-to-kalokairi-ta-kleista-proanachorisiaka-kentra%0A%20%20%20%20%0A"/>
      </related>
    </article>
  </body>
</html>