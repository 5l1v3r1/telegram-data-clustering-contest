<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220789/novinky-pre-sagana-aj-cely-tim-bora-zvyknut-si-treba-na-nove-mena-na-vysokych-postoch"/>
    <meta property="og:site_name" content="Športky.sk"/>
    <meta property="article:published_time" content="2019-11-22T13:30:00+00:00"/>
    <meta property="og:title" content="Novinky pre Sagana aj celý tím Bora: Zvyknúť si treba na nové mená na vysokých postoch"/>
    <meta property="og:description" content="BRATISLAVA - Nemecký cyklistický tím Bora-Hansgrohe výrazne posilnil svoj tím pred začiatkom budúcej sezóny. Na post športového riaditeľa prichádza bývalý belgický cyklista Jean-Pierre Heynderickx a ..."/>
  </head>
  <body>
    <article>
      <h1>Novinky pre Sagana aj celý tím Bora: Zvyknúť si treba na nové mená na vysokých postoch</h1>
      <address>
        <time datetime="2019-11-22T13:30:00+00:00">22 Nov 2019, 13:30</time>
      </address>
      <p>BRATISLAVA - Nemecký cyklistický tím Bora-Hansgrohe výrazne posilnil svoj tím pred začiatkom budúcej sezóny. Na post športového riaditeľa prichádza bývalý belgický cyklista Jean-Pierre Heynderickx a trénersky tím doplní Hendrik Werner, ktorý v predošlých rokoch viedol jedného z najlepších cyklistov súčasnosti Toma Dumoulina. Podľa oficiálneho vyhlásenia na webe tímu by tieto zmeny mohli mať pozitívny dopad aj na Petra Sagana, najmä z hľadiska jeho ambícii počas belgických jarných klasík.</p>
      <p><b><i>"Po odchode Patxia Vilu, ktorý mal v našom tíme veľkú zodpovednosť, sme sa museli posilniť v niekoľkých oblastiach. Teší nás, že v krátkom čase sme našli dvoch nových a kvalitných členov tímu. V osobe Jeana-Pierra Heynderickxa budeme mať veľmi skúseného športového riaditeľa, ktorý prinesie svoje know-how najmä pri pretekoch v Belgicku,"</i></b> uviedol šéf tímu Bora-Hansgrohe Ralph Denk. Paťdesiatštyriročný Heynderickx sa tak stane kolegom Slováka Jána Valacha, ktorý rovnako zastáva funkciu športového riaditeľa.</p>
      <p>Známym menom v tíme Bora-Hansgrohe je aj Hendrik Werner. Vo svojom predošlom pôsobisku, tíme Sunweb, viedol víťaza pretekov Giro d'Italia 2017 Toma Dumoulina, ktorému pomohol stať sa jedným z najlepších cyklistov v profesionálnom pelotóne. <i><b>"Hendrik Werner je trénerom najvyššej úrovne, ktorý si urobil dobré meno na medzinárodnej cyklistickej scéne. Myslíme si, že sa veľmi dobre hodí nášmu tímu, najmä z pohľadu trénerskej filozofie. Momentálne sme v optimálnej pozícii pred začiatkom nasledujúcej sezóny," </b></i>dodal Denk.</p>
      <footer><b>Zdroj:</b> SITA<br/><b>Foto:</b> TASR/AP/Thibault Camus</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220575/foto-sagan-sucastou-jedinecnej-galerie-tourminatora-postavili-zo-70-tisic-kuskov-lega"/>
        <a href="https://sportky.zoznam.sk/c/220497/stary-lisiak-valverde-chysta-dalsi-kruty-utok-dolezite-novinky-z-kuchyne-spanielskeho-gladiatora"/>
        <a href="https://sportky.zoznam.sk/c/220481/sagan-este-sniva-jeden-zlaty-sen-tourminator-stoji-pred-velkou-vyzvou-hotova-skuska-ohnom"/>
        <a href="https://sportky.zoznam.sk/c/220315/sagan-s-novym-pomocnikom-do-sprintov-bora-priviedla-mladeho-rakuskeho-sampiona"/>
      </related>
    </article>
  </body>
</html>