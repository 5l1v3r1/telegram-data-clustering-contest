<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/techtud/2019/11/22/szoveget_ir_helyettunk_a_google_gepi_intelligenciaja/"/>
    <meta property="og:site_name" content="Index.hu"/>
    <meta property="article:published_time" content="2019-11-22T13:07:00+00:00"/>
    <meta property="og:title" content="Szöveget ír helyettünk a Google gépi intelligenciája"/>
    <meta property="og:description" content="Jobb lesz a dokumentumok helyesírása, és képes lesz beszélgetni velünk a G Suite."/>
  </head>
  <body>
    <article>
      <h1>Szöveget ír helyettünk a Google gépi intelligenciája</h1>
      <address><time datetime="2019-11-22T13:07:00+00:00">22 Nov 2019, 13:07</time> by <a rel="author" href="https://index.hu/szerzo/toth_balazs" target="_blank">Tóth Balázs</a></address>
      <p>Több frissítés érkezett a céges környezetben használt G Suite csomaghoz, hogy a felhasználók olyan új megoldásokhoz is hozzáférjenek, amelyek privát Google-fiókkal régóta elérhetők.</p>
      <p>A Google Assitant például hangosan fel tudja olvasni a naptárbeli bejegyzéseinket, és létre tud hozni újakat. Sajnos azt még nem oldották meg, hogy akinek céges és privát fiókja is van, annak mindkét naptárából felolvassa az eseményeket, tehát nehéz lesz elkerülni az ütközéseket pusztán a felolvasásra hagyatkozva.</p>
      <p>Az nehezíti az újdonságok kipróbálását, hogy a G Suite vállalati adminisztrátorának kell engedélyeznie az újdonságokat, amelyek most még a bétatesztelői program részei.</p>
      <p>A Google Dokumentumok szövegszerkesztő kap egy mesterséges intelligenciára épülő helyesírás-ellenőrző eszközt, amely neurális hálózatokkal keresi meg a lehetséges nyelvtani hibákat, és ajánlatokat tesz a javításra. A Gmailben megismert automatikus javítóeszközök is bekerülnek a Dokumentumokba, és bevezetnek egy új rendszert, amely a saját meglévő szövegeink alapján tesz személyre szabott javaslatokat, így előkerülnek a munkahelyünkön gyakori szakkifejezések.</p>
    </article>
  </body>
</html>