<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607167"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-22T13:23:00+00:00"/>
    <meta property="og:title" content="โป๊ปเสด็จเยี่ยมชุมชนชาวคริสต์จ.นครปฐม"/>
    <meta property="og:description" content="พระสันตะปาปาฟรานซิส เสด็จวัดคาทอลลิกนักบุญเปโตร ทรงเรียกร้องคนไทย อย่ามอง&quot;ชาวคริสเตียน&quot;เป็นต่างชาติ"/>
  </head>
  <body>
    <article>
      <h1>โป๊ปเสด็จเยี่ยมชุมชนชาวคริสต์จ.นครปฐม</h1>
      <address><time datetime="2019-11-22T13:23:00+00:00">22 Nov 2019, 13:23</time> by <a rel="author">PostToday</a></address>
      <p>พระสันตะปาปาฟรานซิส เสด็จวัดคาทอลลิกนักบุญเปโตร ทรงเรียกร้องคนไทย อย่ามอง"ชาวคริสเตียน"เป็นต่างชาติ</p>
      <p>วันนี้ (22 พ.ย.) เมื่อเวลา 10.00 น. สมเด็จพระสันตะปาปาฟรานซิส ประมุขแห่งคริสตจักรนิกายคาทอลิก เสด็จไปยังวัดคาทอลิกนักบุญเปโตร อ.สามพราน จ.นครปฐม อันเป็นหนึ่งในแหล่งที่มีชุมชนชาวคริสเตียนมากที่สุดเป็นอันดับสองในประเทศไทย รองจากชุมชนชาวคริสต์ในอำเภอท่าแร่ จังหวัดสกลนคร</p>
      <figure>
        <img src="https://www.posttoday.com/media/content/2019/11/22/5D6C7C98FCD449C38D46829BA0564F95.jpg"/>
      </figure>
      <p>การนี้สมเด็จพระสันตะปาปาฟรานซิส ทรงเข้าสักการสถานบุญราศีนิโคลาส บุญเกิด กฤษบำรุง บาทหลวงชาวนครปฐม สังกัดมิสซังโรมันคาทอลิกกรุงเทพฯ ผู้เคยถูกตำรวจจับในข้อหา "กบฏภายนอกราชอาณาจักร" อันเป็นผลสืบเนื่องจากรณีข้อพิพาทฝรั่งเศส-ไทย (ปี 2483-2484) สำหรับท่านนิโคลาส บุญเกิด กฤษบำรุง ถูกศาลตัดสินจำคุกเป็นเวลา 15 ปีที่เรือนจำกลางบางขวาง กระทั่งแก่กรรมภายในเรือนจำเมื่อวันที่12 มกราคม พ.ศ. 2487 เมื่ออายุได้ 48 ปี</p>
      <figure>
        <img src="https://www.posttoday.com/media/content/2019/11/22/626554C29D1347B98C52AEB7C26A7926.jpg"/>
      </figure>
      <p>เมื่อเสด็จมาถึง สมเด็จพระสันตะปาปาฟรานซิสทรงพบกับคณะนักบวชทั้งชายหญิงประจำวัดคาทอลิกนักบุญเปโตร สามพราน จากนั้นทรงเสด็จขึ้นรถ Pope Mobile เพื่อทักทายกับคริสตชนที่มารอรับเสด็จอย่างล้นหลาม</p>
      <p>สมเด็จพระสันตะปาปาฟรานซิสทรงได้กล่าวประทานโอวาท พร้อมสรรเสริญต่อคาทอลิกผู้เสียชีวิตในประเทศไทยอันเป็นผลจากความต่างด้านความเชื่อทางศาสนาในอดีต โดยทรงเรียกร้องกับชาวไทยว่าโปรดอย่ามองผู้คนในศาสนาอื่นรวมถึงชาวคริสต์ว่าเป็นคนแปลกหน้าหรือชาวต่างชาติ</p>
      <figure>
        <img src="https://www.posttoday.com/media/content/2019/11/22/E558D2879B85455A911FD8838D10F3B8.jpg"/>
      </figure>
      <p>นอกจากนี้สมเด็จพระสันตะปาปายังประทานโอวาทแก่คริสตชนรวมถึงคณะนักบวชผู้มาเฝ้ารับเสด็จตอนหนึ่งว่า "ถ้าเราทิ้งคำภาวนา ชีวิตคนเราจะหมดความหมาย ไม่มีกำลัง ไม่มีศรัทธา .. คำภาวนาสามารถนำให้ชีวิตคนเราอยู่ในทางที่ถูกต้องและมีพลังได้ พลังเหล่านี้คือพลังของพระเจ้าในตัวเรา"</p>
      <p>จากนั้นทรงสวดภาวนา ก่อนที่คณะนักร้องประสานเสียงจะขับร้องเพลงเพื่อส่งเสด็จ</p>
    </article>
  </body>
</html>