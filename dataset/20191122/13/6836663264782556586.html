<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/potraviny/gambrinus-chce-byt-ekologicky-konci-s-pet-lahvemi-do-prodeju-ale-prilis-nepromlouvaly-1364455"/>
    <meta property="og:site_name" content="E15.cz"/>
    <meta property="article:published_time" content="2019-11-22T13:00:00+00:00"/>
    <meta property="og:title" content="Gambrinus chce být ekologický, končí s PET lahvemi. Do prodejů ale příliš nepromlouvaly"/>
    <meta property="og:description" content="Pivovar Gambrinus přestane od začátku příštího roku stáčet pivo do PET lahví. Majitel pivovaru Plzeňský Prazdroj tak chce snížit produkci plastů o stovky tun ročně. Odklon od plastových obalů ovšem nepředstavuje pro pivovar velký risk, volilo je jen asi pět procent zákazníků."/>
  </head>
  <body>
    <article>
      <h1>Gambrinus chce být ekologický, končí s PET lahvemi. Do prodejů ale příliš nepromlouvaly</h1>
      <address><time datetime="2019-11-22T13:00:00+00:00">22 Nov 2019, 13:00</time> by <a rel="author">Štěpán Bruner</a></address>
      <p>
        <b>Pivovar Gambrinus přestane od začátku příštího roku stáčet pivo do PET lahví. Majitel pivovaru Plzeňský Prazdroj tak chce snížit produkci plastů o stovky tun ročně. Odklon od plastových obalů ovšem nepředstavuje pro pivovar velký risk, volilo je jen asi pět procent zákazníků.</b>
      </p>
      <p>Gambrinus uvádí, že zastavením prodeje piva v 1,5 litrových PET lahvích reaguje na přání spotřebitelů. Pivovar zároveň začne používat plně recyklované plastové obaly, do kterých jsou baleny větší počty plechovek. Obě opatření mají dohromady snížit spotřebu plastů o 334 tun za rok.</p>
      <p>Výrobu a distribuci piva v PET lahvích Gambrinus ukončí 1. ledna 2020, z nabídky prodejců by tak mělo zmizet na přelomu ledna a února. Mezi zákazníky přitom gambrinus v plastové lahvi nebyl žádným velkým tahákem. „Podíl PET lahví na celkových prodejích je zhruba pět procent,“ řekl mluvčí pivovaru Zdeněk Kovář.</p>
      <related>
        <a href="https://www.e15.cz/byznys/obchod-a-sluzby/doba-bezobalova-se-blizi-stale-vice-cechu-nakupuje-potraviny-do-vlastnich-sacku-1361929"/>
      </related>
      <p>Gambrinus by v odklonu od PET lahví mohly časem sledovat i další značky Plzeňského Prazdroje, které pivo v plastových obalech nabízejí, tedy Radegast a Velkopopovický Kozel. „Přemýšlíme, jak dál. Gambrinus je první, časem budeme řešit i další značky. Zatím ale nemáme vyvinutou vhodnou ekologickou náhradu za velké balení,“ uvedl Kovář.</p>
      <figure>
        <img src="http://m.aimg.sk/ras-cz/11-origin-6041840.jpg"/>
      </figure>
      <p>Pivovar nedokáže odhadnout, zda zákazníci, kteří dosud kupovali pivo v plastu, přejdou ke skleněným vratným lahvím, nebo dají přednost plechovkám. I ty jsou ale podle Gambrinusu ekologičtější než PET lahve. „Plechovky se dají recyklovat prakticky do nekonečna,“ dodal Kovář.</p>
      <p>Podle nedávné analýzy agentury <a href="https://www.reuters.com/article/us-environment-plastic-aluminium-insight/plastic-bottles-vs-aluminum-cans-wholl-win-the-global-water-fight-idUSKBN1WW0J5">Reuters</a> ale nevyznívá srovnání plastových lahví a plechovek jednoznačně. „Výrobci hliníku se mohou opřít o tvrzení, že jejich produkt je nekonečně recyklovatelný, a mají pravdu,“ řekl pro Reuters Martin Barrow z britské poradenské společnosti Carbon Trust. Výroba hliníku, a tudíž i plechovek, je ale energeticky náročná a v závislosti na zdroji energie vyprodukuje zhruba dvojnásobek skleníkových plynů ve srovnání s produkcí stejně velké PET lahve.</p>
      <p>Je tedy plechovka méně ekologická než PET lahev? Odpověď není jednoduchá, do hry vstupuje i to, že plechovky díky tenkým stěnám zabírají méně místa při transportu a před prodejem nápoje je lze snáze vychladit. Ve výsledku záleží i na tom, kolikáté kolo recyklace „točí“ hliník, ze kterého je vyrobená konkrétní plechovka, dodávají odborníci. Šírší využití plechovek každopádne znamená méně odpadů spláchnutých do světových oceánů.</p>
      <related>
        <a href="https://www.e15.cz/byznys/potraviny/napojari-prechazeji-od-pet-lahvi-k-plechovkam-vydelat-chteji-i-na-vode-z-kohoutku-1363836"/>
      </related>
      <related>
        <a href="https://www.e15.cz/magazin/infografika-jak-dlouho-se-rozklada-odpad-pet-lahvi-to-trva-skoro-pul-tisicileti-1347264"/>
      </related>
      <related>
        <h4>Související články</h4>
        <a href="https://www.e15.cz/byznys/potraviny/plzensky-prazdroj-zdrazi-lahvove-a-plechovkove-pivo-cena-cepovaneho-se-nezmeni-1361937"/>
        <a href="https://www.e15.cz/byznys/potraviny/rostouci-mzdy-i-prace-v-zahranici-mlade-sladky-ceka-zajimava-kariera-presto-je-jich-nedostatek-1361060"/>
        <a href="https://www.e15.cz/byznys/potraviny/pivovary-staropramen-predloni-snizily-ztratu-o-vice-nez-miliardu-korun-1355384"/>
        <a href="https://www.e15.cz/byznys/potraviny/ceske-pivo-je-v-rusku-hitem-jeho-vyvoz-stoupl-nejvice-za-trinact-let-1356340"/>
        <a href="https://www.e15.cz/byznys/potraviny/cesi-se-rozjeli-s-pivnimi-mixy-muze-za-to-pocasi-i-moda-1358030"/>
      </related>
    </article>
  </body>
</html>