<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/22/brusszel-ejfelig-adott-idot-a-briteknek"/>
    <meta property="og:site_name" content="infostart"/>
    <meta property="article:published_time" content="2019-11-22T13:38:00+00:00"/>
    <meta property="og:title" content="Brüsszel éjfélig adott időt a briteknek"/>
    <meta property="og:description" content="Az Európai Bizottság ez idáig nem kapott választ Nagy-Britanniától, péntek éjfélig várja London válaszát a november közepén küldött levelére - közölte Eric Mamer, az újonnan felálló Európai Bizottság leendő vezető szóvivője Brüsszelben pénteken."/>
  </head>
  <body>
    <article>
      <h1>Brüsszel éjfélig adott időt a briteknek</h1>
      <address><time datetime="2019-11-22T13:38:00+00:00">22 Nov 2019, 13:38</time> by <a rel="author">Infostart / MTI</a></address>
      <h3>Az Európai Bizottság ez idáig nem kapott választ Nagy-Britanniától, péntek éjfélig várja London válaszát a november közepén küldött levelére - közölte Eric Mamer, az újonnan felálló Európai Bizottság leendő vezető szóvivője Brüsszelben pénteken.</h3>
      <p>Az Európai Bizottság november 14-én felszólító levél küldésével kötelezettségszegési eljárást indított Nagy-Britannia ellen, amiért az nem nevezte meg határidőre az új uniós bizottságba szánt biztosjelöltjét. Az Európai Unió működéséről szóló szerződés vonatkozó cikkével összhangban az uniós bizottság arra kérte fel az Egyesült Királyságot, hogy november 22-ig nyújtsa be észrevételeit, vagy nevezze meg biztosjelöltjét, vagy jelöltjeit.</p>
      <p>Eric Mamer újságírói kérdésre válaszolva elmondta, az uniós bizottság a péntek éjféli határidő lejártáig várja London válaszát, a következő lépésről annak fényében dönt majd, hogy London válaszolt-e, vagy tett-e lépést uniós szerződésbeli kötelezettségének teljesítésére.</p>
      <blockquote>"Meg kell tehát várni, hogy Nagy-Britannia válaszol-e a bizottságnak. Ha igen, meg kell vizsgálni, hogy mi van a szövegben"</blockquote>
      <p>- mondta.</p>
      <p>Az uniós bizottság várja az uniós tanács döntését is, hogy jóváhagyja-e az új bizottság végleges összetételét tükröző listát, amely lehetővé teszi, hogy az Európai Parlament plenáris ülésén szavazzon róla a jövő héten.</p>
      <p>Noha számos körülmény hátráltatta, az új uniós bizottság reméli, hogy december 1-jén hivatalba léphet - tette hozzá Mamer.</p>
      <p>Az Ursula von der Leyen vezette új Európai Bizottság november 1-jén lépett volna hivatalba, azonban ezt három - a magyar, a román és a francia - biztosjelölt európai parlamenti elutasítása miatt el kellett halasztani.</p>
      <p>Az új bizottság munkája megkezdésének jelenlegi céldátuma december 1. Az Európai Parlament (EP) házbizottságaként működő, úgynevezett Elnökök Értekezlete csütörtökön értékelte, majd hivatalosan is lezárta a biztosjelöltek meghallgatásának folyamatát. A testület november 27-re írta ki a szavazást az új összetételű Európai Bizottság jóváhagyásáról.</p>
      <p>A csúszás miatt Jean-Claude Juncker mostani elnök és a biztosi testület jelenlegi tagjai maradtak a posztjukon ügyvivőként.</p>
      <p>
        <i>Nyitókép: MTI/EPA/Stephanie Lecocq</i>
      </p>
    </article>
  </body>
</html>