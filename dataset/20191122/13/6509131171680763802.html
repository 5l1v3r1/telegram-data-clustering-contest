<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321820/Stroomnetbeheerder-TenneT-wil-uitleg-van-RvS-over-bomenkap-onder-hoogspanningsleidingen"/>
    <meta property="og:site_name" content="RTV Oost"/>
    <meta property="article:published_time" content="2019-11-22T13:36:08+00:00"/>
    <meta property="og:title" content="Stroomnetbeheerder TenneT wil uitleg van RvS over bomenkap onder hoogspanningsleidingen"/>
    <meta property="og:description" content="Stroomnetbeheerder TenneT is een proefproces begonnen tegen de provincie Overijssel over de kap van bomen onder hoogspanningsleidingen. Een proefproces wordt gehouden als er een situatie ontstaat waarin niet duidelijk is wat de wet bepaalt. De Raad van State mag nu beoordelen of de Natuurbeschermingswet misschien moet worden aangepast."/>
  </head>
  <body>
    <article>
      <h1>Stroomnetbeheerder TenneT wil uitleg van RvS over bomenkap onder hoogspanningsleidingen</h1>
      <address>
        <time datetime="2019-11-22T13:36:08+00:00">22 Nov 2019, 13:36</time>
      </address>
      <slideshow>
        <figure>
          <img src="https://imgo.rgcdn.nl/b7b7f62ab178442e86265e1175a387f0/opener/Stroomnetbeheerder-TenneT-wil-uitleg-van-RvS-over-bomenkap-Foto-RTV-Oost-Wouter-de-Wilde.jpg?v=I9_jJW-2jIKhJ_Y2u-HARQ2"/>
        </figure>
        <figure>
          <img src="https://imgo.rgcdn.nl/b7b7f62ab178442e86265e1175a387f0/opener/Stroomnetbeheerder-TenneT-wil-uitleg-van-RvS-over-bomenkap-Foto-RTV-Oost-Wouter-de-Wilde.jpg?v=I9_jJW-2jIKhJ_Y2u-HARQ2"/>
        </figure>
        <figcaption>Stroomnetbeheerder TenneT wil uitleg van RvS over bomenkap (Foto: RTV Oost / Wouter de Wilde)</figcaption>
      </slideshow>
      <p>Stroomnetbeheerder TenneT is een proefproces begonnen tegen de provincie Overijssel over de kap van bomen onder hoogspanningsleidingen. Een proefproces wordt gehouden als er een situatie ontstaat waarin niet duidelijk is wat de wet bepaalt. De Raad van State mag nu beoordelen of de Natuurbeschermingswet misschien moet worden aangepast.</p>
      <p>De stroomnetbeheerder wil vanwege de veiligheid bomen onder hoogspanningsleidingen kappen. De Natuurbeschermingswet eist dat voor elke gekapte boom op dezelfde plek een nieuwe boom wordt geplant. Maar met die eis kan TenneT niet uit de voeten.</p>
      <p><b>Ontheffing</b><br/>De netbeheerder kapte in Lonneker 43 bomen en vroeg de provincie Overijssel om een ontheffing van de plicht om daar nieuwe bomen te planten. Ook in Dalfsen wil TenneT bomen kappen.</p>
      <p>De provincie weigerde een ontheffing te verlenen, omdat onder de hoogspanningsleidingen makkelijk lagere bomen kunnen worden terug geplant. Volgens de advocate van TenneT ontstaat dan over een aantal jaren hetzelfde probleem als de lage bomen weer hoog zijn geworden.</p>
      <p>De wet laat ook toe dat bomen gekapt worden tot een stukje boven de grond, ze kunnen dan weer uitlopen en kort worden gehouden. Voor de stroomnetbeheerder is dat niet genoeg, want dan moet er toch regelmatig worden gesnoeid. En dat kost tijd en geld.</p>
      <p><b>Proefproces</b><br/>Het geschil met de provincie is een proefproces, omdat dit probleem voor TenneT in het hele land speelt. Daarom wil de stroomnetbeheerder van de Raad van State horen hoe de wet moet worden uitgelegd. Maar volgens de provincie maakt TenneT het probleem groter dan het is.</p>
      <p>De Raad van State doet binnen enkele maanden uitspraak.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Stroomnetbeheerder+TenneT+wil+uitleg+van+RvS+over+bomenkap+onder+hoogspanningsleidingen">06 - 57 03 33 33</a>.</aside>
    </article>
  </body>
</html>