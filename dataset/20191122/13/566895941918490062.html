<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2581716/misticne-misce-opriludneno-davni-znimki-zagadkovogo-kladovisa-na-ternopilsini-fotofakt"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-22T13:31:00+00:00"/>
    <meta property="og:title" content="&quot;Містичне місце&quot;: оприлюднено давні знімки загадкового кладовища на Тернопільщині (ФОТОФАКТ)"/>
    <meta property="og:description" content="Місцеві жителі упізнали таємничі околиці цвинтаря"/>
  </head>
  <body>
    <article>
      <h1>"Містичне місце": оприлюднено давні знімки загадкового кладовища на Тернопільщині (ФОТОФАКТ)</h1>
      <address><time datetime="2019-11-22T13:31:00+00:00">22 Nov 2019, 13:31</time> by <a rel="author">Олег Давибіда</a></address>
      <p>
        <i>Частину родинного склепу та зарослі зеленню околиці старовинного цвинтаря у Кременці на Тернопільщині можна побачити на давній світлині, яку нещодавно було оприлюднено у мережі.</i>
      </p>
      <p>Як повідомляють "<a href="https://ternopoliany.te.ua/zhittya/41085-pokazaly-davnie-foto-taiemnychoho-kladovyshcha-u-misti-na-ternopilshchyni">Тернополяни</a>", на схилах Кременецьких вершин збереглися старовинні цвинтарі, за якими можна дослідити значну історію таємничого та принадного міста.</p>
      <p>Так, у соцмережі <a href="https://www.facebook.com/groups/162311307785328/permalink/430333570983099/?comment_id=430357600980696">Фейсбук</a> поділилися давнім чорно-білим фото, де зображено маленьку частину одного із таких давніх кладовищ. На знімку зображено кам’яну арку, яку можна побачити на Монастирському цвинтарі, який розташований за Богоявленським монастирем. Більша частина цвинтаря – сучасні поховання, а трошки вище є біла церква, навколо якої і розташовані старовинні поховання, всі у хащах.</p>
      <p>Цікаво, що на Монастирському кладовищі поховано багато людей, які залишили значний слід в історії Кременця. Наприклад, це ботанік Віллібальд Бессер, який після виходу на пенсію повернувся з Києва у місто своєї молодості і доживав тут віку. Також і Йозеф Заундерс, уродженець Лондона, російський придворний художник і професор Віленського університету, який наприкінці життя перебрався у Кременець і тут знайшов місце вічного спочинку. Похоронені й воїни УНР, що полягли в Кременці 1919 р., червоноармійці, які загинули в боях за місто в березні 1944 р.</p>
      <p>Місцеві жителі упізнали таємничі околиці цвинтаря. Пригадали, що раніше кладовище прикрашали родинні склепи, які різнилися від довколишніх каменів, надгробків та додавали принадності території.</p>
      <figure>
        <img src="https://s.0352.ua/section/newsInText/upload/images/news/intext/000/051/474/b5553a419c16bc539674482fc9b92642xl_5dd7e638b1d0e.jpg"/>
      </figure>
    </article>
  </body>
</html>