<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04730654"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-22T13:23:00+00:00"/>
    <meta property="og:title" content="Vrouw staat te telefoneren achter vrachtwagen en wordt aangereden in Geel"/>
    <meta property="og:description" content="In Geel is donderdagavond een vrouw om het leven gekomen op het terrein van vleesbedrijf Sopraco. Dat zegt burgemeester Vera Celis (N-VA). De vrouw stond b..."/>
  </head>
  <body>
    <article>
      <h1>Vrouw staat te telefoneren achter vrachtwagen en wordt aangereden in Geel</h1>
      <address>
        <time datetime="2019-11-22T13:23:00+00:00">22 Nov 2019, 13:23</time>
      </address>
      <p>Geel - <b>In Geel is donderdagavond een vrouw om het leven gekomen op het terrein van vleesbedrijf Sopraco. Dat zegt burgemeester Vera Celis (N-VA). De vrouw stond buiten te bellen achter een stilstaande vrachtwagen en de vrachtwagenbestuurder merkte haar allicht niet op toen hij achteruit begon te rijden om vervolgens vooruit weg te rijden.</b></p>
      <p>Het slachtoffer is een 23-jarige Roemeense werkneemster van het bedrijf. Ze was vermoedelijk haar man aan het bellen om haar na het werk te komen oppikken.</p>
      <p>“De vrachtwagenbestuurder heeft niets gemerkt, ook niet van de aanrijding zelf”, zegt burgemeester Celis.</p>
      <p>“Getuigen hebben hem doen stoppen toen ze de vrouw zagen liggen. De vrachtwagenbestuurder was zelf ook erg aangedaan van wat er gebeurd is.”</p>
      <p>Voor het slachtoffer kon geen hulp meer baten.</p>
    </article>
  </body>
</html>