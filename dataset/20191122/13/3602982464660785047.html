<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/az-stadion-op-tijd-klaar-ajax-thuis-nu-vergunning-nog/"/>
    <meta property="og:site_name" content="Sportnieuws"/>
    <meta property="article:published_time" content="2019-11-22T13:16:56+00:00"/>
    <meta property="og:title" content="AZ heeft stadion op tijd klaar voor Ajax thuis, nu de vergunning nog"/>
    <meta property="og:description" content="Het lijkt er sterk op dat AZ – Ajax op 15 december weer in Alkmaar af kan worden gewerkt. Het dak is inmiddels van het stadion van de Alkmaarders, en ook de randzaken komen snel in orde. Als de burgemeester dan ook nog meewerkt en een vergunning afgeeft, komt alles goed. “We hopen dat we…"/>
  </head>
  <body>
    <article>
      <h1>AZ heeft stadion op tijd klaar voor Ajax thuis, nu de vergunning nog</h1>
      <address>
        <time datetime="2019-11-22T13:16:56+00:00">22 Nov 2019, 13:16</time>
      </address>
      <p>
        <b>Het lijkt er sterk op dat AZ - Ajax op 15 december weer in Alkmaar af kan worden gewerkt. Het dak is inmiddels van het stadion van de Alkmaarders, en ook de randzaken komen snel in orde. Als de burgemeester dan ook nog meewerkt en een vergunning afgeeft, komt alles goed.</b>
      </p>
      <p>"We hopen dat we 15 december weer in ons stadion kunnen spelen", zei directeur Robert Eenhoorn onlangs. "We moeten licht en geluid hebben. De lichtmasten worden op een aparte constructie teruggeplaatst. Ook de videoschermen moeten nog ergens gemonteerd worden. Die tijdelijke voorzieningen zullen allemaal ook wel op tijd klaar zijn. Maar we moeten dan nog de benodigde vergunningen krijgen dat alles veilig is. Daar beslist de burgemeester over."<br/><br/><b>Den Haag</b><br/>AZ speelt de komende 'thuiswedstrijden' tegen Partizan Belgrado (Europa League, 28 november) en VVV-Venlo (competitie, 1 december) nog in het stadion van ADO Den Haag. Mogelijk kunnen de Alkmaarders voor de winterstop nog wel Ajax en de amateurs van Groene Ster (bekertoernooi, 18 december) ontvangen in de eigen thuishaven.<br/><br/>Overigens blijft het dak boven de hoofdtribune wel intact. De bobo's uit Alkmaar zitten dus sowieso droog de komende maanden.</p>
    </article>
  </body>
</html>