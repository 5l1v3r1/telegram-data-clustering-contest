<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232743/"/>
    <meta property="og:site_name" content="Українська правда"/>
    <meta property="article:published_time" content="2019-11-22T13:10:01+00:00"/>
    <meta property="og:title" content="Гончарук запевнив британців – Приватбанк Коломойському не віддадуть"/>
    <meta property="og:description" content="Прем’єр-міністр Олексій Гончарук під час виступу в Королівському інституті з міжнародних справ Chatham House у Лондоні намагався переконати аудиторію, що олігархи не мають впливу на уряд і президента Володимира Зеленського."/>
  </head>
  <body>
    <article>
      <h1>Гончарук запевнив британців – Приватбанк Коломойському не віддадуть</h1>
      <address>
        <time datetime="2019-11-22T13:10:01+00:00">22 Nov 2019, 13:10</time>
      </address>
      <p>Прем’єр-міністр Олексій Гончарук під час виступу в Королівському інституті з міжнародних справ Chatham House у Лондоні намагався переконати аудиторію, що олігархи не мають впливу на уряд і президента Володимира Зеленського.</p>
      <p><b>Джерело:</b> <a href="https://ukrainian.voanews.com/a/ukraine-primeminister-denies-oligarchs-influence/5176825.html?fbclid=IwAR2PGoG6QlMQ7lH3ihqn5yHicBlrSc0oOW1Jdaij93ZNdCOKEqX9bmKm95c">Голос Америки</a> з посиланням на виступ прем’єра</p>
      <p><b>Пряма мова</b> Гончарука: "У нас є дуже чітке розуміння, у мене, у президента, в уряду, що справа Приватбанку є показовою про Україну для усього світу. Тому, звичайно, ми стоїмо на тому, що ні цей банк, ані кошти з нього не мають бути повернені попереднім акціонерам".</p>
      <p><b>Деталі:</b> Прем’єр також перерахував способи, у які влада "працює" з приватними інтересами в економіці. Це, зокрема, збереження незалежності Нацбанку, боротьба з монополіями, приватизація держпідприємств, реформа судової системи.</p>
      <p><b>Що було раніше:</b> 13 листопада в <a href="https://www.nytimes.com/2019/11/13/world/europe/ukraine-ihor-kolomoisky-russia.html?fbclid=IwAR0deK4pOVybyBx8ohwqTEduiTFPT_OatK4a44BFwEt-Fc_H7WDXcWIRgL4">інтерв'ю</a> The New York Times Коломойський заявив, що Україні пора відмовитися від Заходу і налагоджувати відносини з Росією. За його словами, відновлення зв'язків з Росією стало необхідним для <a href="https://www.pravda.com.ua/news/2019/11/13/7231838/">економічного виживання</a> України.</p>
      <p>Більш як через тиждень, 21 листопада, президент Володимир Зеленський <a href="https://www.pravda.com.ua/news/2019/11/21/7232591/">відреагував на слова олігарха</a>. Зеленський підкреслив, що це його пріоритет як очільника держави відповідати за міжнародний вектор України, а не Коломойського.</p>
      <p>22 листопада стало відомо, що українська влада може заборонити повернення банків власникам <a href="https://www.epravda.com.ua/news/2019/11/22/654030/">на законодавчому рівні</a> – таку умову висунув МВФ.</p>
      <related>
        <a href="https://www.pravda.com.ua/news/2019/11/21/7232653/"/>
        <a href="https://www.epravda.com.ua/news/2019/11/21/653982/"/>
        <a href="https://www.epravda.com.ua/news/2019/11/20/653940/"/>
      </related>
    </article>
  </body>
</html>