<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220791/posledna-sanca-pre-futbalovu-reprezentaciu-slovaci-to-budu-mat-tazke-o-vsetkom-rozhodol-zreb"/>
    <meta property="og:site_name" content="Športky.sk"/>
    <meta property="article:published_time" content="2019-11-22T13:55:00+00:00"/>
    <meta property="og:title" content="Posledná šanca pre futbalovú reprezentáciu: Slováci to budú mať ťažké, o všetkom rozhodol žreb"/>
    <meta property="og:description" content="BRATISLAVA - Počas piatkového poludňajšieho žrebu play-off Ligy národov vo švajčiarskom Nyone došlo k zoficiálneniu postupového kľúča v tzv. dodatkovej fáze procesu kvalifikácie na budúcoročné ..."/>
  </head>
  <body>
    <article>
      <h1>Posledná šanca pre futbalovú reprezentáciu: Slováci to budú mať ťažké, o všetkom rozhodol žreb</h1>
      <address>
        <time datetime="2019-11-22T13:55:00+00:00">22 Nov 2019, 13:55</time>
      </address>
      <p>BRATISLAVA - Počas piatkového poludňajšieho žrebu play-off Ligy národov vo švajčiarskom Nyone došlo k zoficiálneniu postupového kľúča v tzv. dodatkovej fáze procesu kvalifikácie na budúcoročné majstrovstvá Európy, ktoré sa budú hrať v 12 mestách naprieč "starým kontinentom". Súčasťou ceremónie v sídle Európskej futbalovej únie (UEFA) bolo aj Slovensko, ktoré sa predstaví v play-off B-divízie LN. Známych je už 20 účastníkov ME, zvyšné kvarteto vzíde z play-off jednotlivých divízií LN.</p>
      <p>Mužstvo spod Tatier nepreniklo na šampionát z E-skupiny kvalifikácie, ale bude mať príležitosť na reparát. Už niekoľko dní bolo známe, že tím SR nastúpi v semifinále "baráže" doma proti Írsku. Piatkový žreb určil, že v prípade postupu do finále nastúpia Slováci na ihrisku víťaza druhého "béčkového" semifinále medzi Bosnou a Hercegovinou a Severným Írskom.</p>
      <p>Keďže na rozdiel od divízií B a D v "áčku" a "céčku" pred žrebom ešte nebolo skompletizované kvarteto účastníkov, počas aktu sa rozhodlo o tom, že zo siedmich zástupcov C-divízie sa Rumunsko, Bulharsko a Maďarsko presunú do play-off tej najvyššej k Islandu. V "céčku" tak napokon z možného kvarteta, ktoré ešte mohli premiestniť inde, zostal Izrael, ktorý sa v semifinále predstaví v Škótsku.</p>
      <p>Žreb základných skupín ME 2020 je na programe na budúcu sobotu 30. novembra v rumunskej Bukurešti. Možných súperov na šampionáte spoznajú aj všetci účastníci play-off LN vrátane Slovenska. Mužstvo trénera Pavla Hapala by sa v prípade postupu malo predstaviť v základnej E-skupine spolu so Španielskom a ďalšími dvoma tímami a zápasy by odohralo v Bilbau a Dubline.</p>
      <p>Účastníci B-skupiny z Dánska a Ruska sa vďaka mestám Kodaň a Petrohrad podieľajú na organizácii šampionátu. Piatkový dodatočný žreb v Nyone rozlúskol, ktoré z týchto mužstiev bude môcť počas ME 2020 odohrať všetky tri stretnutia skupinovej časti v domácom prostredí. Napokon to budú Dáni. Rusko odohrá zápas s Belgickom a zvyšným účastníkom "béčka" v Petrohrade, na zápas s "dánskym dynamitom" bude musieť vycestovať do Kodane.</p>
      <p><i><b>"Čaká nás Írsko, ťažký súper, ktorý hrá veľmi fyzický futbal. V posledných zápasoch, ktoré sme mohli sledovať, sme videli, akým futbalom sa prezentuje. Je to nekompromisný, tvrdý súper a musíme sa naňho dobre pripraviť a pokúsiť sa to zvládnuť. Domáce prostredie je vždy výhoda, verím, že nás prídu fanúšikovia povzbudiť, že vypredáme štadión a spoločne urobíme všetko pre to, aby sme postúpili ďalej. Želali sme si, aby sme hrali aj prípadné finále doma, ale to žiaľ nikto neovplyvní, je to žreb. No teraz máme v hlave prvý zápas a potom uvidíme, koho dostaneme do finále. Nechcem špekulovať o tom, kto to bude, ale ten kto postúpi, bude mať lepšiu momentálnu formu,"</b></i> povedal po žrebe pre futbalsfz.sk tréner Pavel Hapal.</p>
      <p><i><b>"Už po testovacom zápase proti Paraguaju sme plánovali odohrať ďalšie súboje v Bratislave, takže sme pripravení na to, aby sme zápas s Írskom odohrali na Národnom futbalovom štadióne v Bratislave. Dôvod, prečo sme nehrali proti Azerbajdžanu v Bratislave, bol jedine nekvalitný trávnik. Samozrejme, sú ešte veci, ktoré treba dotiahnuť, ale veríme, že v spolupráci s NFŠ spravíme všetko preto, aby sa mohlo hrať v Bratislave,"</b></i> povedal o dejisku zápasu generálny sekretár SFZ Jozef Kliment.</p>
      <p>
        <u>Zloženie semifinálových a finálových zápasov play-off jednotlivých divízií Ligy národov (semifinále sa budú hrať 26. marca, finále 31. marca 2020, pozn.):</u>
      </p>
      <p><b>A-divízia</b><br/>semifinále: Island - Rumunsko, Bulharsko - Maďarsko<br/>finále: Bulharsko/Maďarsko - Island/Rumunsko</p>
      <p><b>B-divízia</b><br/>semifinále: Bosna a Hercegovina - Severné Írsko, Slovensko - Írsko<br/>finále: Bosna a Hercegovina/Severné Írsko - Slovensko/Írsko</p>
      <p><b>C-divízia</b><br/>semifinále: Škótsko - Izrael, Nórsko - Srbsko<br/>finále: Nórsko/Srbsko - Škótsko/Izrael</p>
      <p><b>D-divízia</b><br/>semifinále: Gruzínsko - Bielorusko, Severné Macedónsko - Kosovo<br/>finále: Gruzínsko/Bielorusko - Severné Macedónsko/Kosovo</p>
      <p><u>Nasadenie účastníkov ME 2020 pred žrebom skupinovej fázy, ktorý sa uskutoční 30. novembra v rumunskej Bukurešti:</u><br/><br/>1. kôš: Belgicko (B-skupina), Taliansko (A), Anglicko (D), Nemecko (F), Španielsko (E), Ukrajina<br/>2. kôš: Francúzsko, Poľsko, Švajčiarsko, Chorvátsko, Holandsko (C), Rusko (B)<br/>3. kôš: Portugalsko, Turecko, Dánsko (B), Rakúsko, Švédsko, Česko<br/>4. kôš: Wales, Fínsko, víťaz play-off A-divízie LN, víťaz play-off B-divízie LN (E), víťaz play-off C-divízie LN, víťaz play-off D-divízie</p>
      <footer><b>Zdroj:</b> SITA, TASR<br/><b>Foto:</b> TASR - Martin Baumann</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220633/lobotka-nestraca-nadej-na-postup-no-tu-sme-mali-aspon-raz-vyhrat"/>
        <a href="https://sportky.zoznam.sk/c/220627/video-trapne-a-nevhodne-baleovo-gesto-hned-po-postupe-gareth-preboha-nemas-10-rokov"/>
        <a href="https://sportky.zoznam.sk/c/220619/video-sklamany-dubravka-veri-v-reparat-je-to-sanca-treba-sa-jej-chytit"/>
        <a href="https://sportky.zoznam.sk/c/220617/video-bero-dufa-ze-sokoli-vyuziju-druhu-sancu-treba-verit-iri-su-hratelni"/>
      </related>
    </article>
  </body>
</html>