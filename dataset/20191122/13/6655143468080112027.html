<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/grosseto/cronaca/feniglia-versiliana-pinete-distrutte-maltempo-vincenzo-pardini-1.4899324"/>
    <meta property="og:site_name" content="La Nazione"/>
    <meta property="article:published_time" content="2019-11-22T13:35:00+00:00"/>
    <meta property="og:title" content="Feniglia come Versiliana, le pinete distrutte dal maltempo. E dall'uomo"/>
    <meta property="og:description" content="La strage di alberi di oggi nel Grossetano simile a quella del 2015 nella terra cantata da D'Annunzio. All'origine, l'indifferenza sempre maggiore dell'uomo per la natura"/>
  </head>
  <body>
    <article>
      <h1>Feniglia come Versiliana, le pinete distrutte dal maltempo. E dall'uomo</h1>
      <h2>La strage di alberi di oggi nel Grossetano simile a quella del 2015 nella terra cantata da D'Annunzio. All'origine, l'indifferenza sempre maggiore dell'uomo per la natura  </h2>
      <address><time datetime="2019-11-22T13:35:00+00:00">22 Nov 2019, 13:35</time> by <a rel="author">VINCENZO PARDINI</a></address>
      <p>Grosseto, 21 novembre 2019 - La tromba d’aria che a Feniglia, nel <b>Grossetano</b>, ha pressoché distrutto una <b>storica pineta</b>, evoca quanto accaduto nel 2015 in<b> Versilia</b>, fdove un’altra pineta, quella della Versiliana (pur essa storica), subì gravissimi danni, e dove <b>D’Annunzio</b> ambienta La pioggia nel pineto, che non ha niente di tempestoso. Anzi, descrive una pioggia dolce, con ritmi cadenzati, che sembrano emettere note e parole. Diciamo ciò, perché queste nuove bufere, che includono perfino trombe d’aria, imporranno ai <b>nuovi poeti e scrittori </b>di raccontare gli eventi della natura in ben altro modo da quelli narrati dagli autori del Novecento. Secolo nel quale, almeno fino agli <b>anni Settanta</b>, la campagne d’Italia <b>erano curate</b>, sovente alla stregua di giardini, così le foreste e le irrigazioni. Niente doveva essere fuori posto, e tutto bisognava fosse <b>sorvegliato</b>. Una<b> cultura antica</b>, che ci trascinavamo da secoli, e radicata nella società agreste. Adesso la nostra attenzione si rivolge altrove, anche se non sappiamo esattamente dove.</p>
      <p>Verso la natura siamo tutti <b>distratti</b>, preferendole di gran lunga<b> le scoperte e le pratiche tecnologiche</b>. Ciò non toglie che la natura, e in questo caso gli alberi, continuino ad esistere, e a prosperare sovente in maniera perfino eccessiva, poiché non più sorvegliati dalla mano dell’uomo. Ci accade infatti, viaggiando su molte strade, anche arterie principali, di passare spesso in mezzo a tratti di boscaglie inselvatichite, per il fatto che sono state <b>abbandonate a se stesse</b>, e dove le<b> piante rampicanti, imprigionano e soffocano</b> pini, querce, frassini, lecci, olivi e castagni; e non solo: dove prima erano <b>prati e frutteti</b>, adesso può accadere di trovarvi distese di <b>siepi </b>che hanno preso il <b>sopravvento sugli alberi domestici e da frutto</b>. Fra noi e gli alberi sembra non esservi più intesa e collaborazione. Molti di essi crescono ai margini delle vie carrozzabili, non a giusta distanza, e coi <b>temporali</b> può accadere che<b> precipitino,</b> creando spesso seri disagi. Ne abbiamo avuto dimostrazione nei giorni scorsi di pioggia incessante. Si può dire che non troviamo campagna o collina, dove piante siano crollate o siano in bilico. Pini, abeti, castagni, olmi (se ne contano sempre di meno) querce, lecci, frassini e altri, sono quelli coi quali, insieme alle piante da frutto, abbiamo una maggiore confidenza. Sovente sono i nostri “vicini “ di casa. Oppure, come i castagni e gli olivi, ci sono per certi aspetto<b> fratelli</b>, in quanto, da tempi immemorabili, ci danno cibo coi loro frutti. I primi si trovano, soprattutto, in collina e montagna; e la raccolta delle castagne, per chi ancora la pratica, comporta <b>una sorta di rito</b>, che inizia con la <b>ripulitura delle selve</b>; così la <b>raccolta delle olive</b>. Ogni castagno, ogni olivo che abbiamo conosciuto e con cui abbiamo avuto a che fare, non lo dimentichiamo più: ci entra nella mente e nella coscienza alla stregua, poiché lo è, di un essere vivente con cui comunichiamo tramite pensiero.  Non diversamente va con le piante da frutto di ogni genere; i dolci sapori che ci offrono coi loro prodotti non possono infonderci se non gratitudine e riconoscenza.</p>
      <p>I giovani di oggi, fin alle elementari, dovrebbero essere spesso portati non solo <b>nelle fattorie</b> a conoscere <b>gli animali</b>, ma anche nei <b>boschi</b>, negli <b>oliveti</b> e nei<b> castagneti</b>, affinché stabiliscano con animali e alberi quello che più manca loro: il dialogo con la natura in senso lato. Bisogna tornare a saper apprezzare l’<b>olezzo dolciastro</b> del concime di mucca, e la <b>freschezza delle cortecce </b>delle piante inzuppate di pioggia.</p>
      <p>Ecco perché i disastri avvenuti, prima in <b>Versilia</b>, e adesso nel<b> Grossetano</b>, a causa di trombe d’aria, ci ha tolto qualcosa che ci apparteneva alla stregua di un’eredità: i pini, questi alberi alti, veri giganti, dalle chiome ampie, che riparano dal sole d’estate e dai venti d’inverno. Ma non possono difendersi dalle trombe d’aria perché queste sono autentiche bombe che calano dal cielo, rasano la terra come un’immensa lama, e seminano distruzione. Ma non la morte. Gli alberi sono legati a madre terra, che mai abbandona i suoi figli. Si rigenereranno, tornando a nuova vita. Loro sono gli alberi. </p>
      <p>© Riproduzione riservata</p>
      <related>
        <a href="https://www.lanazione.it/viareggio/cronaca/uragano-versilia-vento-maltempo-1.734084"/>
        <a href="https://www.lanazione.it/grosseto/cronaca/pineta-feniglia-1.4893696"/>
      </related>
    </article>
  </body>
</html>