<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359602-parbaudes-apstiprinas-versija-ka-bernu-masveida-saslimsanu-smiltene-izraisija-noroviruss"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T13:12:00+00:00"/>
    <meta property="og:title" content="Pārbaudēs apstiprinās versija, ka bērnu masveida saslimšanu Smiltenē izraisīja norovīruss"/>
    <meta property="og:description" content="Smiltenes vidusskolā bērnu masveida saslimšanu izraisīja norovīrusa izplatība, liecina Slimību profilakses un kontroles centra (SPKC) saņemtie laboratoriskās pārbaudes rezultāti."/>
  </head>
  <body>
    <article>
      <h1>Pārbaudēs apstiprinās versija, ka bērnu masveida saslimšanu Smiltenē izraisīja norovīruss</h1>
      <address><time datetime="2019-11-22T13:12:00+00:00">22 Nov 2019, 13:12</time> by <a rel="author">Jauns.lv / LETA</a></address>
      <p>
        <b>Smiltenes vidusskolā bērnu masveida saslimšanu izraisīja norovīrusa izplatība, liecina Slimību profilakses un kontroles centra (SPKC) saņemtie laboratoriskās pārbaudes rezultāti.</b>
      </p>
      <p>Smiltenes vidusskolā pirms nedēļas ar akūtu zarnu infekciju saslima 61 bērns - 35 pirmsskolas vecuma bērni un 26 skolēni. Visi saslimušie bērni ārstējas ambulatori un ārstēšanās notika ģimenes ārstu uzraudzībā.</p>
      <p>Piektdien Smiltenes vidusskolas direktores vietniece Inese Raiskuma aģentūrai LETA pastāstīja, ka nedēļas laikā jauni saslimšanas gadījumi nav konstatēti. Skolā no saslimušajiem ir atgriezušies deviņi bērni. "Ģimenes ārsta izziņās septiņiem bērniem ir norādīts, ka viņi slimojuši ar akūtu zarnu infekciju, bet divi - ar elpceļu saslimšanām," piebilda Raiskuma. </p>
      <p>Smiltenes vidusskolas direktore Ilze Vergina informēja, ka visi saslimušie bērni skolā var atgriezties tikai pēc tam, kad ir saņemta ģimenes ārsta izziņa par to, ka bērns ir vesels.</p>
      <p>SPKC pārstāve Ilze Arāja atgādina, ka visbiežāk norovīruss izplatās tieša kontakta ceļā no personas uz personu vai ar piesārņotu koplietošanas priekšmetu starpniecību. Nereti inficēšanās notiek, lietojot uzturā ūdeni vai pārtiku, kuru gatavošanas laikā piesārņojis slims pārtikas apritē iesaistīts darbinieks, arī persona, kurai slimība norit bez simptomiem vai vieglā formā.</p>
      <p>Norovīrusi ir izturīgi apkārtējā vidē un tie spēj izdzīvot ilgstošu laiku uz dažādām virsmām, tādējādi arī apkārtējā vide var kalpot kā avots jauniem saslimšanas gadījumiem. Imunitāte pret norovīrusu nav ilgstoša un iespējama atkārtota inficēšanās. </p>
      <p>Lai pasargātu sevi no norovīrusu infekcijas un mazinātu infekcijas izplatīšanos, ļoti svarīgi ievērot personīgo higiēnu, ka arī citus profilakses pasākumus - bieži un rūpīgi mazgāt rokas ar ziepēm vairākas reizes dienā, sevišķi slimošanas laikā, jo izraisītāji intensīvi izplatās arī ar rokām.</p>
      <p>Bērni jāmāca pareizi mazgāt rokas pirms un pēc tualetes izmantošanas, kā arī pirms ēšanas, jāatgādina viņiem nebāzt mutē pirkstus, zīmuļus, citus priekšmetus, jo uz tiem var būt infekcijas izraisītāji. Tāpat jāizvairās no pieskaršanās acīm, degunam un mutei ar nemazgātām rokām.</p>
      <p>Slimie bērni nedrīkst apmeklēt izglītības iestādes un masu pasākumus. Uzturā nedrīkst lietot nemazgātus augļus un dārzeņus. </p>
      <p>Ja mājās ir norovīrusu infekcijas slimnieks, jāievēro piesardzības pasākumi, proti, slimniekam jāizmanto individuālie kopšanas līdzekļi un trauki, telpu uzkopšanu jāveic ar sadzīves dezinfekcijas līdzekļiem, regulāri jāvēdina telpas un jāierobežo kontakti ar slimnieku.</p>
      <p>Cilvēki, kuriem ir akūtas zarnu infekcijas simptomi, nedrīkst nodarboties ar pārtikas produktu gatavošanu, transportēšanu, realizēšanu.</p>
    </article>
  </body>
</html>