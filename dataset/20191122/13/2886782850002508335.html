<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/22/kulfoldi-ujsagirok-vizsgaljak-a-magyar-mediahelyzetet"/>
    <meta property="og:site_name" content="euronews"/>
    <meta property="article:published_time" content="2019-11-22T13:24:27+00:00"/>
    <meta property="og:title" content="Külföldi újságírók vizsgálják a magyar médiahelyzetet"/>
    <meta property="og:description" content="Hat nemzetközi szervezet tagjai látogatnak Magyarországra."/>
  </head>
  <body>
    <article>
      <h1>Külföldi újságírók vizsgálják a magyar médiahelyzetet</h1>
      <address><time datetime="2019-11-22T13:24:27+00:00">22 Nov 2019, 13:24</time> by <a rel="author">Euronews </a></address>
      <p>Hat nemzetközi újságírószervezet küldöttsége jön Magyarországra, hogy megvizsgálja a média helyzetét. November 25-én érkeznek Budapestre.</p>
      <p>A három napos látogatáson találkoznak majd újságírókkal, civil szervezetekkel, Kovács Zoltánnal, a kormány nemzetközi szóvivőjével és Karácsony Gergely főpolgármesterrel is.</p>
      <p>A Riporterek Határok Nélkül (RSF) szervezet az Euronews-t arról tájékoztatta, azért jön a delegáció Magyarországra, mert az elmúlt időszakban számos jelentés azt állapította meg, hogy az Orbán Viktor vezette kormány több kritikus hangot is elnémított, miközben kormánypárti médiabirodalmat épített föl, megszüntetve több napilap függetlenségét.</p>
      <p>A nemzetközi szervezetek szerint létezik ugyan kormánykritikus média Magyarországon, de jelentősen beszűkültek a független információkhoz való hozzájutás lehetőségei.</p>
      <p>A misszió célja, hogy minél szélesebb körből szerezzen véleményeket a fejleményekről, beleértve az Európai Unió jogállamiságot vizsgáló eljárásának hatásait és a közelmúltban lezajlott választásokat is</p>
      <p>A delegáció az alábbi szervezetek tagjaiból áll: Committee to Protect Journalists (CPJ), European Centre for Press and Media Freedom (ECPMF), European Federation of Journalists (EFJ), Free Press Unlimited (FPU), International Press Institute (IPI), Reporters Without Borders (RSF).</p>
      <p>A <a href="https://media1.hu/2019/11/21/az-orban-kormany-mediaellenes-intezkedesei-miatt-magyarorszagra-jon-a-nemzetkozi-sajtoszabadsag-koalicio/?fbclid=IwAR0REdWlZgyEQe8xDBlDI8iltU0mmXMHZDU8i3WGADTxZYY1R3DL0gmLoRQ">media1.hu emlékeztet</a> Magyarország <a href="https://hu.euronews.com/2019/04/18/sajtoszabadsag-magyarorszag-melyrepulese-a-rsf-jelenteseiben">méyrepülésére az RSF nemzetközi sajtószabadság-indexében.</a> 2010-ben még a 23. helyen állt, nyolc év alatt a 87. helyre zuhant vissza.</p>
      <p>Arról, hogy az önkormányzati választási kampányban milyen szerepet játszott a média, <a href="https://hu.euronews.com/2019/10/10/kampany-a-mediaban-minden-fronton-toljak-a-fidesz-szekeret">ebben a riportban</a> számoltunk be.</p>
      <p>A múlt héten Hollandiában <a href="https://hu.euronews.com/2019/11/14/liberalis-ep-kepviselovel-vitazik-a-magyar-igazsagugyminiszter">vitázott</a> egy liberális EP-képviselővel Varga Judit igazságügyi miniszter, ott is szóba került a magyar média helyzete, ahogy Magyarország meghallgatásán is az Általános ügyek tanácsában még szeptemberben. A 7-es cikkely szerinti eljárás részeként tartott meghallgatásról <a href="https://hu.euronews.com/2019/10/02/nincs-itt-kerem-semmi-latnivalo-varga-judit-a-jogallamisagrol-brusszelben">itt</a> és <a href="https://hu.euronews.com/2019/10/04/magyarorszag-meghallgatasa-a-kritikak-a-valaszok-es-a-tenyek">itt</a> számoltunk be.</p>
    </article>
  </body>
</html>