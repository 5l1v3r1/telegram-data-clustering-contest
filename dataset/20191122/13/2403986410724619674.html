<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/na_ukrayinskiy_telekanal_dlya_okupovanogo_donbasu_vitratyat_sotni_milyoniv_griven_n1237935"/>
    <meta property="og:site_name" content="24 Канал"/>
    <meta property="article:published_time" content="2019-11-22T13:50:00+00:00"/>
    <meta property="og:title" content="На український телеканал для окупованого Донбасу витратять сотні мільйонів гривень"/>
    <meta property="og:description" content="Мовлення на окупованих територіях відбуватиметься на базі телеканалу UATV. Зараз Міністерство культури, молоді та спорту веде переговори про наявність на цьому каналі контенту українських телевізійних груп."/>
  </head>
  <body>
    <article>
      <h1>На український телеканал для окупованого Донбасу витратять сотні мільйонів гривень</h1>
      <address><time datetime="2019-11-22T13:50:00+00:00">22 Nov 2019, 13:50</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Мовлення на окупованих територіях відбуватиметься на базі телеканалу UATV. Зараз Міністерство культури, молоді та спорту веде переговори про наявність на цьому каналі контенту українських телевізійних груп.</b>
      </p>
      <p>У держбюджет також закладене необхідне фінансування діяльності телеканалу, який мовитиме на окуповані території, розповів в інтерв’ю "<a href="https://nv.ua/ukraine/politics/borodyanskiy-o-finansirovanii-veshchaniya-na-okkupirovannyh-territoriyah-novosti-ukrainy-50054970.html">НВ</a>" міністр культури Володимир Бородянський</p>
      <blockquote>До теми: <a href="https://24tv.ua/yak_sivoho_povertatime_donbas_kultura_praktichna_dopomoga_i_platforma_primirennya_n1236381">Українські ЗМІ на окупованому Донбасі: що про це відомо</a></blockquote>
      <aside>У нас є на UATV приблизно 440 мільйонів гривень. На наш погляд, на сьогодні цього достатньо. Далі будемо дивитися,<cite>– сказав він.</cite></aside>
      <p>За даними видання, ця сума також передбачає фінансування інформаційного агентства Укрінформ.</p>
      <h3>Що відомо про плани ввести на Донбасі українське телемовлення</h3>
      <p>Раніше Бородянський анонсував, що<b> українське телемовлення планують запустити на 80% окупованих територій Донбасу протягом 3 місяців. </b>Міністр казав, що для цього створять спеціальний інформаційно-розважальний державний телеканал на базі іномовлення UATV.</p>
      <p>Він об’єднуватиме найкращі українські розважальні програми та інформаційне державне мовлення. <a href="https://24tv.ua/kontent_dlya_zhiteliv_okupovanih_teritoriy_povinen_buti_i_rosiyskoyu_movoyu__borodyanskiy_n1226740">Продукт телеканалу, швидше за все, буде двомовним</a>.</p>
      <p>Додамо, що заступник секретаря РНБО Сергій Сивохо заявляв, що аби реінтегрувати окуповані території Донбасу, його відомство займеться і культурним відновленням, і практичною допомогою жителям регіону, а також створять Національну платформу примирення і єдності.</p>
    </article>
  </body>
</html>