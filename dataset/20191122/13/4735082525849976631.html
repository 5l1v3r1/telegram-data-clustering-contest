<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Medycyna-i-zdrowie/191129751-Naukowcy-odkryli-ze-neurony-alkoholika-nie-swieca.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T13:29:40+00:00"/>
    <meta property="og:title" content="Naukowcy odkryli, że neurony alkoholika nie świecą"/>
    <meta property="og:description" content="Naukowcy zidentyfikowali aktywność neuronową i obszary w mózgu, które pokazują nasz stosunek do alkoholu. Już pierwszy kieliszek pozwala ocenić nasz sposób picia."/>
  </head>
  <body>
    <article>
      <h1>Naukowcy odkryli, że neurony alkoholika nie świecą</h1>
      <address><time datetime="2019-11-22T13:29:40+00:00">22 Nov 2019, 13:29</time> by <a rel="author">Tomasz Nowak</a></address>
      <p>
        <b>Naukowcy zidentyfikowali aktywność neuronową i obszary w mózgu, które pokazują nasz stosunek do alkoholu. Już pierwszy kieliszek pozwala ocenić nasz sposób picia.</b>
      </p>
      <p>Okazjonalne<a href="https://www.rp.pl/article/20191120/EKO/311209885"> picie alkoholu</a> jest powszechne. Jednak część osób pijących narażona jest na negatywne skutki zdrowotne - w tym uzależnienie. Naukowcy od dawna poszukują odpowiedzi na pytanie dlaczego alkohol powoduje tak radykalnie różne skutki u osób go spożywających. Jak to się dzieje, że część osób może pić przez całe dorosłe życie bez wpadania w nałóg, podczas gdy inne bardzo szybko mają problem.</p>
      <p>Nowe badanie przeprowadzone przez neurobiologów z Uniwersytetu Vanderbilta i Instytutu Salka dostarcza wstępnych odpowiedzi na te pytania, stara się też wyjaśnić przyczyny przejścia od umiarkowanego do nałogowego spożywania alkoholu. Artykuł dotyczący badań ukaże się w tym tygodniu w czasopiśmie "Science".</p>
      <p>Zespół badaczy zwrócił uwagę, że nawet jeśli ludzie mają taką samą możliwość picia, dzielą się na trzy grupy: pijących lekko, ciężko i kompulsywnie (ci ostatni kontynuują picie nawet jeśli konsekwencje są opłakane).</p>
      <p>Naukowcy stworzyli scenariusz, aby ocenić, w jaki sposób predyspozycje współgrają z doświadczeniem podczas picia. Śledzili zarówno pierwsze doświadczenia z alkoholem, jak i rozwój sytuacji w różnych odstępach czasowych. Wykorzystując miniaturowe mikroskopy, śledzili luminescencję aktywności w neuronach osób, które piły alkohol. Im jaśniejsze i bardziej aktywne stawały się neurony, tym mniej prawdopodobne było, że uczestnik będzie dalej rozwijał charakterystyczne dla nałogowców zachowania związane z piciem alkoholu. Neurony osób pijących ciężko i kompulsywnie zachowywały się odwrotnie, uspakajały się i zmniejszały aktywność. Co ciekawe, różnice w aktywności neuronowej obserwowano już podczas pierwszej wypitej szklaneczki alkoholu, na długo przed pojawieniem się zachowań nałogowych - to pozwoliło badaczom przewidywać z wyprzedzeniem, które z badanych osób będą wykazywać problematyczne zachowania związane z piciem.</p>
      <p>W rezultacie, wyniki pomogły skonstruować nowy model zachowań, a zespół zidentyfikował specyficzny obwód korowo-mózgowy, który służy zarówno jako biomarker, jak i platforma komórkowa dla ewentualnego rozwoju zachowań przymusowego picia.</p>
      <p>- W naszym laboratorium skupiamy się na neurobiologii uzależnień i zrozumieniu, w jaki sposób wzorce aktywności neuronowej prowadzą do przymusowego zażywania narkotyków i alkoholu -  powiedział autor badania, Cody Siciliano. - Początkowo staraliśmy się zrozumieć, w jaki sposób mózg jest zmieniany przez picie. (…) W w trakcie tego procesu natknęliśmy się na zaskakujące odkrycie. W oparciu o aktywność neuronową, już przy pierwszym kieliszku byliśmy w stanie przewidzieć, które osoby staną się nałogowcami - dodał.</p>
    </article>
  </body>
</html>