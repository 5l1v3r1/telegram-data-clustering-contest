<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901047.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T13:51:00+00:00"/>
    <meta property="og:title" content="گزارش فروش هفتگی سینمای ایران"/>
    <meta property="og:description" content="اکران فیلم‌های سینمای ایران در هفته گذشته در حالی پیگیری شد که با اعتراضات در بعضی شهرها به افزایش قیمت بنزین، فروش سینماها هم تحت تاثیر قرار گرفت و سقوط را تجربه کرد."/>
  </head>
  <body>
    <article>
      <h1>گزارش فروش هفتگی سینمای ایران</h1>
      <address>
        <time datetime="2019-11-22T13:51:00+00:00">22 Nov 2019, 13:51</time>
      </address>
      <p>اکران فیلم‌های سینمای ایران در هفته گذشته در حالی پیگیری شد که با اعتراضات در بعضی شهرها به افزایش قیمت بنزین، فروش سینماها هم تحت تاثیر قرار گرفت و سقوط را تجربه کرد.</p>
      <p>به گزارش خبرآنلاین، از روز جمعه ۲۴آبان و در حالی که فروش هفته گذشته فیلم‌های روی پرده نوید بازگشت رونق به سینماها پس از چندماه را می‌داد، اتفاقاتی در برخی شهرها رخ داد که به یک باره فروش سینماها هم با سقوط روبه‌رو شد. افزایش قیمت بنزین و شعله‌ور شدن اعتراضات مردمی در بعضی از شهرها از یک سو و قطع اینترنت از سوی دیگر، علاوه بر لغو بسیاری از برنامه‌های فرهنگی از جمله اکران‌های مردمی چند فیلم در چند سینما و جشن‌هایی مثل «موسیقی ما» و جشن انجمن منتقدان و ...، موجب شد فروش سینما طبق گفته رئیس انجمن سینماداران، در سه روز اول هفته، کاهشی حدودا ۹۰درصدی را تجربه کند.</p>
      <p>این رقم البته در روزهای آخر هفته کم کم بهبود یافت اما در کل فروش هفته گذشته را به نسبت هفته قبل‌تر از آن با کاهش روبه‌رو کرد.</p>
      <h3>«مطرب» مصطفی کیایی همچنان پیشتاز جدول فروش</h3>
      <figure>
        <img src="https://media.khabaronline.ir/d/2019/11/04/4/5290599.jpg"/>
      </figure>
      <p>تمام اتفاقات هفته گذشته، تعطیلی یک یا در بعضی موارد دو روزه بعضی از پردیس‌های سینمایی، لغو چندین اکران مردمی که با حضور بازیگر ترکیه‌ای فیلم تازه مصطفی کیایی قرار بود برگزار شود، هیچکدام نتوانست ترمز «مطرب» را بکشد. فیلمی که با بازی پرویز پرستویی، الناز شاکردوست، مهران احمدی و محسن کیایی روی پرده رفته و به ماجرای خواننده‌ای می‌پردازد که با وقوع انقلاب زندگیش دستخوش تغییراتی می‌شود. هرچند متعاقب ریزش فروش کلی سینماهای کشور، فروش این فیلم هم افت کرد اما در نهایت با فروش حدود دو میلیارد و ۴۸۲میلیون تومانی با اختلافی بسیار در صدر جدول فروش سینماهای کشور در هفته گذشته قرار گرفت. در این هفته ۲۰۷،۲۸۱نفر به تماشای این فیلم نشستند و برای اطلاع از میزان کاهش فروش سینماهای کشور تنها باید این رقم را با ۴۷۰،۱۶۲نفری که هفته قبل‌تر به تماشای این فیلم نشستند مقایسه کنید تا حدودا تاثیر ناآرامی‌ها بر فروش سینماها را به دست بیاورید.</p>
      <p>«مطرب» مصطفی کیایی تا اینجا که به سومین هفته اکران رسیده است، نزدیک به ده میلیاردتومان فروش داشته و بیش از ۷۴۶هزار مخاطب را به سینماها کشانده و اگر با همین روند پیش برود به نظر می‌رسد شاید بتواند نیم‌نگاهی به جایگاه فیلم «متری شیش‌ونیم» به عنوان پرفروش‌ترین فیلم سینما در سال ۹۸ داشته باشد.</p>
      <h3>فرزاد موتمن با «چشم و گوش بسته» همچنان در جایگاه دوم </h3>
      <figure>
        <img src="https://media.khabaronline.ir/d/2019/11/15/4/5296370.jpg"/>
      </figure>
      <p>فیلم دوم جدول فروش سینماهای کشور در هفته آخر ماه آبان همانند هفته گذشته «چشم و گوش بسته» فرزاد موتمن است. فیلمی که فضایی کمدی دارد و از بازیگرانی مثل امین حیایی، بهرام افشاری، آناهیتا درگاهی، پوریا پورسرخ، مانی حقیقی و ... بهره می‌برد. این فیلم هم این هفته با کاهش مخاطب روبه‌رو بود و با فروش ۶۵۳میلیون و ۳۹۸هزارتومانی و بیش از ۵۵هزار مخاطب توانست در جایگاه دوم فروش سینماها قرار بگیرد. </p>
      <h3>فیلم از توقیف درآمده «خانه پدری» در جایگاه سوم</h3>
      <p>شاید تمام اتفاقاتی که هفته گذشته رخ داد هم در کنار هم نتوانست فروش فیلم پرماجرای کیانوش عیاری را پایین بیاورد. فیلمی که به یک باره هفته گذشته از بند توقیف رست و اجازه اکران در تعداد سالن‌های محدود را پیدا کرد، این هفته بیش از ۲۳هزار مخاطب را به سینما کشاند و حدود ۴۸۲میلیون تومان به فروش کلی این فیلم اضافه کرد. «خانه پدری» با تمام ماجراهایی که بر آن گذشته و اکران و توقیف و مجدد رفع توقیف آن از ابتدای آبان تا پایان این ماه نزدیک به ۹۴۴میلیون تومان فروش کلی و بیش از ۵۷هزار مخاطب داشته است. </p>
      <figure>
        <img src="https://media.khabaronline.ir/d/2019/11/22/4/5299361.jpg"/>
      </figure>
      <p>فیلمی که سال‌ها پیش ساخته شده و در محاق توقیف مانده بود و حالا هم با رده‌بندی سنی بالای ۱۵سال و تعداد سالن‌های محدود اکران شده است پس از سومین رفع توقیفش مدت زیادی روی پرده نخواهد ماند. مهران رجبی، ناصر هاشمی، مهدی هاشمی، شهاب حسینی، مینا ساداتی و ... برخی از بازیگران این فیلم هستند.</p>
      <h3>وقتی آتش بنزین هم مخاطب را از سینما رفتن باز نمی‌دارد</h3>
      <p>در نهایت سینماها در هفته پایانی آبان هرچند با کاهش مخاطب روبه‌رو شدند اما سه روز پایانی هفته روزهای خوبی را سپری کردند. در پایان این هفته فروش کل سینماهای کشور از رقم شش میلیارد و ۲۳۴میلیون تومان گذشت که سه میلیارد و ۷۵۰میلیون تومان از این رقم سهم فروش سینماهای تهران بود. ۵۰۷هزار نفر کل مخاطبانی بودند که در این هفته در سینماها به تماشای فیلم‌های روی پرده نشستند که از این رقم هم بیش از ۲۴۷هزار نفر تهرانی‌ها بودند. قیاس این ارقام با هفته گذشته نشان می‌دهد حدود ۷۰۰میلیون تومان فروش و نزدیک به ۹۰هزار مخاطب، میزان کاهش استقبال از سینماها نسبت به هفته گذشته بوده است که البته با توجه به تعطیلی سینماها در روزهای ابتدایی هفته چندان رقم عجیبی به نظر نمی‌رسد. </p>
      <figure>
        <img src="https://media.khabaronline.ir/d/2019/11/22/4/5299360.jpg"/>
      </figure>
    </article>
  </body>
</html>