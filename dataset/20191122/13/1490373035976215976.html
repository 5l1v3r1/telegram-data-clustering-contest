<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/syrie-rusko-basar-asad-kreml-blizky-vychod-zoldneri-vrazda_1911221321_gak"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T13:21:00+00:00"/>
    <meta property="og:title" content="Ruský server zveřejnil záběry vraždy syrského vojáka ‚Vagnerovou armádou‘. Kreml se od nich distancoval"/>
    <meta property="og:description" content="Podle ruského serveru k brutální popravě došlo v červnu 2017 v syrské provincii Homs. Obětí se stal Syřan, který dezertoval z armády věrné prezidentu Bašáru Asadovi, jehož Moskva podporuje."/>
  </head>
  <body>
    <article>
      <h1>Ruský server zveřejnil záběry vraždy syrského vojáka ‚Vagnerovou armádou‘. Kreml se od nich distancoval</h1>
      <address><time datetime="2019-11-22T13:21:00+00:00">22 Nov 2019, 13:21</time> by <a rel="author">ČTK</a></address>
      <p>
        <b>Ruský opoziční server Novaja gazeta zveřejnil šokující záběry z vraždy syrského dezertéra, které se údajně dopustili příslušníci soukromé takzvané Vagnerovy armády, skupiny ruských žoldnéřů operující na Blízkém východě. Mluvčí Kremlu v pátek záběry označil za šokující a nevyloučil, že ruští vyšetřovatelé se záležitostí budou zabývat.</b>
      </p>
      <p>Podle ruského serveru k brutální popravě došlo v červnu 2017 v syrské provincii Homs. Obětí se stal Syřan, který dezertoval z armády věrné prezidentu Bašáru Asadovi, jehož Moskva podporuje. Vojáci svou oběť ubili kladivem, odřízli jí nožem hlavu, polní lopatkou uťali ruce, trup pověsili za nohy a spálili.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/rusko-libye-vagnerova-armada-putin-utkin-haftar_1911191951_eku"/>
      </related>
      <p>Vrahové na videu hovoří plynně rusky, někteří mají zakryté tváře. Novaja gazeta jednoho z nich identifikovala jako příslušníka rozvědky Vagnerovy skupiny Stanislava D.</p>
      <p>Žoldnéři Vagnerovy armády podle ruského tisku operují či operovali na Ukrajině, v Sýrii, Iráku, Libyi, Středoafrické republice a jiných zemích. Organizaci údajně financuje miliardář Jevgenij Prigožin, blízký spojenec ruského prezidenta Vladimira Putina.</p>
      <p>Mluvčí Kremlu Dmitrij Peskov v pátek podle agentury Interfax označil video publikované opozičním serverem za šokující. „Nevím, do jaké míry jsou správné závěry, k nimž (server) dospěl. V každém případě k tomu nemůžu nic sdělit, k těmto lidem nemáme žádný vztah,“ řekl mluvčí.</p>
      <related>
        <h4>Související články</h4>
        <a href="https://www.irozhlas.cz/zpravy-svet/syrie-izrael-rakety-utok_1911200630_zit"/>
        <a href="https://www.irozhlas.cz/zpravy-svet/rusko-syrie-vojenske-zakladny_1911141811_zit"/>
      </related>
    </article>
  </body>
</html>