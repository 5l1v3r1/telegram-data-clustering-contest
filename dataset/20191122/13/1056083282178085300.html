<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100267/%D8%AD%D8%B6%D9%88%D8%B1-%D9%85%D8%B1%D8%AF%D9%85-%D8%AF%D9%85%D8%A7%D9%88%D9%86%D8%AF-%D9%85%D8%B4%D8%AA-%D9%85%D8%AD%DA%A9%D9%85%DB%8C-%D8%A8%D8%B1-%D8%AF%D9%87%D8%A7%D9%86-%DB%8C%D8%A7%D9%88%D9%87-%DA%AF%D9%88%DB%8C%D8%A7%D9%86-%D9%88-%D8%AF%D8%B4%D9%85%D9%86%D8%A7%D9%86-%D8%A7%D8%B3%D8%AA-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-22T13:30:04+00:00"/>
    <meta property="og:title" content="حضور مردم دماوند مشت محکمی بر دهان یاوه گویان و دشمنان است/ راهپیمایی مردم دماوند"/>
    <meta property="og:description" content="ایسنا/تهران مردم مومن و خداجوی شهرستان دماوند بار دیگر خروشیدند، تا به همگان ثابت کنند، هرگز در برابر توطئه های اشرار و آشوبگران ساکت نخواهند ماند و برای دفاع از آرمان های انقلاب اسلامی با جان و دل ایستادگی خواهند کرد."/>
  </head>
  <body>
    <article>
      <h1>حضور مردم دماوند مشت محکمی بر دهان یاوه گویان و دشمنان است/ راهپیمایی مردم دماوند</h1>
      <address>
        <time datetime="2019-11-22T13:30:04+00:00">22 Nov 2019, 13:30</time>
      </address>
      <p>ایسنا/تهران مردم مومن و خداجوی شهرستان دماوند بار دیگر خروشیدند، تا به همگان ثابت کنند، هرگز در برابر توطئه های اشرار و آشوبگران ساکت نخواهند ماند و برای دفاع از آرمان های انقلاب اسلامی با جان و دل ایستادگی خواهند کرد.</p>
      <p>بعد از نمازجمعه مردم شهرستان دماوند به میدان آمدند، تا با مشت های گره کرده پاسخ اغتشاشات روزهای گذشته را بدهند.</p>
      <p>راهپیمایی پرشور شهرستان دماوند بعد از نماز عبادی و سیاسی جمعه برگزار شد و مردم انقلابی با سردادن شعارهایی همچون هیهات من ذله ، مرگ بر آمریکا ،  دماوندی بیدار است از آشوبگر بیزار است ،  مرگ بر آشوبگر و ... راهپیمایی کرده و اقدامات اخیر تعدادی از آشوبگر در برخی از مناطق کشور را به شدت محکوم کردند.</p>
      <p>دماوندی ها در این راهپیمایی خودجوش و مردمی با مقام معظم رهبری و آرمان های امام راحل(ره) تجدید بیعت کرده و نسبت به اغتشاشات اخیر انزجار خود را نشان دادند.</p>
      <p>حجت الاسلام فتاح دماوندی امام جمعه شهرستان دماوند در حاشیه این راهپیمایی در گفتگو با خبرنگار ایسنا تصریح کرد: حضور پرشور مردم در راهپیمایی امروز مشت محکمی بر دهان یاوه گویان، دشمنان و آشوبگران بود و سبب تقویت انسجام ملی حول محور نظام اسلامی و ولایت فقیه شد.</p>
      <p>حجت الاسلام فتاح به نقش راهپیمایی امروز مردم شهرستان دماوند در تقویت وحدت ملی در این شهرستان اشاره کرد و گفت: مردم دماوند همواره مدافع نظام و رهبری فرزانه انقلاب بودند و امروز نیز این راهپیمایی با شکوه به خوبی این حمایت را نشان داد.</p>
      <p>بر اساس این گزارش در این راهپیمایی حجت الاسلام حاجی علی اکبری رییس شورای سیاستگذاری ائمه جمعه کشور و امام جمعه موقت تهران ، حجت الاسلام فتاح دماوندی امام جمعه شهرستان دماوند ، فرماندار و دیگر مسئولان شهرستانی حضور داشتند.</p>
      <p>انتهای پیام</p>
    </article>
  </body>
</html>