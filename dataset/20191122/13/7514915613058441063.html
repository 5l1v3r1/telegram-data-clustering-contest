<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/zemes-ukis/35291-ukininkai-i-mazeikius-suvaziuos-traktoriais"/>
    <meta property="og:site_name" content="budas.lt"/>
    <meta property="article:published_time" content="2019-11-22T13:39:31+00:00"/>
    <meta property="og:title" content="Ūkininkai į Mažeikius suvažiuos traktoriais"/>
    <meta property="og:description" content="Lapkričio 26 d. nuo 11.00 val. rajono ūkininkai Mažeikių mieste organizuoja įspėjamąją protesto akciją – žemdirbiai į miestą suvažiuos traktoriais ir kita savaeige žemės ūkio technika. Ūkininkai nuo Naikių kaimo planuoja važiuoti Viekšnių, Laižuvos, Birutės, Kudirkos ir Laisvės gatvėmis iki miesto pakraščio."/>
  </head>
  <body>
    <article>
      <h1>Ūkininkai į Mažeikius suvažiuos traktoriais</h1>
      <address>
        <time datetime="2019-11-22T13:39:31+00:00">22 Nov 2019, 13:39</time>
      </address>
      <figure>
        <img src="http://budas.lt/images/lapkritis/ukininkai.jpg"/>
      </figure>
      <p>Lapkričio 26 d. nuo 11.00 val. rajono ūkininkai Mažeikių mieste organizuoja įspėjamąją protesto akciją – žemdirbiai į miestą suvažiuos traktoriais ir kita savaeige žemės ūkio technika. Ūkininkai nuo Naikių kaimo planuoja važiuoti Viekšnių, Laižuvos, Birutės, Kudirkos ir Laisvės gatvėmis iki miesto pakraščio.</p>
      <p>Mažeikių rajono ūkininkai jungiasi prie visoje Lietuvoje vyksiančios antrosios žemdirbių protesto akcijos dalies – „Važiavimas su žemės ūkio technika“. Mažeikių rajone, kaip ir visoje Lietuvoje, dirbamos žemės plotuose šalia kelių „dygsta“ žali kryžiai. Nuo lapkričio pradžios vykstanti protesto akcija – tai žinutė, kad ūkininkai yra prieš žemės ūkio žlugdymą, nuo kitų metų žemdirbius apmokestinant gerokai didesniais mokesčiais, prieš visuomenės ir žemdirbių priešinimą.<br/>Tą dieną ūkininkai su savo technika išsirikiuos prie įvažiavimo į Mažeikius (A. Sidabro gatvėje, Naikių kaime). Kolona 11.00 val. pajudės į miestą. Viekšnių gatve važiuos iki Laižuvos gatvės, toliau Birutės ir V. Kudirkos gatvėmis į Laisvės g. Ties Laisvės g. 218 pastatu apsisuks ir grįš atgal tuo pačiu maršrutu.<br/>Ūkininkų sąjungos išplatintame pranešime rašoma, kad technika, su kuria bus dalyvaujama protesto akcijoje, turi būti techniškai tvarkinga. Vairuotojai privalo turėti liemenes su šviesą atspindinčia juosta. Rekomenduojama protesto akcijos išvakarėse arba protesto dieną įsigyti akcizu apmokestinamo kuro ir turėti tai patvirtinantį kasos kvitą.</p>
      <p>Ryšių su visuomene skyrius</p>
      <p>19-124</p>
    </article>
  </body>
</html>