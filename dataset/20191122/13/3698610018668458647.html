<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/negoda-v-ukrayini-zatoplena-kirilivka-ta-berdyansk-bez-svitla-330547_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T13:19:00+00:00"/>
    <meta property="og:title" content="Негода в Україні: затопило Кирилівку, а Бердянськ залишився без світла"/>
    <meta property="og:description" content="У Кирилівці охоронці однієї з баз відпочинку, не змогли самотужки її покинути."/>
  </head>
  <body>
    <article>
      <h1>Негода в Україні: затопило Кирилівку, а Бердянськ залишився без світла</h1>
      <h2>У Кирилівці охоронці однієї з баз відпочинку, не змогли самотужки її покинути.</h2>
      <address>
        <time datetime="2019-11-22T13:19:00+00:00">22 Nov 2019, 13:19</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2019/245674.jpg"/>
          <figcaption>© ДСНС України</figcaption>
        </figure>
        <figure>
          <img src="https://image.zn.ua/media/images/614xX/Nov2019/245675.jpg"/>
          <figcaption>© ДСНС України</figcaption>
        </figure>
        <figure>
          <img src="https://image.zn.ua/media/images/614xX/Nov2019/245676.jpg"/>
          <figcaption>© ДСНС України</figcaption>
        </figure>
        <figure>
          <img src="https://image.zn.ua/media/images/614xX/Nov2019/245677.jpg"/>
          <figcaption>© ДСНС України</figcaption>
        </figure>
      </slideshow>
      <p>У результаті суттєвого <b><a href="https://dt.ua/UKRAINE/ukrayinu-nakrilo-poholodannya-na-pivdni-shtormi-ta-mokriy-snig-330511_.html">погіршення погоди</a></b> у курортній Кирилівці море затопило близько 40 баз відпочинку, повідомила Державна служба з надзвичайних ситуацій. У Бердянську через непогоду немає електрики.</p>
      <p>"Станом на 11:00 22 листопада на території смт Кирилівка штормова погода не стихає: посилення  східного вітру 20  м/с, пориви вітру до 28 м/с призвели до підвищення рівня води на Федотовій косі. На даний час орієнтовно на 30-40 базах відпочинку рівень води становить від 0,5 до 1 метру.  Бази відпочинку не працюють", - йдеться у повідомленні ДСНС.</p>
      <p>Вказано, що сполучення смт Кирилівка - с. Степок не порушено, але у деяких місцях на дорозі є переливи води до 15 см. У той же час острів Бірючий відрізаний від суходолу. Окрім того, рятувальники отримали повідомленні від двох охоронців бази відпочинку "Мрія" на Федотовій косі, які не могли самотужки покинути базу.</p>
      <p>У той же час за даними видання "<a href="https://www.brd24.com/news/a-75147.html">Бердянськ 24</a>", у місті через негоду багато локальних відключень електроенергії. Зокрема найбільші проблеми з електропостачанням в районі АЗК та поблизу "Екватора". Ремонтні бригади міста виїхали на можливі місця аварій. Однак, терміни усунення неполадок невідомі. Адже якщо справа у порваних проводах, то під час негоди їх неможливо полагодити.</p>
      <p>У міському відділі освіти порекомендували батькам супроводжувати дітей до місць навчання та назад додому.</p>
      <p>Нагадаємо, через негоду <b><a href="https://dt.ua/UKRAINE/na-reydi-odeskogo-portu-terpit-liho-tanker-pid-praporom-moldovi-330497_.html">на рейді Одеського порту терпить лихо невеликий танкер "Делфі" під прапором Молдови</a></b>. Сильний шторм (швидкість вітру 20-25 м/с, висота хвилі 2,3 метра) заважає рятувальній операції, яку почали ще засвітла. Однак, капітан танкера "Делфі" <b><a href="https://dt.ua/UKRAINE/kapitan-avariynogo-tankera-v-odesi-vidmovlyayetsya-podavati-signal-sos-330528_.html">відмовляється подавати сигнал SOS і евакуювати екіпаж</a></b> без дозволу судновласника.</p>
      <p>Довжина "Делфі" 60 метрів, ширина — 10 метрів, водотоннажність близько 1600 тонн. Спочатку<b> <a href="https://dt.ua/UKRAINE/u-normalnomu-stani-y-iz-santehnikoyu-rosiya-vidhreschuyetsya-vid-pograbuvannya-korabliv-vmsu-330417_.html">судно було в акваторії порту</a></b> "Південний". Його зірвало з якоря і віднесло у бік Одеси (декілька десятків кілометрів).</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cHM6Ly93d3cuYnJkMjQuY29t">Бердянск 24</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>