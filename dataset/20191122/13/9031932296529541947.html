<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/smierc-39-ludzi-w-ciezarowce-jest-trzeci-aresztowany/"/>
    <meta property="og:site_name" content="Polsat News"/>
    <meta property="article:published_time" content="2019-11-22T13:00:00+00:00"/>
    <meta property="og:title" content="Śmierć 39 ludzi w ciężarówce. Jest trzeci aresztowany"/>
    <meta property="og:description" content="Brytyjska policja aresztowała w piątek 23-letniego mieszkańca Irlandii Północnej zamieszanego w sprawę śmierci 39 Wietnamczyków, których ciała znaleziono w październiku w kontenerze ciężarówki w hrabstwie Essex na południowym wschodzie Anglii."/>
  </head>
  <body>
    <article>
      <h1>Śmierć 39 ludzi w ciężarówce. Jest trzeci aresztowany</h1>
      <address>
        <time datetime="2019-11-22T13:00:00+00:00">22 Nov 2019, 13:00</time>
      </address>
      <p>
        <b>Brytyjska policja aresztowała w piątek 23-letniego mieszkańca Irlandii Północnej zamieszanego w sprawę śmierci 39 Wietnamczyków, których ciała znaleziono w październiku w kontenerze ciężarówki w hrabstwie Essex na południowym wschodzie Anglii.</b>
      </p>
      <related>
        <a href="https://www.polsatnews.pl/wiadomosc/2019-11-01/sprawa-39-cial-migrantow-w-ciezarowce-aresztowano-dwie-osoby/"/>
      </related>
      <p>- Został on aresztowany w związku z podejrzeniem o udział w przemycie ludzi oraz w spisku mającym na celu pomoc w nielegalnej imigracji, pozostaje w areszcie - poinformowała policja hrabstwa Essex, dodając, że do aresztowania doszło na drodze w mieście Beaconsfield, niespełna 40 km na zachód od Londynu.</p>
      <p>Jest on trzecią osobą aresztowaną w związku ze śmiercią wietnamskich imigrantów. Tego samego dnia, w którym znaleziono ich ciała, zatrzymano 25-letniego kierowcę ciężarówki. Kilka dni później w Irlandii aresztowano jeszcze jednego mężczyznę, o którego ekstradycję starają się władze brytyjskie. Postawiono im zarzuty zabójstwa, uczestnictwa w przemycie ludzi oraz pomocy w nielegalnym przedostaniu się na terytorium Wielkiej Brytanii. pochodzą z Irlandii Północnej, podobnie jak dwaj inni mężczyźni, bracia, którzy są poszukiwani w związku z tą sprawą.</p>
      <p>
        <b>Wśród ofiar było 10 nastolatków</b>
      </p>
      <p>Do makabrycznego odkrycia doszło w nocy z 22 na 23 października w parku przemysłowym Waterglade Industrial Park w hrabstwie Essex, ok. 30 km na wschód od Londynu. Ciała znajdowały się w kontenerze chłodni umieszczonym na naczepie ciężarówki. Kontener przypłynął tej samej nocy z belgijskiego Zeebrugge do angielskiego portu Purfleet, gdzie odebrał go kierowca ciężarówki, która - jak się przypuszcza - przyjechała z Irlandii Północnej.</p>
      <p>Wszyscy zmarli - 31 mężczyzn i osiem kobiet - byli Wietnamczykami. Wśród ofiar było 10 nastolatków, w tym dwaj 15-letni chłopcy. W Wietnamie w związku z tą sprawą aresztowano dotychczas 11 osób.</p>
      <p>
        <a href="https://www.polsatnews.pl/wideo/buldozerami-po-porsche-i-lamborghini-auta-warte-55-mln-dolarow-zniszczone-na-oczach-prezydenta_6718718/">WIDEO - Buldożerami po porsche i lamborghini. Auta warte 5,5 mln dolarów zniszczone na oczach prezydenta</a>
      </p>
      <figure>
        <img src="https://s.redefine.pl/file/o2/redefine/cp/9x/9xmh17ty4xhkg94p92dnrsd4anptjaad.jpg"/>
      </figure>
    </article>
  </body>
</html>