<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/motpan-vlad-plahotniuc-era-vanat-de-mercenarii-din-detasamentul-wagner_3059825.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T13:21:47+00:00"/>
    <meta property="og:title" content="Moţpan: Vlad Plahotniuc era vânat de mercenarii din detaşamentul Wagner"/>
    <meta property="og:description" content="Există informaţii, potrivit cărora Vladimir Plahotniuc ar fi plecat din ţară, în luna iunie curent, pentru că ar fi existat un pericol real asupra vieţii şi securităţii lui. Declaraţiile au fost făcute, joi, 21 noiembrie, de către preşedintele comisiei pa"/>
  </head>
  <body>
    <article>
      <h1>Moţpan: Vlad Plahotniuc era vânat de mercenarii din detaşamentul Wagner</h1>
      <address><time datetime="2019-11-22T13:21:47+00:00">22 Nov 2019, 13:21</time> by <a rel="author">PUBLIKA.MD</a></address>
      <p><b>Există informaţii, potrivit cărora Vladimir Plahotniuc ar fi plecat din ţară, în luna iunie curent, pentru că ar fi existat un pericol real asupra vieţii şi securităţii lui.</b> Declaraţiile au fost făcute, joi, 21 noiembrie, de către preşedintele comisiei parlamentare securitate naţonială, deputatul Blocului ACUM, PPDA, Chiril Moţpan, la un post de televiziune.</p>
      <p>„Există informaţii că exista pericol pentru viaţa lui, urma să fie lichidat de nişte structuri străine. Mi se spune că nişte mercenari din aşa-numitul detaşament Wagner, ei s-au manifestat foarte bine şi prin Siria acum”, a specificat Chiril Moţpan.</p>
      <p>Totodată, vineri, într-o conferinţă de presă, deputatul a menţionat că <a href="http://www.plahotniuc.md/">Vlad Plahotniuc</a> <b>are o altă identitate în Republica Moldova. </b></p>
      <p>Moţpan a precizat însă că atunci când a plecat în afara țării, Plahotniuc nu a utilizat identitatea falsă. „Este un pașaport autentic, eliberat în mod regulamentar, în baza tuturor actelor prevăzute de legislație”, a spus deputatul.</p>
      <p>Prin urmare, Moțpan a ținut să adauge: „S-ar putea întâmpla că, Plahotniuc ar fi fost obligat să-și facă acest pașaport pe faptul că are nevoie de protecția statului. Eu zic să-i lăsăm pe procurori să-și facă treaba”.</p>
      <p><b>PUBLIKA.MD</b> precizează că presa străină a scris de mai multe ori despre <b>Grupul Wagner, care ar fi o organizaţie obscură de mercenari care duce războaie secrete în beneficiul Kremlinului, în locuri precum Ucraina, Siria sau Republica Centrafricană. </b></p>
      <figure>
        <img src="https://media.publika.md/md/image/201911/large/646x404_21035800.jpg"/>
      </figure>
      <p>Pentru prima dată, Rusia ar fi lansat grupul Wagner în Ucraina, când Kremlinul a trebuit să lupte sub acoperire, să ascundă publicului rusesc daunele de război și să se sustragă repercusiunilor internaționale după ce Moscova a violat suveranitatea națională a unui stat vecin.</p>
      <p><b>Dezvăluirile făcute de Chiril Moţpan nu se opresc aici. Deputatul PPDA a mai declarat că fostul lider <a href="http://www.pdm.md/ro/">PDM</a> <a href="http://www.plahotniuc.md/">Vlad Plahotniuc</a> ar deţine o mapă importantă cu documente despre landromatul rusesc.</b> Mai exact, în 2016, la Kiev, Veaceslav Platon ar fi aflat cu jumătate de oră înainte că va fi arestat și ar fi mers la bancă pentru a ridica documente compromițătoare despre landromatul. Acesta ar fi fost reținut cu tot pachetul de acte, care ulterior ar fi ajuns la <a href="http://www.plahotniuc.md/">Vlad Plahotniuc</a>.</p>
    </article>
  </body>
</html>