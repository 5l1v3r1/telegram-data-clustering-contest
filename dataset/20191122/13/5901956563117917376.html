<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/hitlerjeva-hisa-bo-policijska-postaja-251792"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T13:31:00+00:00"/>
    <meta property="og:title" content="Hitlerjeva hiša bo policijska postaja"/>
    <meta property="og:description" content="Hiša, v kateri se je rodil Adolf Hitler, bo poslej policijska postaja, je sporočilo avstrijsko notranje ministrstvo; vlada bo na ta način preprečila, da bi zgradba postala neonacistično romarsko ..."/>
  </head>
  <body>
    <article>
      <h1>Hitlerjeva hiša bo policijska postaja</h1>
      <h2>Rojstni dom nacističnega diktatorja bodo prenovili. Politiki in zgodovinarji proti njegovemu rušenju.</h2>
      <address><time datetime="2019-11-22T13:31:00+00:00">22 Nov 2019, 13:31</time> by <a rel="author">U. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/19/1696518.jpg"/>
          <figcaption>Nacistični vodja se je z družino iz Braunau am Inn odselil, ko je imel tri leta. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/19/454020.jpg"/>
          <figcaption>V tej hiši se je aprila 1889 rodil diktator. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/11/19/1696521.jpg"/>
          <figcaption>Od 70. let prejšnjega stoletja je prostore najemalo notranje ministrstvo. FOTO: Guliver/Getty Images</figcaption>
        </figure>
      </slideshow>
      <p>Hiša, v kateri se je rodil <b>Adolf Hitler</b>, bo poslej policijska postaja, je sporočilo avstrijsko notranje ministrstvo; vlada bo na ta način preprečila, da bi zgradba postala neonacistično romarsko svetišče.</p>
      <figure>
        <img src="https://www.slovenskenovice.si/images/slike/2019/11/19/454020.jpg"/>
        <figcaption>V tej hiši se je aprila 1889 rodil diktator. FOTO: Reuters</figcaption>
      </figure>
      <p>Zloglasna rumena vogalna hiša v severnoavstrijskem mestu Braunau na meji z Nemčijo, v kateri se je 20. aprila 1889 rodil Hitler, je v vladne roke prišla leta 2016, ko so razlastili <b>Gerlinde Pommer</b>, ki je bila skoraj stoletje njena lastnica. Avstrijsko vrhovno sodišče je šele letos končalo spor glede odškodnine. Avstrija je za dvonadstropno stavbo z garažami in več parkirnimi mesti ponudila 310.000 evrov, Pommerjeva je zahtevala več. Sodišče v kraju Ried im Innkreis je določilo znesek 1,5 milijona evrov, deželno sodišče v Linzu ga je znižalo na 810.000 evrov, kar je skladno s ceno nepremičnine na trgu, sicer manj, kot je zahtevala Pommerjeva, a še vedno več od prvotne ponudbe. To odločitev je potrdilo vrhovno sodišče.</p>
      <blockquote>je iztržila za zgradbo.</blockquote>
      <figure>
        <img src="https://www.slovenskenovice.si/images/slike/2019/11/19/1696521.jpg"/>
        <figcaption>Od 70. let prejšnjega stoletja je prostore najemalo notranje ministrstvo. FOTO: Guliver/Getty Images</figcaption>
      </figure>
      <p>No, notranje ministrstvo bo zdaj objavilo arhitekturni natečaj, na podlagi izbranega načrta bodo hišo spremenili v policijsko postajo. »Da bo tukaj policijska postaja, je jasen signal, da zgradba nikoli ne bo kraj za čaščenje nacizma,« je sporočil minister za notranje zadeve <b>Wolfgang Peschorn</b>. Natečaj, na katerem bodo lahko sodelovali vsi iz Evropske unije, bodo objavili še ta mesec, o prejetih predlogih bo razpravljala komisija, v kateri bo tudi predstavnik mesta, zmagovalni načrt naj bi razglasili v prvi polovici prihodnjega leta. Pommerjeva je zgradbo, veliko 800 kvadratnih metrov, ki ima, kot rečeno, tudi nekaj garaž in zunanjih parkirnih mest, od 70. let prejšnjega stoletja oddajala ministrstvu za notranje zadeve. Vlada je zanjo plačevala okoli 4800 evrov na mesec, v njej je deloval center za invalide. Najemna pogodba se je iztekla leta 2011, ko Pommerjeva ni privolila v nujna obnovitvena dela, prav tako zgradbe ni hotela prodati. Od takrat je bila prazna. Avstrijsko notranje ministrstvo si je na neki točki prizadevalo, da bi zloglasno rumeno hišo podrli, a so načrti naleteli na upor tako politikov kot zgodovinarjev.</p>
      <blockquote>Adolf Hitler je v hiši živel le nekaj tednov po rojstvu.</blockquote>
      <p>Čeprav je Hitler v hiši preživel le kratek čas – družina je v stanovanju živela le nekaj tednov po njegovem rojstvu, potem so se preselili drugam v mesto, iz njega so odšli, ko je bil Hitler star tri leta; za kratek čas se je vrnil leta 1938, po priključitvi Avstrije nacistični Nemčiji, ko je bil na poti na Dunaj –, je še dandanes magnet za nacistične simpatizerje z vsega sveta. A tudi nasprotnike fašizma: ti vsako leto 20. aprila priredijo miren shod, protest pred njegovo rojstno hišo.</p>
    </article>
  </body>
</html>