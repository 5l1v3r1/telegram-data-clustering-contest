<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/comisie-von-der-leyen-ar-urma-obtina-votul-investire-eurodeputatilor-27-noiembrie-anunta-reprezentanti-grupurilor-politice-mizeaza-444-voturi-ppe-s-d-renew-verzii-urmeaza-abtina-gue-voteaza-1922403622002019111319177482"/>
    <meta property="og:site_name" content="News.ro"/>
    <meta property="article:published_time" content="2019-11-22T13:36:00+00:00"/>
    <meta property="og:title" content="Noua Comisie von der Leyen ar urma să obţină votul de învestire al eurodeputaţilor la 27 noiembrie, anunţă reprezentanţi ai grupurilor politice; ea mizează pe 444 de voturi de la PPE, S&amp;D şi Renew; Verzii urmează să se abţină, GUE votează ”împotrivă”"/>
    <meta property="og:description" content="Noua Comisie Europeană (CE) prezidată de germana Ursula von der Leyen urmează să obţină votul de încredere al deputaţilor europeni într-un vot prevăzut miercuri în Parlamentul European (PE), au declarat vineri mai mulţi reprezentanţiai unor grupuri politice pentru AFP. Există îndoieli cu privire la poziţia anumitor delegaţii S&amp;D din Franţa şi România, potrivit unei surse din cadrul grupului socialist."/>
  </head>
  <body>
    <article>
      <h1>Noua Comisie von der Leyen ar urma să obţină votul de învestire al eurodeputaţilor la 27 noiembrie, anunţă reprezentanţi ai grupurilor politice; ea mizează pe 444 de voturi de la PPE, S&amp;D şi Renew; Verzii urmează să se abţină, GUE votează ”împotrivă”</h1>
      <address><time datetime="2019-11-22T13:36:00+00:00">22 Nov 2019, 13:36</time> by <a rel="author">Valentin Vidu</a></address>
      <p>
        <b>Noua Comisie Europeană (CE) prezidată de germana Ursula von der Leyen urmează să obţină votul de încredere al deputaţilor europeni într-un vot prevăzut miercuri în Parlamentul European (PE), au declarat vineri mai mulţi reprezentanţiai unor grupuri politice pentru AFP. Există îndoieli cu privire la poziţia anumitor delegaţii S&amp;D din Franţa şi România, potrivit unei surse din cadrul grupului socialist.</b>
      </p>
      <p>Von der Leyen este susţinută de cele trei mari grupuri parlamentare din PE - Partidul Popular (PPE, dreapta peuropeană - 182 de aleşi), Socialişti şi Democraţi (S&amp;D, 154) şi Renew Europe (108).</p>
      <p>”Doamna von der Leyen va obţine majoritatea, însă fără noi”, a declaart pentru AFP copreşedintele grupului Verzilor Philippe Lamberts. ”Acest lucru nu va fi glorios, dar nici umilitor”, a adăugat el.</p>
      <p>Ea poate, în principiu, să conteze pe 444 de voturi, însă mulţi aleşi din cele trei grupuri nu au votat în favoarea alegerii sale în iulie, când îi trebuiau cel puţin 374 de voturi. Ea a obţinut 383 - cu doar nouă voturi în plus.</p>
      <p>”Votul de învestire este diferit. El nu este anonim, ci nominal, iar o majoritate simplă a sufragiilor exprimate este suficientă”, a declarat Philippe Lamberts.</p>
      <p>”Fiecare grup va şti cine a votat şi cum. Acest lucru ar trebui să-i descurajeze pe amatorii de fronde”, au confirmat AFP mai mulţi lideri PPE, familia politică a lui von der Leyen.</p>
      <p>”Ea va avea o majoritate, însă nu va fi nici foarte mare şi nici prea mică”, a apreciat unul dintre ei.</p>
      <p>Acest sentiment este confirmat de aleşi din grupul socialist.</p>
      <p>Marile delegaţii - SPD-ul german, PD-ul italian şi PSOE-ul spaniol - vor vota în favoarea învestirii.</p>
      <p>Însă rămân îndoieli cu privire la poziţiile anumitor delegaţii - din Franţa şi a PSD din România -, a declarat un reprezentant al grupului sub protecţia anonimatului.</p>
      <p>Consemne de vot urmează să fie stabilite marţi, în reuniunile grupurilor.</p>
      <p>Verzii (74 de mandate) ar urma să se abţină, a anunţat Philippe Lamberts.</p>
      <p>GUE (stânga radicală, 41 de mandate) a anunţat că va vota ”împotrivă”.</p>
      <p>Celelalte formaţiuni sunt (D (extremă dreapta, 73 de mandate), ECR (dreapta eurosceptică, 62 de mandate) şi neînscrişii - în care se află Partidul Brexitului al eurofobului britanic Nigel Fagare şi Mişcarea Cinci Stele (M5S, antisistem) italiană.</p>
      <p>”Dacă votul este pozitiv, noua Comisie va fi în măsură să înceapă să lucreze la 1 decembrie”, a anunţat joi preşedintele PE David Sassoli.</p>
      <p>Este prima oară când Comisia, care-i succede celei conduse de luxemburgezul Jean-Claude Juncker, va fi condusă de o femeie.</p>
      <p>Trei candidaţi la funcţia de comisar, inclusiv românca Rovana Plumb, au fost respinşi de PE, ceea ce a întârziat intrarea acesteia în funcţie, prevăzută iniţial la 1 noiembrie.</p>
      <p>Data de 1 decembrie este de asemenea data la care fostul premier belgian Charles Michel preia ştafeta de la polonezul Donald Tusk la preşedinţia Consiliului European.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/candidatura-ungarului-oliver-varhelyi-validata-comisia-von-der-leyen-pregatita-de-investire-la-27-noiembrie-1922405218042019111819174037"/>
      </related>
    </article>
  </body>
</html>