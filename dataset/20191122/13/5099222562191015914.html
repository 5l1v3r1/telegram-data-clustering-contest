<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23507355-video-primarul-din-bals-filmat-timp-loveste-tanar-strada-pentru-acesta-reprosa-nu-facut-nimic-facut-stai-toata-ziua-intr-bar-tragi-nas-hai-mars-politia-deschis-dosar-penal.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T13:05:00+00:00"/>
    <meta property="og:title" content="VIDEO Primarul din Balș, filmat în timp ce lovește un tânăr pe stradă, pentru că acesta îi reproșa că nu a făcut nimic: ”Eu am făcut, tu stai toată ziua într-un bar și tragi pe nas. Hai, marș!” / Poliția a deschis un dosar penal"/>
    <meta property="og:description" content="Primarul liberal din Balș, Mădălin Teodosescu, a fost filmat cum lovește și insultă un tânăr din oraș, după ce acesta i-a reproșat că nu a făcut nimic pentru oraș. Pe filmare se poate auzi cum"/>
  </head>
  <body>
    <article>
      <h1>VIDEO Primarul din Balș, filmat în timp ce lovește un tânăr pe stradă, pentru că acesta îi reproșa că nu a făcut nimic: ”Eu am făcut, tu stai toată ziua într-un bar și tragi pe nas. Hai, marș!” / Poliția a deschis un dosar penal</h1>
      <address><time datetime="2019-11-22T13:05:00+00:00">22 Nov 2019, 13:05</time> by <a rel="author">N.O.</a></address>
      <p><b>Primarul liberal din Balș, Mădălin Teodosescu, a fost filmat cum lovește și insultă un tânăr din oraș, după ce acesta i-a reproșat că nu a făcut nimic pentru oraș. Pe filmare se poate auzi cum edilul îi zice tânărului ”hai, marș”, înainte să îi spună că el ”stă toată ziua în bar” și ”trage pe nas”. Poliția a anunțat că a deschis un dosar penal. <br/></b><br/>Incidentul s-a petrecut joi, în timp ce edilul împreună cu mai mulţi membri şi simpatizanţi PNL se plimbau prin oraş şi-i făceau campanie electorală lui Klaus Iohannis, potrivit Mediafax.<br/>Tânărul a filmat întreaga scenă, iar imaginile au ajuns pe Facebook.<br/><br/>Pe înregistrare se vede cum primarul se apropie de tânărul care filma în timp ce spunea că edilul nu a făcut nimic pentru oraş. Mădălin Teodosescu, primarul Balşului, vine şi îi reproşează tânărului că stă prin baruri şi „trage pe nas”. Apoi îl loveşte, după care se îndepărtează.<br/><br/>Ovidiu Tănase continuă să-l filmeze pe primarul care îi spune „hai, marș!”.<br/><br/>Apoi, primarul se urcă în maşină, iar tânărul îl anunţă că-l va da în judecată. Acesta a mers, joi după-amiaza, la Poliţie şi a depus plângere împotriva edilului.</p>
      <figure>
        <iframe src="https://www.youtube.com/embed/Yw9tigH2VFg" width="490" height="315" data-service="Youtube" scrolling="no"/>
      </figure>
      <p>Poliţia a deschis un dosar penal.<br/><br/>„La data de 21 noiembrie a.c., in jurul orelor 17.00, un bărbat de 33 de ani din orașul Balș a sesizat prin plângere scrisă faptul că în cursul aceleași zile, în jurul orelor 16.00, în timp ce se afla pe strada Nicolae Bălcescu din localitate, ar fi fost victima unei agresiuni. Bărbatul a declarat că în timp ce filma pe spațiul public, lângă acesta a venit un bărbat de 49 de ani, primarul orașului Balș, care l-ar fi lovit și i-ar fi distrus telefonul mobil. În cauză, polițiștii au întocmit un dosar penal sub aspectul săvârșirii infracțiunilor de lovirea sau alte violențe si distrugere”, a declarat Cristian Grigorescu, purtător de cuvânt al IPJ Olt.<br/><br/>Edilul nu a putut fi contactat pentru a oferi un punct de vedere.</p>
    </article>
  </body>
</html>