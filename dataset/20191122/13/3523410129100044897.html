<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641383/%D8%AC%D9%88%D8%B4%E2%80%8C%D9%87%D8%A7%DB%8C-%D8%B3%D8%B1%D8%B3%DB%8C%D8%A7%D9%87-%D8%B1%D8%A7-%D8%A8%D8%A7-%D9%85%D9%88%D8%AB%D8%B1%D8%AA%D8%B1%DB%8C%D9%86-%D8%B1%D8%A7%D9%87%DA%A9%D8%A7%D8%B1%E2%80%8C%D9%87%D8%A7-%D9%85%D8%AD%D9%88-%DA%A9%D9%86%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T13:54:00+00:00"/>
    <meta property="og:title" content="جوش‌های سرسیاه را با موثرترین راهکار‌ها محو کنید"/>
    <meta property="og:description" content="یک متخصص پوست، مو و زیبایی گفت: جوش‌های سرسیاه جزو ضایعات غیر التهابی آکنه هستند که برای از بین بردن آنها روش‌های متفاوتی وجود دارد."/>
  </head>
  <body>
    <article>
      <h1>
        <a href="https://www.bultannews.com/fa/news/641383/%D8%AC%D9%88%D8%B4%E2%80%8C%D9%87%D8%A7%DB%8C-%D8%B3%D8%B1%D8%B3%DB%8C%D8%A7%D9%87-%D8%B1%D8%A7-%D8%A8%D8%A7-%D9%85%D9%88%D8%AB%D8%B1%D8%AA%D8%B1%DB%8C%D9%86-%D8%B1%D8%A7%D9%87%DA%A9%D8%A7%D8%B1%E2%80%8C%D9%87%D8%A7-%D9%85%D8%AD%D9%88-%DA%A9%D9%86%DB%8C%D8%AF">جوش‌های سرسیاه را با موثرترین راهکار‌ها محو کنید</a>
      </h1>
      <h2>یک متخصص پوست، مو و زیبایی گفت: جوش‌های سرسیاه جزو ضایعات غیر التهابی آکنه هستند که برای از بین بردن آنها روش‌های متفاوتی وجود دارد.</h2>
      <address><time datetime="2019-11-22T13:54:00+00:00">22 Nov 2019, 13:54</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، محمد رضوانی، متخصص پوست، مو و زیبایی درباره <b>جوش‌</b>های سرسیاه (کمدون) اظهار کرد: <b>جوش‌های سر سیاه</b> یکی از انواع ضایعاتی هستند که در جوش غرور جوانی یا آکنه بروز پیدا می‌کنند.</p>
      <p>او بیان کرد: ضایعات جوش غرور جوانی شامل ضایعات التهابی و غیر التهابی هستند که کمدون‌های سرسیاه و سرسفید جزو ضایعات غیر التهابی به شمار می‌آیند. از ضایعات التهابی آکنه می‌توان به جوش‌های سطحی قرمز رنگ (پاپو‌ل‌های التهابی)، جوش‌های سرچرکی (پوسچول‌های التهابی) و ضایعات التهابی عمیق (کیست‌ها) اشاره کرد. کیست‌ها وقتی بهبود پیدا می‌کنند، در اغلب موارد گودی یا چاله در روی پوست به جا می‌گذارند.</p>
      <p>رضوانی درباره نحوه ایجاد جوش‌های سرسیاه افزود: جوش‌های سرسیاه بر اثر یک انسداد نسبی در مجرای خروجی غده چربی در سطح پوست ایجاد می‌شوند، بنابراین مقداری گرد و غبار و آلودگی موجود در هوا در ورودی مجرا تجمع پیدا می‌کند و چربی پوست که قصد دارد به بیرون بیاید، اکسیده می‌شود و توده‌ای سیاه رنگ را ایجاد می‌کند که به آن جوش سر سیاه می‌گویند.</p>
      <p>درمان جوش‌های سرسیاه<br/>این متخصص پوست، مو و زیبایی تاکید کرد: برای درمان ضایعات غیر التهابی آکنه مانند کمدون‌ها از روش‌های موضعی استفاده می‌کنیم. محلول‌های حاوی آنتی بیوتیک، کرم‌های لایه بردار و شوینده‌های حاوی مواد آنتی‌باکتریال و لایه بردار از جمله روش‌های موضعی درمان کمدون‌ها هستند. برای درمان ضایعات التهابی آکنه آنتی بیوتیک و برای رفع ضایعات عمیق و کیستیک داروی خاصی به نام آکوتان تجویز می‌شود.</p>
      <p> </p>
      <p>او تصریح کرد: پاکسازی یا به اصطلاح خارج کردن فیزیکی جوش‌های سر سیاه یکی از روش‌های درمانی است به شرط اینکه به شکل صحیح انجام شود، زیرا افرادی که خود اقدام به فشار دادن این جوش‌ها می‌کنند، در بسیاری از موارد مجرای غده چربی در زیر پوست می‌ترکد، بنابراین التهاب و لک ایجاد می‌شود، بنابراین انجام پاکسازی و اقدامات درمانی مانند میکرودرم ابریژن و پیلینگ سطحی در کلینیک‌ها و زیر نظر پزشک ضروری است.</p>
      <p> </p>
      <p>رضوانی گفت: کرم‌های لایه بردار هم به درمان جوش‌های سرسیاه بسیار کمک می‌کنند. گاهی اوقات هم منافذی دهان گشاد به علت وارد شدن گرد و غبار در روی پوست ایجاد می‌شوند که به شکل نقطه‌های سیاه رنگ که خیلی برجسته نیستند، بروز پیدا می‌کنند که برای از بین بردن این منافذ از اسکراب‌ها (ساینده‌ها) و محلول‌های قابض (جمع کننده منافذ) استفاده می‌کنیم.</p>
      <p>این متخصص پوست، مو و زیبایی اظهار کرد: اسکراب یا ساییدن اگر زخمی شدن پوست را به همراه داشته باشد، روشی اشتباه است. روش میکرودرم اگر به شکل تخصصی انجام شود یکی از درمان‌های موثر برای از بین بردن جوش‌های سر سیاه است. به طور کلی درمان جوش‌های سر سیاه وقتی اثر بخش است که در کنار مصرف لایه بردارها، تخلیه کمدون‌ها هم انجام شود.</p>
      <p> </p>
      <p>او یادآوری کرد: برای تخلیه جوش‌های سرسیاه گاهی اوقات از وسیله‌ای مکانیکی به نام کمدون اکستراکتور استفاده می‌کنند که در این روش بدون اینکه مجرای جوش بترکد به کمک وارد آمدن فشار از بالا به سمت پایین، جوش را تخلیه می‌کنیم.</p>
    </article>
  </body>
</html>