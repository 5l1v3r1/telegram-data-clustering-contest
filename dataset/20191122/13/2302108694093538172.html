<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/televiziunea-publica-poloneza-a-renuntat-la-organizarea-marelui-concert-de-anul-nou-in-apropierea-parcului-national-tatra-pentru-a-nu-trezi-ursii-aflati-in-hibernare.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T13:54:25+00:00"/>
    <meta property="og:title" content="Televiziunea publică poloneză a renunțat la organizarea marelui concert de Anul Nou în apropierea Parcului Naţional Tatra, pentru a nu trezi urșii aflați în hibernare"/>
    <meta property="og:description" content="Televiziunea publică poloneză TVP, sub presiunea activiştilor pentru drepturilor animalelor, a renunţat la organizarea marelui său concert de Anul Nou în"/>
  </head>
  <body>
    <article>
      <h1> Televiziunea publică poloneză a renunțat la organizarea marelui concert de Anul Nou în apropierea Parcului Naţional Tatra, pentru a nu trezi urșii aflați în hibernare </h1>
      <address><time datetime="2019-11-22T13:54:25+00:00">22 Nov 2019, 13:54</time> by <a rel="author">Redacția</a></address>
      <p>Televiziunea publică poloneză TVP, sub presiunea activiştilor pentru drepturilor animalelor, a renunţat la organizarea marelui său concert de Anul Nou în apropierea Parcului Naţional Tatra, unde urşii aflaţi în hibernare ar putea fi treziţi de zgomot, a anunţat vineri primăria din staţiunea Zakopane, echivalentul polonez al Chamonix-ului, informează AFP, preluată de Agerpres.</p>
      <p>„Ne bucurăm că am reuşit să convingem TVP să revină în locul în care a avut loc acest concert în ultimii ani, în centrul oraşului”, a precizat primăria într-un comunicat pe site-ul său.</p>
      <p>De partea sa, canalul public de ştiri TVP Info a explicat joi seara decizia finală a televiziunii prin grija de a evita incidentele care ar putea fi provocate de „grupuri apropiate de KOD”, Comitetul apărării democraţiei, o mişcare de opoziţie faţă de guvernul conservator de la Varşovia.</p>
      <p>Concertul „trebuie să ne unească, nu să ne divizeze”, a declarat Jacek Kurski, CEO-ul TVP.</p>
      <p>Primăria din Zakopane şi-a explicat poziţia prin preocuparea sa de a garanta „ordinea şi securitatea”, fără a menţiona campania condusă de apărătorii drepturilor animalelor, susţinuţi de responsabili ai Parcul Naţional Tatra.</p>
      <p>Aceştia criticaseră proiectul TVP de mutare a evenimentului la baza marii trambuline Wielka Krokiew, loc de desfăşurare a numeroase competiţii de sărituri cu schiurile, din apropierea Parcului Naţional.</p>
      <p>O petiţie lansată de săptămânalul local Tygodnik Podhalanski a strâns în câteva zile circa 27.000 de semnături – aproape cât toată populaţia staţiunii Zakopane -, iar câteva sute de tineri au protestat pe străzi, purtând manechinul unui urs pe o targă.</p>
      <p>Concertul în aer liber, organizat în mod tradiţional pe 31 decembrie la Zakopane de TVP, este extrem de apreciat, potrivit acesteia din urmă, de zecile de mii de persoane prezente la faţa locului, dar şi de cele câteva milioane de telespectatori.</p>
      <p>
        <i>Sursa foto: Pixabay.com</i>
      </p>
    </article>
  </body>
</html>