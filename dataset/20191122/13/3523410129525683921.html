<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641373/%D9%86%D8%A7%DA%A9%D8%A7%D9%85%DB%8C-%DB%8C%D8%A7%D8%B1%D8%A7%D9%86-%D8%AD%D8%B3%D9%86-%DB%8C%D8%B2%D8%AF%D8%A7%D9%86%DB%8C-%D8%AF%D8%B1-%D8%B1%D8%B3%DB%8C%D8%AF%D9%86-%D8%A8%D9%87-%D9%81%DB%8C%D9%86%D8%A7%D9%84-%D9%84%DB%8C%DA%AF-%DA%A9%D8%B4%D8%AA%DB%8C-%D8%A2%D8%B2%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T13:41:00+00:00"/>
    <meta property="og:title" content="ناکامی یاران حسن یزدانی در رسیدن به فینال لیگ کشتی آزاد"/>
    <meta property="og:description" content="در جریان یکی دیگر از دیدارهای مرحله نیمه نهایی لیگ کشتی آزاد، تیم اترک در دیداری سخت و با اختلاف تنها یک امتیاز برابر تا ثبت جهانی طوس..."/>
  </head>
  <body>
    <article>
      <h1>
        <a href="https://www.bultannews.com/fa/news/641373/%D9%86%D8%A7%DA%A9%D8%A7%D9%85%DB%8C-%DB%8C%D8%A7%D8%B1%D8%A7%D9%86-%D8%AD%D8%B3%D9%86-%DB%8C%D8%B2%D8%AF%D8%A7%D9%86%DB%8C-%D8%AF%D8%B1-%D8%B1%D8%B3%DB%8C%D8%AF%D9%86-%D8%A8%D9%87-%D9%81%DB%8C%D9%86%D8%A7%D9%84-%D9%84%DB%8C%DA%AF-%DA%A9%D8%B4%D8%AA%DB%8C-%D8%A2%D8%B2%D8%A7%D8%AF">ناکامی یاران حسن یزدانی در رسیدن به فینال لیگ کشتی آزاد</a>
      </h1>
      <h2>در جریان یکی دیگر از دیدارهای مرحله نیمه نهایی لیگ کشتی آزاد، تیم اترک در دیداری سخت و با اختلاف تنها یک امتیاز برابر تا ثبت جهانی طوس...</h2>
      <address><time datetime="2019-11-22T13:41:00+00:00">22 Nov 2019, 13:41</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در جریان دومین دیدار از مرحله نیمه نهایی لیگ برتر کشتی آزاد که در سالن ۱۲ هزار نفری مجموعه ورزشی آزادی تهران در حال برگزاری است، تیم‌های اترک خراسان شمالی و "تا ثبت جهانی طوس" به مصاف هم رفتند که در پایان اترک خراسان شمالی در دیداری سخت و نفسگیر با نتیجه ۵ بر ۵ ( برتری ۲۱ بر ۲۰ در شمارش امتیازها) به برتری رسید و حریف تیم بازار بزرگ ایران در دیدار فینال شد.</p>
      <p>این نتیجه در حالی به دست آمد که گنو پتریاشویلی، کشتی گیر سنگین وزن و عنوان‌دار تیم اترک در مبارزه پایانی با برتری ۱۰ بر صفر باعث صعود تیمش به دیدار فینال شد تا یاران حسن یزدانی در تیم تا ثبت جهانی طوس نتوانند راهی فینال شوند.</p>
      <p>نتایج مبارزه‌های انفرادی این دیدار به شرح زیر است:</p>
      <p>اترک خراسان شمالی ۵ (برنده) - تا ثبت جهانی طوس ۵ (اسامی کشتی گیران اترک ابتدا آمده است)</p>
      <p>۵۷ کیلوگرم: سیدرضا عزیزی ۶ - محسن ملکی یک<br/>۶۱ کیلوگرم: احمد نبی گوارزاتیلوف ۹ – آرسن هاراتونیان ۲<br/>۶۵ کیلوگرم: مرتضی قیاسی ۳ – امیرحسین مقصودی ۲<br/>۷۰ کیلوگرم: محمدصادق فیروزپور ۲ - مهدی یگانه جعفری ۳<br/>۷۴ کیلوگرم: جمال عبادی ۲ - محمد نخودی ۷<br/>۷۹ کیلوگرم: سجاد غلامی ۳ - جبراییل حسن اف ۵<br/>۸۶ کیلوگرم: علی موجرلو یک - حسن یزدانی ۱۱<br/>۹۲ کیلوگرم: عزت الله اکبری ۴ - میثم مصطفی جوکار یک<br/>۹۷ کیلوگرم: مجتبی گلیج - اسماعیل نجاتیان<br/>۱۲۵ کیلوگرم: گنو پتریاشویلی ۱۰ - علی ابراهیمی صفر</p>
      <p>از نتایج عجیب این دیدار می‌توان به شکست غیرمنتظره مجتبی گلیج دارنده ۲ مدال طلای امیدهای جهان مقابل اسماعیل نجاتیان کشتی‌گیر کهنه کار تا ثبت جهانی طوس اشاره کرد.</p>
      <p>در ترکیب دو تیم چهره‌های عنوان دار کشتی جهان و المپیک حضور داشت. برای تا ثبت جهانی طوس حسن یزدانی دارنده مدال های طلای جهان و المپیک و جبرییل حسن اف دارنده مدال‌های برنز المپیک و ۲ نقره و ۲ برنز جهان از آذربایجان به روی تشک رفتند و برای تیم اترک نیز گنو پتریاشویلی دارنده ۳ طلای جهان و یک برنز المپیک از گرجستان در سنگین وزن مبارزه کرد.</p>
      <p>پیش از این تیم بازار بزرگ ایران در دیگر دیدار مرحله نیمه نهایی با نتیجه ۹ بر یک برابر دانشگاه آزاد به برتری رسید و راهی فینال شد.</p>
      <p>دیدارهای رده‌بندی و فینال لیگ برتر کشتی آزاد از ساعت ۱۸ امروز (جمعه) در سالن ۱۲ هزار نفری مجموعه ورزشی آزادی تهران برگزار خواهد شد.</p>
      <p>ابتدا در دیدار رده بندی تیم های تا ثبت جهانی طوس و دانشگاه آزاد برای کسب عنوان سومی مصاف می کنند، سپس دو تیم بازار بزرگ ایران و اترک خراسان شمالی برای کسب سکوی قهرمانی مصاف می کنند.</p>
    </article>
  </body>
</html>