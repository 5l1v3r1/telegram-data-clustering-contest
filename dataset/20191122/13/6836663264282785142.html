<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/domaci/e-neschopenky-maji-pomaly-start-lekari-se-teprve-seznamuji-se-systemem-1364454"/>
    <meta property="og:site_name" content="E15.cz"/>
    <meta property="article:published_time" content="2019-11-22T13:21:00+00:00"/>
    <meta property="og:title" content="E-neschopenky mají pomalý start, lékaři se teprve seznamují se systémem"/>
    <meta property="og:description" content="Do ostrého spuštění elektronických neschopenek zbývá jen něco přes měsíc. Lékaři se však teprve začínají se systémem seznamovat a zaměstnavatelé zase tvrdí, že jim stát ještě vůbec nedal systém k testování. „Obvykle se u takových implementací říká, že je důležité mít na testování minimálně dva až tři měsíce. To už jsme prošvihli,“ řekl za zaměstnavatele viceprezident Svazu průmyslu a dopravy Jan Rafaj. „S každým dalším dnem bez testů se pravděpodobnost, že systém bude skutečně plně funkční, snižuje,“ dodal."/>
  </head>
  <body>
    <article>
      <h1>E-neschopenky mají pomalý start, lékaři se teprve seznamují se systémem</h1>
      <address><time datetime="2019-11-22T13:21:00+00:00">22 Nov 2019, 13:21</time> by <a rel="author">Nguyen Thuong Ly</a></address>
      <p>
        <b>Do ostrého spuštění elektronických neschopenek zbývá jen něco přes měsíc. Lékaři se však teprve začínají se systémem seznamovat a zaměstnavatelé zase tvrdí, že jim stát ještě vůbec nedal systém k testování. „Obvykle se u takových implementací říká, že je důležité mít na testování minimálně dva až tři měsíce. To už jsme prošvihli,“ řekl za zaměstnavatele viceprezident Svazu průmyslu a dopravy Jan Rafaj. „S každým dalším dnem bez testů se pravděpodobnost, že systém bude skutečně plně funkční, snižuje,“ dodal.</b>
      </p>
      <p>Česká správa sociálního zabezpečení, která projekt zastřešuje, však výtky odmítá. „Vyšli jsme vstříc různým požadavkům, které zástupci zaměstnavatelů k technickému řešení e-neschopenky uplatňovali,“ řekla mluvčí úřadu Jana Buraňová.</p>
      <p>Elektronické neschopenky mají od začátku ledna usnadnit komunikaci mezi lékaři a zaměstnavateli. Nemocným pracovníkům například odpadne nutnost s papíry chodit k zaměstnavateli. Lékaři budou moci vystavovat nemocenskou skrze upravené lékařské programy nebo portál ČSSZ, zaměstnavatelé si pak mohou o tyto údaje požádat.</p>
      <related>
        <a href="https://www.e15.cz/magazin/vedci-zjistili-ze-stav-beztize-ohrozuje-krevni-obeh-1364364"/>
      </related>
      <p>Lékaři a nemocnice začali systém testovat v říjnu a listopadu. Někteří lékaři si však stěžují, že digitální neschopenka se neobejde zcela bez papíru. Musejí totiž vytisknout pacientovi takzvaný průkaz práce neschopného.</p>
      <p>„E-neschopenka je polovičatým řešením a dalším typickým příkladem toho, jak elektronizace nesmí vypadat,“ tvrdí předseda Společnosti všeobecného lékařství Svatopluk Býma. Ministerstvo práce a sociálních věcí však oponuje, že lékaři měli dostatek času na připomínky.</p>
      <p>Za úkony související s vystavením nemocenské navíc požadují lékaři kompenzaci ve výši sto korun, zavedení úhrady podpořil v říjnu i sněmovní výbor pro zdravotnictví. „Je to skutečně administrativní činnost, kterou po lékaři požaduje stát,“ řekl předseda Sdružení praktických lékařů Petr Šonka.</p>
      <related>
        <a href="https://www.e15.cz/nazory/zapisnik-jany-havligerove-prekvapeni-na-hrade-1364062"/>
      </related>
      <p>To však vláda tento týden odmítla. „Pokud bychom dávali lékařům sto korun za e-neschopenku, tak tam může být motivace, abychom měli strašně moc e-neschopných,“ míní premiér Andrej Babiš (ANO).</p>
      <p>Elektronické neschopenky měly původně fungovat už letos, první Babišova vláda ale chtěla připravit nový projekt od roku 2021. Ministryně práce a sociálních věcí Jana Maláčová (ČSSD) ale prosadila spuštění v lednu 2020. Stát měl v minulosti několikrát problémy se spuštěním nebo provozem elektronických databází, například s registrem vozidel nebo elektronickou zdravotní knížkou.</p>
      <related>
        <h4>Související články</h4>
        <a href="https://www.e15.cz/nazory/komentar-martina-cabana-kolaps-pece-vypada-jinak-1361916"/>
        <a href="https://www.e15.cz/domaci/vojtech-chce-zamestnancum-nemocnic-pridat-maximalne-tri-procenta-1361370"/>
        <a href="https://www.e15.cz/domaci/do-zdravotnictvi-pujde-dalsich-sest-miliard-dosahnou-na-ne-jen-vybrane-nemocnice-1362348"/>
        <a href="https://www.e15.cz/domaci/babis-s-hribem-se-pretahuji-o-pozemky-v-letnanech-praha-by-zde-chtela-nemocnici-za-8-5-miliardy-1355276"/>
        <a href="https://www.e15.cz/domaci/ministerstvo-zdravotnictvi-vypsalo-tendr-na-leteckou-zachranku-1362992"/>
      </related>
    </article>
  </body>
</html>