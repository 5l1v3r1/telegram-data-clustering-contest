<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914781"/>
    <meta property="og:site_name" content="Dnevnik"/>
    <meta property="article:published_time" content="2019-11-22T13:30:00+00:00"/>
    <meta property="og:title" content="Od petka do petka: pijani voznik in »trezna« guma, v zaporu do milijona, z očali ni pretental policistov"/>
    <meta property="og:description" content="V tokratnem pregledu neobičajnih novic s področja črne kronike izpostavljamo zgodbo opitega šoferja, ki mu je ponagajala &amp;#187;trezna&amp;#171; guma, mladeniča, ki je zapeljal v policiste, nato pa še v stavbo, iz Azije prihajata zgodbi z letališč – Indijec se je dolga leta izdajal za pilota, da je tako preskakoval dolge vrste za pregled, razočarani Singapurec pa je kovčkom menjal oznake z imeni in si prislužil zapor. Tedenski pregled zaokrožujemo z zgodbo iz Nigerije, kjer je zaporniku za rešetkami uspelo zaslužiti milijon dolarjev, in pa zgodbo iz Velike Britanije, kjer moškemu ni uspelo pretentati policistov. Pa čeprav si je na obraz nadel očala."/>
  </head>
  <body>
    <article>
      <h1>Od petka do petka: pijani voznik in »trezna« guma, v zaporu do milijona, z očali ni pretental policistov</h1>
      <address><time datetime="2019-11-22T13:30:00+00:00">22 Nov 2019, 13:30</time> by <a rel="author">Tamara Krivec</a></address>
      <p>
        <b>V tokratnem pregledu neobičajnih novic s področja črne kronike izpostavljamo zgodbo opitega šoferja, ki mu je ponagajala »trezna« guma, mladeniča, ki je zapeljal v policiste, nato pa še v stavbo, iz Azije prihajata zgodbi z letališč – Indijec se je dolga leta izdajal za pilota, da je tako preskakoval dolge vrste za pregled, razočarani Singapurec pa je kovčkom menjal oznake z imeni in si prislužil zapor. Tedenski pregled zaokrožujemo z zgodbo iz Nigerije, kjer je zaporniku za rešetkami uspelo zaslužiti milijon dolarjev, in pa zgodbo iz Velike Britanije, kjer moškemu ni uspelo pretentati policistov. Pa čeprav si je na obraz nadel očala.</b>
      </p>
      <h3>Pijani voznik in “trezna” pnevmatika</h3>
      <p>Nekoč, a vendarle še ne tako dolgo tega, sta blizu Škofje Loke živela moški in pnevmatika. On je rad kdaj kaj popil, ona je rada kdaj malce spustila. Živela sta v sožitju, opirajoč se drug na drugega. A vsega lepega je enkrat konec. Prišla je zloglasna sobota, ko so policisti sredi noči moškega (v družbi pnevmatike in njenih treh prijateljic) ustavili in mu v krvi namerili veliko količino alkohola. Po drugi strani so gumam očitali preveliko »treznost«, kakor so zapisali v poročilo. Bili so zadovoljni, da jim je simpatično, a izjemno nevarno dvojico uspelo izločiti iz prometa pred morebitno nesrečo. Samo upajo lahko, da si je moški opomogel in za volan ne bo več sedel pijan, po drugi strani pa, da bo pnevmatika odslej pazila, da ne bo spustila. In potem bosta živela srečno do konca svojih dni.</p>
      <h3>Zapeljal v policista in razbijal</h3>
      <p>Pester ponedeljkov večer so imeli policisti iz Trebnjega, ki so lovili voznika mercedesa. Ta je najprej izgubil oblast nad vozilom in trčil v ogledalo ob cesti, kar ga ni kaj pretirano vrglo iz tira, saj je zapeljal na travnik in nato brez ustavljanja oddirjal naprej. Ko sta policista tam zbirala obvestila, se je voznik vrnil in najprej zapeljal v moškega, ki je policistoma pomagal z informacijami o prvem incidentu. Gospodu je uspelo odskočiti izpred avta, ki je potem – oh, kako nespretno – trčil v drugega. Tudi to voznika ni odvrnilo od nadaljnjih traparij – avto je obrnil in se zagnal tako v občana kot v policista, za ukaze katerega mu ni bilo mar. Enega od njiju je celo lažje poškodoval. Sčasoma jima je uspelo 23-letnega voznika obvladati in aretirati. Bil je pijan, v avtu pa je imel še marihuano. Policisti so pozneje ugotovili, da je mladenič vmes povzročil še eno nesrečo – zaletel se je namreč v stavbo, potem pa šel vanjo in razbijal po stanovanju. Očitno je bila to kazen, ker se mu je postavila na pot.</p>
      <h3>Prigode z letališč</h3>
      <p>Tito je rekel: Znajdi se! In Indijec, o katerem pišemo, je storil ravno to. To je počel dolgih petnajst let, preden so mu stopili na prste. Na letališčih je namreč nosil pilotsko uniformo Lufthanse, da se je tako hitreje, mimo vrst in dolgotrajnih pregledov, vkrcal na letalo. Roko na srce, te vrste so včasih res zelo nadležne. Včasih mu je uniforma celo prinesla boljši sedež na letalu. No, pred dnevi so ga aretirali v New Delhiju in mu zasegli tudi lažni osebni dokument. Odkrili so ga zaradi »sumljivega gibanja«, pišejo tuji mediji, kar koli že to pomeni. Indijec nekaj časa očitno ne bo potoval. Razen iz celice do menze in nazaj. Zanimiva letališka zgodba prihaja tudi iz Singapurja, kjer je uslužbenec na skoraj 300 kovčkih menjal oznake z imeni, zaradi česar je prtljaga potovala na napačne konce sveta. Razlog je bil razočaranje in jeza, ker se nadrejeni niso zmenili za njegove pozive k dodatnim zaposlitvam na njegovem oddelku. Prislužil si je 20 dni zapora.</p>
      <h3>V zaporu do milijona dolarjev</h3>
      <p>Za dovolj podjetne tudi zapor ponuja priložnost za zaslužek. Nigerijcu, ki si je z obsodbo zaradi goljufije prislužil štiriletno zaporno kazen v najbolj varovanem zaporu v Lagosu, je s pomočniki z mednarodno spletno prevaro kar tam uspelo zaslužiti milijon dolarjev. Z denarjem naj bi ženi kupil par luksuznih avtov in stanovanj. Preiskava je pokazala, da moški sploh ne bi smel imeti dostopa do interneta in telefona, še hujše kršitve pa so se dogajale, ko so ga po obisku v bolnišnici namesto nazaj za rešetke odložili v hotelu, kjer se je srečal z ženo in otroki ter obiskal še nekaj družabnih dogodkov. Takšno kazen imel bi tudi jaz, če se malce pošalimo iz oglasa za okna.</p>
      <h3>Očala ne naredijo človeka …</h3>
      <p>Britanec je skušal s poceni trikom pretentati policiste. Tridesetletnik je bil namreč na begu pred njimi, ko je dobil genialno idejo, kako ga ne bodo nikoli našli. Na obraz si je nadel očala in voila! Pozabil pa je, da ima na vratu edinstveno tetovažo, pa tudi, da mu eno od ušes štrli pod nevsakdanjim kotom. Zaradi kraje po trgovinah je dobil 30 tednov zapora, obenem pa večno slavo na spletnih družbenih omrežjih, kjer je postal prava tarča posmeha.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914061/kronika/od-petka-do-petka-med-opravljanjem-potrebe-padel-v-jarek-popil-nakradeno-robo-in-zaspal"/>
        <a href="https://www.dnevnik.si/1042912567/kronika/od-petka-do-petka-kraja-postrvi-grobarji-kot-zobarji-in-vozniki-po-nauk-v-mrtvasnico"/>
      </related>
    </article>
  </body>
</html>