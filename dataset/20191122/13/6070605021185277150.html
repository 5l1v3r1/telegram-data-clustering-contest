<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/DIRECTE-Roda-posterior-consell-ministres_0_2348765215.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T13:36:00+00:00"/>
    <meta property="og:title" content="El govern espanyol constata que la dreta s'ha &quot;autoexclòs&quot; però demana que no bloquegi la investidura"/>
    <meta property="og:description" content="Isabel Celaá compareix coincidint amb les diverses consultes a la militància sobre la investidura"/>
  </head>
  <body>
    <article>
      <h1>El govern espanyol constata que la dreta s'ha "autoexclòs" però demana que no bloquegi la investidura</h1>
      <h2>Isabel Celaá compareix coincidint amb les diverses consultes a la militància sobre la investidura</h2>
      <address>
        <time datetime="2019-11-22T13:36:00+00:00">22 Nov 2019, 13:36</time>
      </address>
      <p>El govern espanyol demana suport a dreta i esquerra per a la formació del govern de coalició del PSOE i Unides Podem, tot i constatar que el PP i Cs s'han "autoexclòs de moment" de la investidura i la governabilitat de l'Estat. Sense distincions, la portaveu ha demanat als partits que "estiguin a l'altura i permetin que el nou govern comenci a caminar", seguint així els pronunciament d'actors internacionals, orientats a la necessitat que es desbloquegi la situació política. La portaveu del govern espanyol en funcions, Isabel Celaá, ha remarcat el caràcter "progressista" de l'executiu, que vol fer compatible la justícia fiscal i social amb l'estabilitat pressupostària. "Som capaços de créixer en polítiques socials i alhora reduir el dèficit", ha celebrat la portaveu, després d'asseverar que l'economia espanyola creix per sobre de la mitjana europea, malgrat els signes de desacceleració. </p>
      <p>Celaá ha comparegut en roda de premsa posterior al consell de ministres, coincidint amb uns dies en què les militàncies del PSOE, Podem, els comuns i Esquerra es pronuncien sobre la investidura de Pedro Sánchez. Els republicans posen sobre la taula la necessitat que la Moncloa s'avingui a crear una mesa de negociació política com a condició per avalar el govern de coalició, i aquest dijous Pablo Iglesias va replicar que el diàleg serà una de les "prioritats" del nou executiu. Si el suport d'ERC sembla viable, el de JxCat s'albira més complicat després que el president de la Generalitat, Quim Torra, explicités que votaria que no i instés els d'Oriol Junqueras a fer-ho en aquest mateix sentit. </p>
      <p>Les converses es porten amb discreció i es produeix entre partits, de manera que Celaá no ha volgut valorar si el govern espanyol en funcions està predisposat a acceptar aquesta petició d'ERC, ni quines forces hauria d'integrar la mesa de diàleg. Preguntada per si més enllà d'aquest espai el govern estaria disposat a buscar-ne un per parlar amb ERC sobre autodeterminació i amnistia, ha assenyalat que l'executiu del PSOE sempre ha cenyit el diàleg a ser "dins la Constitució i dins la llei".  </p>
      <figure>
        <img src="https://www.ara.cat/2019/11/21/politica/Torra-voluntat-eleccions-possible-inhabilitacio_2348175295_67540551_117x66.jpg"/>
      </figure>
      <p>
        <a href="https://www.ara.cat/politica/Torra-voluntat-eleccions-possible-inhabilitacio_0_2348165260.html">Quim Torra pressiona ERC perquè voti en contra de la investidura de Sánchez</a>
      </p>
      <p>Celaá també ha valorat la sentència del cas dels ERO d'Andalusia i l'ha qualificat de "dolorosa" per als que han "compartit i apreciat" la llarga trajectòria de les persones afectades. En la línia del que va expressar aquest dijous la vicepresidenta en funcions, Carmen Calvo, la portaveu també ha puntualitzat que cal esperar al pronunciament del Tribunal Suprem perquè la sentència de l'Audiència Provincial de Sevilla no és ferma. Calvo va anar encara més enllà i va subratllar l'"honorabilitat" de Manuel Chaves i José Antonio Griñán, mentre que Celaá s'ha limitat a reafirmar el "respecte total" a la resolució judicial. En qualsevol cas, ha destacat que el govern que vol tirar endavant Pedro Sánchez està "compromès" amb la "neteja i la regeneració democràtica".</p>
      <p>El líder del PP al Senat, Javier Maroto, ha anunciat aquest divendres que el seu partit demanarà la compareixença "urgent" de Sánchez per donar explicacions del cas ERO, però Celaá ha assegurat que aquest procediment "no afecta el govern ni el president en funcions", i ha donat a entendre que el líder socialista no compareixerà sobre aquesta qüestió.</p>
    </article>
  </body>
</html>