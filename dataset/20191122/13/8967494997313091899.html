<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/-nieuwe-regering-moet-strijd-tegen-mensenhandel-opnieuw-op-de-voorgrond-plaatsen~ab0c9ca3/"/>
    <meta property="og:site_name" content="HLN"/>
    <meta property="article:published_time" content="2019-11-22T13:01:00+00:00"/>
    <meta property="og:title" content="&quot;Nieuwe regering moet strijd tegen mensenhandel opnieuw op de voorgrond plaatsen&quot;"/>
    <meta property="og:description" content="De toekomstige federale regering moet de strijd tegen mensenhandel opnieuw op de voorgrond plaatsen. Dat zeggen het federaal migratiecentrum Myria, het RSZ en de vereniging PAG-ASA tijdens een pers..."/>
  </head>
  <body>
    <article>
      <h1>"Nieuwe regering moet strijd tegen mensenhandel opnieuw op de voorgrond plaatsen"</h1>
      <address><time datetime="2019-11-22T13:01:00+00:00">22 Nov 2019, 13:01</time> by <a rel="author">ttr , pvz</a></address>
      <p>
        <b>De toekomstige federale regering moet de strijd tegen mensenhandel opnieuw op de voorgrond plaatsen. Dat zeggen het federaal migratiecentrum Myria, het RSZ en de vereniging PAG-ASA tijdens een persconferentie naar aanleiding van de voorstelling van het jaarverslag van Myria. Er zijn meer middelen nodig om slachtoffers op te sporen, diepgravend onderzoek te kunnen voeren naar de daders en om de slachtoffers goed te begeleiden, klinkt het.</b>
      </p>
      <p>“De strijd tegen mensenhandel is nooit weggeweest van de politieke agenda, maar we zien wel dat hij de laatste jaren minder wordt geprioriteerd. We merken dat aan bepaalde veiligheidsplannen, aan de zonale plannen van aanpak”, zegt directeur van Myria Koen Dewulf. En het zijn de slachtoffers van onder meer seksuele uitbuiting of arbeidsuitbuiting die daarvan de dupe zijn.</p>
      <related>
        <h4>Lees ook</h4>
        <a href="https://www.hln.be/nieuws/binnenland/myria-wijst-op-gemiste-kansen-in-onderzoek-comite-p-over-politiegeweld-tegen-transmigranten~ad92603c/"/>
      </related>
      <p>Bovendien ziet Myria nog grote uitdagingen op het terrein wat betreft de detectie, het informeren en het beschermen van slachtoffers. Myria roept dan ook op om de politie- en inspectiediensten en het gerechtelijk apparaat de adequate personeels- en materiële middelen te geven die momenteel ontbreken. Bovendien raadt Myria aan om nog meer in te zetten op het opleiden van diensten die in contact komen met potentiële slachtoffers van mensenhandel, zodat zij beter signalen kunnen opvangen en de slachtoffers beter kunnen bijstaan.</p>
      <p>Zo geeft de RSZ, die inspecteurs heeft die specifiek zijn opgeleid voor de strijd tegen economische exploitatie, opleidingen over de problematiek aan inspecteurs van andere diensten, zegt Stéphanie Schulze van RSZ. Ze benadrukt echter ook dat de capaciteit bij zowel de inspectiediensten als bij de politie ontoereikend is om iedereen op te leiden en om ten volle in te zetten op de strijd tegen mensenhandel.</p>
      <h3>Informeren</h3>
      <p>Slachtoffers moeten ook goed op de hoogte gebracht worden van hun rechten, en ze moeten geïnformeerd worden dat ze terechtkunnen bij gespecialiseerde opvangcentra. Ook moeten ze gratis juridische bijstand krijgen tot het einde van de strafprocedure. Een snelle toewijzing van een advocaat zorgt ervoor dat de slachtoffers naar behoren worden vertegenwoordigd.</p>
      <p>De Global Slavery Index schat dat er in 2018 23.000 slachtoffers waren van mensenhandel in België. De politiediensten hebben vorig jaar 358 inbreuken met elementen van mensenhandel vastgesteld en bij het parket zijn 301 dossiers van mensenhandel binnengekomen, met telkens minstens één slachtoffer. Vorig jaar kwamen bovendien 158 van die slachtoffers terecht in de gespecialiseerde opvangcentra. “Het aantal opgevangen slachtoffers is slechts het topje van de ijsberg”, zegt Sarah De Hovre van PAG-ASA, die een van de drie Belgische gespecialiseerde centra uitbaat. “Mensenhandel is een verborgen misdaad. Om die te bestrijden is onderzoek nodig, waarvoor voldoende mensen nodig zijn op het terrein die voldoende tijd krijgen. En daarvoor zijn extra middelen nodig.”</p>
      <h3>Te weinig manschappen</h3>
      <p>Dat niet alle slachtoffers bij de hulpcentra terechtkomen, heeft volgens De Hovre verschillende reden, waaronder een gebrek aan manschappen en kennis bij de eerstelijnsdiensten. Daarnaast wensen slachtoffers van mensenhandel ook niet altijd doorverwezen te worden, bijvoorbeeld omdat ze geen vertrouwen hebben in de overheidsdiensten of omdat ze vrezen het land uitgezet te worden.</p>
      <p>De Hovre benadrukt echter ook dat de drie gespecialiseerde centra, in Brussel, Antwerpen en Luik, steeds volledig vol zitten. “We kreunen onder het werk en werken momenteel nog niet met wachtlijsten. We zoeken voor iedereen een plek of gaan op zoek naar andere opvangmogelijkheden, maar om te kunnen uitbreiden zijn opnieuw extra middelen nodig.” Ook stelt De Hovre voor om een centraal meldpunt te creëren voor alle oproepen naar de opvangcentra en ze stelt ook voor om de hulpcentra ook te verwittigen wanneer de slachtoffers er niet voor kiezen om zich daar te laten helpen. “Alleen zo weten we hoeveel slachtoffers er juist zijn, en kan de situatie echt geanalyseerd worden.</p>
    </article>
  </body>
</html>