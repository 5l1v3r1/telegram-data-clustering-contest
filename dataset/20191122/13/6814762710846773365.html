<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SLMQc/hvezda-sherlocka-a-potvory-andrew-scott-zari-vkomedii-o-krizi-stredniho-veku-marnive-celebrity"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T13:58:00+00:00"/>
    <meta property="og:title" content="Hvězda Sherlocka a Potvory Andrew Scott září v komedii o krizi středního věku marnivé celebrity"/>
    <meta property="og:description" content="Andrew Scott ví, co to obnáší být hvězda, už od první série populárního seriálu Sherlock, kde si zahrál mistra zločinu Moriartyho, nebo od druhé řady Potvory, kde nás svedl jako sexy kněz. Dramatik, herec, skladatel Noël Coward také věděl, jaké to je být celebrita – ne náhodou se po něm dnes jmenuje jedno z londýnských divadel."/>
  </head>
  <body>
    <article>
      <h6 class="kicker">Na divadlo do kina</h6>
      <h1>Hvězda Sherlocka a Potvory Andrew Scott září v komedii o krizi středního věku marnivé celebrity</h1>
      <address>
        <time datetime="2019-11-22T13:58:00+00:00">22 Nov 2019, 13:58</time>
      </address>
      <p>
        <b>Andrew Scott ví, co to obnáší být hvězda, už od první série populárního seriálu Sherlock, kde si zahrál mistra zločinu Moriartyho, nebo od druhé řady Potvory, kde nás svedl jako sexy kněz. Dramatik, herec, skladatel Noël Coward také věděl, jaké to je být celebrita – ne náhodou se po něm dnes jmenuje jedno z londýnských divadel.</b>
      </p>
      <p>Už na sklonku 30. let Coward o údělu marnivého sebestředného herce napsal komedii Slunce v pasti!, která se s úspěchem hraje dodnes. Když si jejího hlavního hrdinu letos v létě zahrál v divadle Old Vic právě Andrew Scott, v režii držitele cen Olivier i Tony Matthewa Warchuse (muzikál Matilda, film Pride), fanoušci stáli na posledních pár lístků fronty od šesti hodin ráno. Ve čtvrtek 28. listopadu si může divácký i kritický hit prázdnin užít bez čekání díky cyklu přenosů britského divadla do kin NT Live také české publikum. Záznam opatřený českými titulky promítne pražské kino Aero od 19:45.</p>
      <h3>Seriálová hvězda v divadle</h3>
      <p><i>„Slunce v pasti!</i> je pro mě hrou o bohémech, umělcích a rebelech, prezentovaných jako nová šlechta. I v celebritě se ale skrývá lidská bytost. Velké téma této hry zní: kdy hrajeme, a kdy ne? A chceme, aby si odpověď divák našel sám,“ říká<b> Andrew Scott</b>. Oblíbený irský herec se v londýnském divadle naposledy ukázal jako Hamlet. „Nemyslel jsem si, že se tenhle rok na jeviště vrátím,“ svěřil se Scott magazínu GQ. Nová verze Cowardovy zábavné hry, v níž se z jedné z milenek hlavního hrdiny stal milenec, ho ale zlákala. Zvlášť, když se mohl zapojit do všech prvků její produkce, spolupracovat s režisérem<b> Matthewem Warchusem</b>, kterého znal z natáčení filmu Pride, a k tomu se vrátit do slavného divadla Old Vic, kde dostal svou první práci poté, co se v roce 1999 přestěhoval z Dublinu do Londýna.</p>
      <p>Od té doby se z něj díky seriálům Sherlock a Potvora stala hvězda, divadlo má ovšem dnes 43letý herec stále hodně rád. „V něm se totiž můžete sám režírovat. Tedy samozřejmě, že tam je i režisér. Ale když pak při představení cítíte, že si publikum začíná trochu pokašlávat, je vaše starost, abyste ho zase vtáhli do hry.“</p>
      <p>Podívejte se na trailer představení <i>Slunce v pasti!</i></p>
      <figure>
        <iframe src="https://www.youtube.com/embed/CDzwUL2rdCY" width="560" height="315" data-service="Youtube" scrolling="no"/>
      </figure>
      <h3>Narcistická valentýnka</h3>
      <p>Slunce v pasti! obsahuje prvky frašky, zároveň do něj <b>Noël Coward</b> otiskl sám sebe. „Jde o jeho nejautobiografičtější dílo, euforickou a vášnivou observaci narcisismu, zbožňování a osamělosti. Většina mých oblíbených her jsou komedie s přidaným emocionálním rozměrem a Slunce v pasti! je hodně zábavná sexuální komedie s nečekanou hloubkou,“ popisuje hru režisér Matthew Warchus, držitel ceny Olivier za muzikál Matilda a ceny Tony za komedii Bůh masakru. Americký kritik Ben Brantley hru popsal jako „jednu z nejnestydatějších a nejživelnějších divadelních valentýnek adresovaných sobě samému“. Noël Coward (1899–1973) ji napsal, když mu bylo čtyřicet, přičemž hvězdou se stal v pětadvaceti letech. Příjmení hrdiny Slunce v pasti! Essendine můžeme vnímat jako anagram slova neediness (tj. žádostivost po pozornosti a citu). Cowardova hra se mj. ptá, zda víc slunce potřebuje své planety, aby se kolem něj otáčely, nebo je to naopak?</p>
      <p>★★★★★</p>
      <p>
        <i>„Od první chvíle, kdy se objeví na jevišti v kostýmu jednoho ze Ztracených chlapců Petra Pana plný nespokojenosti a kocoviny, je skvělý Scott úžasný. Prostor zaplňuje pomocí mimiky i muzikality, s níž pronáší důvtipné repliky, zatímco jeho postava lavíruje mezi slabostí a ironií, předvádí bouřlivé výstupy a odhaluje svou jedovatost. Jeho hrdina je k pomilování i k profackování, podmanivý i nadutý. … Pokud nechápete, proč je Coward považován za génia a Scott za hvězdu dneška – tady je důkaz.“</i>
      </p>
      <p>
        <i>Dominic Cavendish, The Telegraph</i>
      </p>
      <p>
        <b>SLUNCE V PASTI! | čtvrtek 28. listopadu 2019 | Kino Aero (Praha)</b>
      </p>
      <p>
        <b>DALŠÍ PROGRAM DIVADLA V KINĚ V ČR:</b>
      </p>
      <p>
        <b>Peter Morgan: Audience</b>
      </p>
      <p>záznam</p>
      <p>Kino (Kopřivnice) – 26. 12. 2019</p>
      <p> </p>
      <p>
        <b>William Shakespeare: Sen čarovné noci</b>
      </p>
      <p>záznam nové hry</p>
      <p>Kino Vesmír (Semily) – 28. 12. 2019</p>
      <p> </p>
      <p>
        <b>Edmond Rostand v úpravě Martina Crimpa: Cyrano z Bergeracu</b>
      </p>
      <p>přímý přenos</p>
      <p>Kino Aero (Praha) – 20. 2. 2020</p>
      <p> </p>
      <p>
        <b>Lucy Kirkwood: Nebeská klenba</b>
      </p>
      <p>přímý přenos</p>
      <p>Kino Aero (Praha) – 21. 5. 2020</p>
      <p>Konečný seznam participujících kin rozesíláme vždy před konkrétním přenosem, případně je možné ho nalézt na <a href="http://www.ntlive.cz/">www.ntlive.cz</a>.</p>
      <p>Všechny hry jsou uváděny v původním anglickém znění s českými a anglickými titulky.</p>
      <p> </p>
      <p>
        <b>Předprodej a rezervace</b>
      </p>
      <p>Předprodej a rezervace vstupenek probíhá na pokladnách jednotlivých kin a online. Cena vstupenky je od 250 Kč.</p>
      <p> </p>
    </article>
  </body>
</html>