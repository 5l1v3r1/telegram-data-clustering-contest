<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685924/mitsotakis-h-ellada-den-einai-xefrago-ampeli-ta-synora-mas-fylass"/>
    <meta property="og:site_name" content="enikos.gr"/>
    <meta property="article:published_time" content="2019-11-22T13:53:00+00:00"/>
    <meta property="og:title" content="Μητσοτάκης: H Ελλάδα δεν είναι ξέφραγο αμπέλι - Τα σύνορά μας φυλάσσονται και θα φυλάσσονται"/>
    <meta property="og:description" content="Για «μεταναστευτική καταιγίδα» που γιγαντώθηκε από άστοχες αποφάσεις του παρελθόντος, έκανε λόγο ο Κυριάκος Μητσοτάκης..."/>
  </head>
  <body>
    <article>
      <h1>Μητσοτάκης: H Ελλάδα δεν είναι ξέφραγο αμπέλι - Τα σύνορά μας φυλάσσονται και θα φυλάσσονται</h1>
      <address>
        <time datetime="2019-11-22T13:53:00+00:00">22 Nov 2019, 13:53</time>
      </address>
      <p>Για «μεταναστευτική καταιγίδα» που γιγαντώθηκε από άστοχες αποφάσεις του παρελθόντος, έκανε λόγο ο Κυριάκος Μητσοτάκης απαντώντας στη Βουλή σε ερώτηση της <a href="http://www.enikos.gr/politics/685914/gennimata-emeis-tha-fonazoume-gia-to-prosfygiko-na-blokaroume-ako">προέδρου του ΚΙΝΑΛ</a> για το μεταναστευτικό-προσφυγικό με θέμα «Τα νησιά μας και όλη η Ελληνική Κοινωνία εκπέμπουν SOS».</p>
      <p>Ο πρωθυπουργός τόνισε πως η χώρα βρίσκεται στο μάτι του κυκλώνα και, όπως είπε, «χρειάζεται εθνική στρατηγική διαχείρισης του προβλήματος και να είμαστε έτοιμοι για όλα τα ενδεχόμενα. Η πολιτική μας έχει αλλάξει. Τα σύνορα φυλάσσονται, έλεγχοι εντάθηκαν, ο νέο νόμος επιταχύνει τις διαδικασίες ασύλου. Σταδιακά, τα ακριτικά νησιά ανακουφίζονται με αναλογική μεταφορά μεταναστών σε άλλες περιοχές» είπε, επισημαίνοντας πως η Ευρώπη οφείλει να αναλάβει τις ευθύνες της. «Χθες στο ΕΛΚ αφιέρωσα το σύνολο της ομιλίας μου και όλες τις δημόσιες παρεμβάσεις στην ευρωπαϊκή διάσταση του προβλήματος. Ζήτησα αλλαγή της συμφωνίας του Δουβλίνου. Δεν γίνεται από τη μία, χώρες να απολαμβάνουν τα οφέλη της ΕΕ, Σένγκεν, και από την άλλη να αρνούνται πεισματικά έστω και τον ελάχιστο επιμερισμό του προβλήματος. Η καινούργια ΕΕ ξεκινά τις εργασίες της. Έχουμε αντιπρόεδρο για πρώτη φορά και ο ίδιος ο Μαργαρίτης Σχοινάς έχει δεσμευτεί πως θα καταθέσει τις θέσεις της ΕΕ έως τον Φεβρουάριο» είπε ο Πρωθυπουργός, μιλώντας για ξεκάθαρο μήνυμα. «Η Ελλάδα έχει τις αντοχές της, αλλά δεν είναι ξέφραγο αμπέλι» τόνισε.</p>
      <p>Σύμφωνα με τον κ. Μητσοτάκη δρομολογούνται κλειστοί χώροι, προχωρά η αποσυμφόρηση των νησιών, καθώς 2000 χιλιάδες πρόσφυγες θα μεταφερθούν στην ενδοχώρα, 5 χιλιάδες σε ξενοδοχεία, 15 χιλιάδες σε δομές, κυρίως οικογένειες. Όπως τόνισε, πρέπει να συγκροτηθεί ενιαίος φορέας επιτήρησης συνόρων που θα τεθούν όλες οι δυνάμεις που έχουμε, ενώ προσλαμβάνονται άμεσα 400 συνοριοφύλακες στον Έβρο και 800 στα νησιά. «Ο Έβρος θα κλείσει» είπε ο πρωθυπουργός αναφερόμενος και στο σύστημα θαλάσσιας επιτήρησης που προετοιμάζεται.</p>
      <p>Αναφορικά με τις καθυστερήσεις στη διαδικασία ασύλου επισήμανε πως θα γίνουν προσλήψεις και πως η κυβέρνηση κληρονόμησε 70 χιλιάδες αιτήσεις ασύλου. «Θα γίνουν σημαντικές επιστροφές. Δεν θα λύσουμε όλο το πρόβλημα. Συμβολικά και επικοινωνιακά απέναντι στα άθλια κυκλώματα διακινητών και σε όσους έρχονται, το μήνυμα είναι σαφές. Ευπρόσδεκτοι στην Ελλάδα είναι αυτοί που εμείς θέλουμε στην Ελλάδα και όσοι δεν δικαιούνται άσυλο θα φεύγουν» επανέλαβε, ενώ αναφέρθηκε και στις νέες κλειστές δομές, όπου θα επικρατούν ανθρώπινες συνθήκες.</p>
      <p>Ο πρωθυπουργός αναφέρθηκε στα μέτρα στήριξης των τοπικών κοινωνιών, και εξήγησε πως παραμένει μειωμένος ΦΠΑ, ενίσχυση τοπικών υποδομών, προσλήψεις στις δομές κατοίκων της περιοχής αλλά και στη δημιουργία ταμείου αλληλεγγύης με 50 εκατ. ευρώ που θα στηρίξει τις περιοχές που θα υποδεχτούν πρόσφυγες και μετανάστες.</p>
      <p>«Η πολιτική μας αλλάζει. Αλλάζει συνολικά η οπτική μας. Αυτή η κρίση έχει έρθει για να μείνει. Η Ευρώπη θα εξακολουθεί να αποτελεί μαγνήτη. Γι΄ αυτό και καλείται να προστατεύσει τα εξωτερικά της σύνορα, αλλά και να μοιραστεί με δίκαιο τρόπο τους πολίτες που θα απολαύσουν το δικαίωμα να μείνουν στην ήπειρο»</p>
      <p>Παράλληλα έστειλε νέο μήνυμα στην 'Αγκυρα, υπογραμμίζοντας πως «η Τουρκία πρέπει να πιεστεί να τηρήσει τις δεσμεύσεις από την κοινή δήλωση. Αυτό σημαίνει υποχρεώσεις και για την Ελλάδα και για την Τουρκία. Φιλοξενεί εκατομμύρια πρόσφυγες, αλλά δεν μπορεί να αξιοποιεί αυτό ως μοχλό πίεσης στην Ευρώπη». Τόνισε πως η Ελλάδα ανοίγει την πόρτα της στους πραγματικά κατατρεγμένους και πρόσθεσε: «Με την ίδια αποφασιστικότητα που διεκδικούμε την ασφάλειά μας με την ίδια τόλμη ενσωματώνουμε όποιον το δικαιούται και το μπορεί. Η σημαία μας είναι πολύ μεγάλη να αγκαλιάσει όποιον το επιθυμεί. Πάντα η Ελλάδα ξεπερνούσε τις τρικυμίες. Ενωμένοι να απομονώσουμε τις ακραίες φωνές».</p>
      <p>Ο κ. Μητσοτάκης στη δευτερολογία του τόνισε πως «το πρόβλημα είναι σημαντικό, διαρκές που δεν έχει μαγικές λύσεις. Είναι σύνθετο με έντονη ανθρώπινη διάσταση και αυτή η διάσταση που αφορά τις πιο ευάλωτες ομάδες πληθυσμού. Θα δίνουμε προστασία στους πιο ευάλωτους. Κυρίως στα ασυνόδευτα παιδιά. Έχω δεσμευτεί και θα υπάρξει ανακοίνωση ενός εθνικού συντονιστή για αυτό. Επιχειρήσαμε να έρθουμε σε επαφή με τους εταίρους να δεχθούν κάποια από τα ασυνόδευτα παιδιά. Προς θεού 3000 παιδιά δεν μπορούν να τα υποδεχτούν; Η απάντηση -και δεν τιμά την Ευρώπη αυτό- δεν ήταν θετική».</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkyriakosmitsotakis%2Fvideos%2F705865856568412%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>«Ουσιαστική διαφωνία για την πολιτική την οποία πρέπει να ακολουθήσουμε ως χώρα ή ακολουθούμε ή θέλουμε να ακολουθήσουμε, δεν βλέπω να υπάρχει. Συνοψίζω, αφού σας πω ότι η πολιτική αυτή δεν έχει καμία σχέση με την πολιτική η οποία ακολουθήθηκε από την προηγούμενη Κυβέρνηση. Εμείς ακολουθούμε μια διαφορετική πολιτική. Πού βλέπω, λοιπόν, ότι συμφωνούμε; Σε τέσσερα κεντρικά σημεία» είπε ο Πρωθυπουργός στη δευτερολογία του.</p>
      <p>«Πρώτον, το πρόβλημα είναι ευρωπαϊκό, δεν είναι μόνο ελληνικό. Είναι και ελληνικό, είναι όμως πρωτίστως ευρωπαϊκό. Τι ζητάμε από την Ευρώπη; Δύο συγκεκριμένα πράγματα: Πρώτον, να υποστηρίξει η Ευρώπη την Ελλάδα, αλλά και όλες τις χώρες που αποτελούν εξωτερικά σύνορα της Ευρωπαϊκής Ένωσης, για να φυλάξουμε από κοινού τα σύνορά μας, ώστε να μπορούν να είναι ασφαλή. Αυτό σημαίνει πόρους, αυτό σημαίνει ανθρώπους και αυτό σημαίνει και διαδικασίες, κυρία Γεννηματά. Η φύλαξη των συνόρων δεν είναι απλά μία κουβέντα την οποία λέμε. Πρέπει να αποφασίσουμε τι ακριβώς θα κάνουμε και τι σημαίνει η φύλαξη των θαλασσίων και των χερσαίων συνόρων μας. Αυτό, λοιπόν, είναι πολύ σημαντικό και είναι ένα ζήτημα το οποίο εγείρω συνέχεια.</p>
      <p>Ποιο είναι το δεύτερο το οποίο ζητάμε από την Ευρώπη; Άμεση αλλαγή του Κανονισμού του Δουβλίνου ώστε να μην φορτώνονται οι χώρες πρώτης εισόδου την αποκλειστική διαδικασία της πλήρους εξέτασης αιτήσεων ασύλου. Αυτή η διαδικασία να μπορεί να γίνεται και σε άλλες ευρωπαϊκές χώρες.</p>
      <p>Ταυτόχρονα, αυτή η προβληματική δήλωση Ευρώπης-Τουρκίας -θέλω να είμαι ρεαλιστής- δεν εκτιμώ ότι μπορεί να αλλάξει αυτή τη στιγμή. Μπορεί όμως να εφαρμοστεί και να εφαρμοστεί και από τις δύο πλευρές. Δεν γίνεται αυτή τη στιγμή να επικοινωνούμε βάσει της Δήλωσης με την Τουρκική Ακτοφυλακή και να μην παίρνουμε απάντηση για βάρκες που ξέρουμε και ξέρουν ότι ξεκινούν από τα τουρκικά παράλια. Και βέβαια είναι ανεπίτρεπτο -θα το ξαναπώ- η Ελλάδα η οποία είχε υποχρέωση να κάνει επιστροφές να μην τις έχει κάνει. Θα κάνει, λοιπόν, η Ελλάδα επιστροφές και συμφωνούμε ότι πρέπει να γίνουν επιστροφές. Άρα, συμφωνούμε ως προς την ευρωπαϊκή διάσταση του θέματος» τόνισε ο κ .Μητσοτάκης.</p>
      <p>«Συμφωνούμε ότι πρέπει να αποσυμφορηθούν τα νησιά του Ανατολικού Αιγαίου. Δεν νομίζω ότι υπάρχει γι’ αυτό καμία διαφωνία. Και αυτό θα γίνει με ένα σχέδιο το οποίο πολύ οργανωμένα έχει παρουσιάσει ο κ. Στεφανής, με συγκεκριμένα χρονοδιαγράμματα και βέβαια με ένα σχέδιο για το πού θα πάνε αυτοί οι άνθρωποι. Ακούω τον προβληματισμό σας ότι θα ήταν καλύτερο να τους πάμε σε διαμερίσματα, σε ξενοδοχεία. Υπάρχουν ευρωπαϊκοί πόροι, καταρχάς, για όλα αυτά. Με ρωτήσατε για την Ευρώπη. Βεβαίως και η Ευρώπη είναι πλήρως ενήμερη για ό,τι κάνουμε και είμαστε σε τακτικές επικοινωνίες με την Γενική Διεύθυνση Μετανάστευσης και Εσωτερικών Υποθέσεων, η οποία και αυτή έχει την ευθύνη και τα χρηματοδοτικά εργαλεία για να υποστηρίξει αυτή την προσπάθεια. Δεν θεωρώ ότι το πρόβλημα θα είναι τα χρήματα. Και μερικές φορές, ξέρετε, η Ευρώπη κρύβεται και πίσω από τα χρήματα για να μπορέσει να φορτώσει -στην ουσία- το πρόβλημα και να μην αναλάβει τις πιο δύσκολες πολιτικές αποφάσεις που είναι αυτές για τις οποίες μιλήσαμε. Η κατανομή έχει γίνει με τον καλύτερο δυνατό τρόπο -επαναλαμβάνω- πάντα σε συνεννόηση με τις τοπικές κοινωνίες και πάντα κάνοντας ειδικές προβλέψεις για τα νησιά τα οποία θα πρέπει να γνωρίζουν ποιο είναι το μέλλον τους σε αυτή την κατάσταση, αλλά και για τις τοπικές κοινωνίες, για τους Δήμους, εκεί που θα δημιουργήσουμε μεγαλύτερες δομές από αυτές οι οποίες υπάρχουν σήμερα.</p>
      <p>Συμφωνούμε ότι πρέπει να υπάρχουν κλειστές προαναχωρησιακές δομές στα νησιά. Δεν νομίζω ότι το αμφισβητεί κανείς. Δεν ξέρω τι λέει ο ΣΥΡΙΖΑ για το θέμα αυτό. Φαντάζομαι ότι ο ΣΥΡΙΖΑ διαφωνεί. Αλλά θέλω να σας θυμίσω, κυρία Γεννηματά, μιας και το έφερε η κουβέντα, 4 Μαρτίου του 2016 -το θυμάμαι επειδή ήταν και η ημέρα των γενεθλίων μου και μόλις είχα αναλάβει Πρόεδρος της Νέας Δημοκρατίας- είχαμε κάνει σύσκεψη στο Προεδρικό Μέγαρο για το προσφυγικό- μεταναστευτικό. Η συμφωνία τότε, και από πλευράς της τότε Κυβέρνησης, ήταν ότι θα πάμε σε αυτή την κατεύθυνση. Το θυμάστε καλά. Δεν έγινε φυσικά απολύτως τίποτα. Οι βασικοί άξονες οι οποίοι είχαν μπει από τότε, δεν εφαρμόστηκαν από την προηγούμενη Κυβέρνηση. Θα εφαρμοστούν από αυτή. Και βεβαίως έχετε κάθε δικαίωμα να λέτε -και καλά θα κάνετε να είστε εδώ, να μας ασκείτε κριτική και να μας ελέγχετε- για το χρονοδιάγραμμα το όποιο έχουμε θέσει, το οποίο είναι φιλόδοξο, αλλά είναι ένα χρονοδιάγραμμα το οποίο θα κάνουμε ό,τι περνάει από το χέρι μας για να μπορέσουμε να το υλοποιήσουμε» συνέχισε.</p>
      <p>«Και το τέταρτο σημείο το οποίο συμφωνούμε είναι ότι πρέπει να φυλάξουμε διαφορετικά και πιο αποτελεσματικά τα σύνορά μας. Σας είπαμε τι κάνουμε στον Έβρο. Σας είπαμε τι κάνουμε στη θάλασσα, σας είπαμε για το πώς θέλουμε να ενισχύσουμε το Λιμενικό. Να γνωρίζετε ότι ήδη έχει γίνει η μέγιστη δυνατή ανακατανομή των δυνάμεων στο Λιμενικό, ώστε τώρα που έχει τελειώσει και η τουριστική περίοδος να μπορέσουμε να μεταφέρουμε σκάφη από την υπόλοιπη Ελλάδα στο Ανατολικό Αιγαίο, ώστε να έχουμε την καλύτερη δυνατή παρουσία. Έχει τεθεί το ζήτημα και στο ΝΑΤΟ, διότι η αποστολή του έχει και αυτή τη χρησιμότητά της. Καθώς πάνω σε ένα πλοίο βρίσκεται ένας Έλληνας και ένας Τούρκος αξιωματικός και αυτό είναι χρήσιμο, ώστε να μην μπορεί να ισχυρίζεται κανείς ότι δεν υπάρχει επικοινωνία μεταξύ των δύο μερών» πρόσθεσε.</p>
      <p>Κλείνοντας την τοποθέτησή του ο Πρωθυπουργός έκανε λόγο για ένα πρόβλημα με έντονη ανθρώπινη διάσταση που αφορά πρωτίστως τις πιο ευάλωτες ομάδες πληθυσμού για τις οποίες δεν μπορούμε να κάνουμε καμία έκπτωση.</p>
      <p>«Όπως κατεπειγόντως εστάλησαν εμβόλια στη Σάμο και στη Λέσβο για να εμβολιαστούν παιδιά τα οποία ήταν έξω από το πλαίσιο αυτό προστασίας, έτσι θα δίνουμε πάντα την ίδια προστασία στους πιο ευάλωτους. Και οι πιο ευάλωτοι, βέβαια, από όλους είναι τα ασυνόδευτα ανήλικα. Εκεί έχουμε γύρω στα 1.200 παιδιά αυτή τη στιγμή σε οργανωμένες δομές, αλλά έχουμε περίπου 4.000 παιδιά τα οποία είτε βρίσκονται στη Μόρια ή σε άλλους χώρους σε συνθήκες, δυστυχώς, άκρως προβληματικές, είτε βρίσκονται και περιφέρονται στους δρόμους της Αθήνας, δυστυχώς, με τραγικές ιστορίες τις οποίες όλοι γνωρίζετε. Έχω δεσμευτεί προσωπικά ότι θα υπάρξει άμεσα ανακοίνωση ενός εθνικού συντονιστή για να αντιμετωπίσουμε το ζήτημα αυτό. Και πρέπει να σας πω -και κλείνω με αυτό- ότι δεν αποτελεί καλή ένδειξη ευρωπαϊκής αλληλεγγύης το γεγονός ότι επιχειρήσαμε, ειδικά για τα ασυνόδευτα ανήλικα, να έρθουμε σε συνεννόηση με όλες τις ευρωπαϊκές χώρες και να πούμε: «Για το Θεό για περίπου 3.000 παιδιά συζητάμε. Να κρατήσουμε εμείς τα 1.500. Τα υπόλοιπα δεν μπορούν να κατανεμηθούν σε 27 χώρες ώστε να αποδείξει η Ευρώπη την αλληλεγγύη της στον πιο ευαίσθητο τομέα;». Πρόκειται για νούμερα τα οποία τελικά είναι ασήμαντα για μεγάλες ευρωπαϊκές χώρες.</p>
      <p>Δυστυχώς, η απάντηση -και λυπάμαι που θα το πω και δεν τιμά την Ευρώπη αυτό- την οποία πήραμε δεν ήταν θετική. Παρά ταύτα, εμείς και εσείς και όλοι θα εξακολουθούμε να επιμένουμε, να θέτουμε το θέμα με ευθύνη, με σοβαρότητα. Αναλαμβάνουμε τις ευθύνες μας για το τι πρέπει να κάνουμε στη χώρα. Αυτό μας διευκολύνει στις συζητήσεις μας με την Ευρώπη. Όλα αυτά τα οποία έχουν γίνει, η αλλαγή του νομοθετικού πλαισίου, η μεγαλύτερη έμφαση που δίνουμε στη φύλαξη των συνόρων είναι όπλα τα οποία έχουμε στη διαπραγμάτευσή μας. Άρα θα σας ζητήσω -η κριτική σας είναι λελογισμένη και ο τόνος σας πιστεύω ότι είναι ο ενδεδειγμένος- απλά να έχετε υπόψη σας ότι δεν έχουμε κανέναν λόγο και δεν διευκολυνόμαστε ούτε στην Ευρώπη ούτε στην Ελλάδα να μην παρουσιάζουμε την κατάσταση έτσι όπως είναι. Δεν έχουμε λόγο να την παρουσιάζουμε χειρότερη από όσο είναι», κατέληξε.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685891/mitsotakis-se-tsipra-den-tha-sas-akolouthiso-stis-yvreis-echo-mia%0A%20%20%20%20%0A"/>
        <a href="http://www.enikos.gr/politics/685889/tsipras-se-mitsotaki-eisai-pseftis-kai-deilos-video%0A%20%20%20%20%0A"/>
        <a href="http://www.enikos.gr/politics/685877/apeftheias-i-ora-tou-prothypourgou%0A%20%20%20%20%0A"/>
        <a href="http://www.enikos.gr/politics/685856/koumoutsakos-i-tourkia-ofeilei-na-stamatisei-na-ekviazei-na-exeta%0A%20%20%20%20%0A"/>
        <a href="http://www.enikos.gr/politics/685852/se-erotiseis-tsipra-gennimata-tha-apantisei-o-mitsotakis-stin-ora%0A%20%20%20%20%0A"/>
        <a href="http://www.enikos.gr/politics/685804/stin-erotisi-tsipra-gia-ta-lefka-kolara-tha-apantisei-tin-paraske%0A%20%20%20%20%0A"/>
        <a href="http://www.enikos.gr/politics/685772/mitsotakis-sto-elk-gia-to-prosfygiko-i-evropi-den-borei-na-ekviaz%0A%20%20%20%20%0A"/>
        <a href="http://www.enikos.gr/politics/685750/athanasiou-ston-realfm-978-gia-metanasteftiko-den-boroun-pente-ni%0A%20%20%20%20%0A"/>
        <a href="http://www.enikos.gr/politics/685720/koutsoumpas-egklimatiki-i-politiki-olon-ton-kyverniseon-sto-prosf%0A%20%20%20%20%0A"/>
      </related>
    </article>
  </body>
</html>