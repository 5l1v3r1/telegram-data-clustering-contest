<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/fiod-groninger-gaf-2-miljoen-aan-investeringen-uit-aan-luxe-aankopen-en-vakanties/"/>
    <meta property="og:site_name" content="OOG"/>
    <meta property="article:published_time" content="2019-11-22T13:04:00+00:00"/>
    <meta property="og:title" content="FIOD: ‘Groninger gaf 2 miljoen aan investeringen uit aan luxe aankopen en vakanties’"/>
    <meta property="og:description" content="Een 40-jarige Groninger is door de FIOD aangemerkt als hoofdverdachte in een onderzoek naar oplichting en witwassen. De man zit al vast voor een ander strafbaar feit. Donderdag werden doorzoekingen ge"/>
  </head>
  <body>
    <article>
      <h1>FIOD: ‘Groninger gaf 2 miljoen aan investeringen uit aan luxe aankopen en vakanties’</h1>
      <address><time datetime="2019-11-22T13:04:00+00:00">22 Nov 2019, 13:04</time> by <a rel="author">Tom Veenstra</a></address>
      <p>
        <b>Een 40-jarige Groninger is door de FIOD aangemerkt als hoofdverdachte in een onderzoek naar oplichting en witwassen. De man zit al vast voor een ander strafbaar feit. Donderdag werden doorzoekingen gedaan in een woning in Sneek en een bedrijfspand in Joure.</b>
      </p>
      <p>Uit onderzoek van de FIOD blijkt dat de hoofdverdachte met de verdachte uit Sneek een applicatie voor mobiele telefoons zou ontwikkelen. Voor de financiering van de opstartkosten en nieuwe ontwikkelingen zijn obligaties uitgegeven. Verder blijkt uit het onderzoek dat er ongeveer 3 miljoen euro is ingelegd. Aan geen van de inleggers is rendement uitgekeerd. Vermoedelijk heeft de hoofdverdachte ruim 2 miljoen euro opgemaakt aan luxe aankopen en vakanties.</p>
      <p>Ook een 48-jarige man zonder vaste woon- of verblijfplaats zit al vast, maar is aangemerkt als medeverdachte. Daarnaast werd donderdag nog een 51-jarige man uit Sneek aangehouden in de zaak.</p>
    </article>
  </body>
</html>