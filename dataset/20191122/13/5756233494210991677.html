<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622761/%D9%85%D8%B9%D8%A7%D9%88%D9%86-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%AA%D9%87%D8%B1%D8%A7%D9%86-%D9%86%DB%8C%D8%B1%D9%88%D9%87%D8%A7%DB%8C-%D9%86%D8%B8%D8%A7%D9%85%DB%8C-%D9%88-%D8%A7%D9%85%D9%86%DB%8C%D8%AA%DB%8C-%D8%A8%D8%AF%D9%88%D9%86-%D9%85%D8%AC%D9%88%D8%B2-%D9%86%D9%85%DB%8C%E2%80%8C%D8%AA%D9%88%D8%A7%D9%86%D9%86%D8%AF-%D9%88%D8%A7%D8%B1%D8%AF-%D8%AF%D8%A7%D9%86%D8%B4%DA%AF%D8%A7%D9%87-%D8%B4%D9%88%D9%86%D8%AF-%D8%A8%DB%8C%D8%B4%D8%AA%D8%B1-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A2%D8%B2%D8%A7%D8%AF-%D8%B4%D8%AF%D9%87%E2%80%8C%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T13:31:00+00:00"/>
    <meta property="og:title" content="معاون دانشجویی دانشگاه تهران: نیروهای نظامی و امنیتی بدون مجوز نمی‌توانند وارد دانشگاه شوند/ بیشتر دانشجویان آزاد شده‌اند"/>
    <meta property="og:description" content="معاون دانشجویی دانشگاه تهران در واکنش به شایعه آتش‌زدن آمبولانس در دانشگاه تهران گفت: چنین چیزی صحت ندارد و این‌ شایعه بیشتر به فکاهی بیشتر نزدیک است تا خبر."/>
  </head>
  <body>
    <article>
      <h1>معاون دانشجویی دانشگاه تهران: نیروهای نظامی و امنیتی بدون مجوز نمی‌توانند وارد دانشگاه شوند/ بیشتر دانشجویان آزاد شده‌اند</h1>
      <address>
        <time datetime="2019-11-22T13:31:00+00:00">22 Nov 2019, 13:31</time>
      </address>
      <p>
        <i>معاون دانشجویی دانشگاه تهران در واکنش به شایعه آتش‌زدن آمبولانس در دانشگاه تهران گفت: چنین چیزی صحت ندارد و این‌ شایعه بیشتر به فکاهی بیشتر نزدیک است تا خبر.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سعید حبیبا، معاون دانشجویی دانشگاه تهران درباره شائبه‌های به وجود آمده درباره ورود آمبولانس به دانشگاه تهران به منظور خروج دانشجویان معترض توضیح داد: چنین چیزی صحت ندارد و ما به شدت این موضوع را تکذیب می‌کنیم. اتفاق پیش آمده به این صورت بوده که یکی از نگهبانان دانشگاه پایش سُر خورده و سرش به کنار جدول اصابت می‎کند و در واقع برای این حادثه آمبولانس به دانشگاه وارد می‌شود. اینکه به دانشگاه ما بریزند و دانشجویان را بگیرند، چنین چیزی اتفاق نیفتاده است، زیرا هیچ نیرویی حتی نیروهای نظامی و امنیتی نمی‎توانند بدون مجوز وارد دانشگاه شوند.</p>
      <p>معاون دانشجویی دانشگاه تهران درباره آخرین اقدامات برای پیگیری وضعیت دانشجویان بازداشتی اظهار داشت: اقدامات خوبی انجام شده و اکثر دانشجویانی که بازداشت شده بودند، اکنون آزاده شده‌اند، به جز چهار، ‌پنج نفر که همچنان در بازداشت هستند.</p>
      <figure>
        <img src="https://aftabnews.ir/files/fa/news/1398/9/1/362094_260.jpg"/>
      </figure>
      <p>معاون دانشجویی دانشگاه تهران در پاسخ به این سوال که آیا این دانشجویان سبقه سیاسی داشته‌اند یا نه؟ گفت: بله، این چهار، پنج نفر سبقه سیاسی داشتند که اکنون در بازداشت هستند، اما مابقی آزاد شده‌اند.</p>
      <p>وی در رابطه با آمار دانشجویان بازداشت شده گفت: تعداد دقیق آنها را نمی‌توان مطرح کرد. البته حدودا ۲۰ نفر عنوان شده بود، اما باز دقیق نمی‌توان گفت تعداد چقدر است، زیرا وسعت دانشگاه تهران و پراکندگی آن دسترسی به این آمار را دشوار کرده است. این آماری هم که وجود دارد، توسط دوستان خود دانشجویان بازداشت شده عنوان شده است.</p>
      <p>حبیبا در پاسخ به این سوال که دانشجویان بازداشتی از طرف کدام نهاد بازداشت شده‌اند؟ گفت: دستگاه‌های امنیتی اقدام به این کار کرده‌اند. برخی از دانشجویان بازداشتی از پیش فعالیت‌ داشته و حتی در محاکم پرونده‌هایی داشته‌اند. تقریبا می‌توان گفت آنهایی که آزاد نشده‌اند، اکثرا در محاکم قضایی پرونده دارند. ما با قوه قضاییه در ارتباط هستیم و تلاشمان را برای رفع این مشکلات می‌کنیم. حتی دانشجویانی که پیش از این جریانات بازداشت شده بودند، توسط عفو رهبری آزاد شدند.</p>
      <p>معاون دانشجویی دانشگاه تهران در پایان گفت:‌ برخی از این افراد بازداشت شده در جریانات اردیبهشت ماه دستگیر شدند و در نهایت احکامی هم برای آنها صادر شده بود اما اجرا نشد، لذا اکثر آنها مشمول عفو رهبری شدند، اما آنهایی که حکم شان مشمول عفو نشده، در اعتراضات اخیر نیز فعالیت داشته‌اند.</p>
    </article>
  </body>
</html>