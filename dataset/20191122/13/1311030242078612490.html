<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1625785/%E0%A6%8F%E0%A6%B8%E0%A6%8F-%E0%A6%97%E0%A7%87%E0%A6%AE%E0%A6%B8%E0%A7%87-%E0%A6%AB%E0%A7%81%E0%A6%9F%E0%A6%AC%E0%A6%B2%E0%A7%87-%E0%A6%AD%E0%A6%BE%E0%A6%B0%E0%A6%A4%E0%A6%95%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%A7%E0%A7%8B%E0%A6%81%E0%A7%9F%E0%A6%BE%E0%A6%B6%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-22T13:30:00+00:00"/>
    <meta property="og:title" content="এসএ গেমসে ফুটবলে ভারতকে নিয়ে ধোঁয়াশা"/>
    <meta property="og:description" content="আগামী ১-১০ ডিসেম্বর নেপালে শুরু হবে ১৩তম এসএ গেমস। কিন্তু গেমসে ফুটবলে ভারতের খেলা নিয়ে দেখা দিয়েছে সংশয়। এসএ গেমসের ফুটবলে কি ভারত খেলবে? কদিন আগে বাংলাদেশ ফুটবল ফেডারেশনের সাধারণ সম্পাদক আবু নাইম সোহাগ জানিয়েছিলেন, &amp;lsquo;এবারের এসএ গেমসে খেলবে না ভারত।&amp;rsquo; কিন্তু নেপালে আজ ফুটবলের যে গ্রুপিং হয়েছে সেখানে গেমসের আয়োজক কমিটি ভারতকে রেখেই চূড়ান্ত সূচি ঘোষণা করেছে। &amp;lsquo;এ&amp;rsquo; গ্রুপে..."/>
  </head>
  <body>
    <article>
      <h1>এসএ গেমসে ফুটবলে ভারতকে নিয়ে ধোঁয়াশা</h1>
      <address><time datetime="2019-11-22T13:30:00+00:00">22 Nov 2019, 13:30</time> by <a rel="author">ক্রীড়া প্রতিবেদক, ঢাকা</a></address>
      <hr/>
      <p>আগামী ১-১০ ডিসেম্বর নেপালে শুরু হবে ১৩তম এসএ গেমস। কিন্তু গেমসে ফুটবলে ভারতের খেলা নিয়ে দেখা দিয়েছে সংশয়।</p>
      <hr/>
      <p>এসএ গেমসের ফুটবলে কি ভারত খেলবে? কদিন আগে বাংলাদেশ ফুটবল ফেডারেশনের সাধারণ সম্পাদক আবু নাইম সোহাগ জানিয়েছিলেন, ‘এবারের এসএ গেমসে খেলবে না ভারত।’ কিন্তু নেপালে আজ ফুটবলের যে গ্রুপিং হয়েছে সেখানে গেমসের আয়োজক কমিটি ভারতকে রেখেই চূড়ান্ত সূচি ঘোষণা করেছে।</p>
      <p>‘এ’ গ্রুপে বাংলাদেশের সঙ্গী নেপাল ও ভুটান। ‘বি’ গ্রুপে ভারতের প্রতিপক্ষ মালদ্বীপ ও শ্রীলঙ্কা। অবশ্য ভারতকে গ্রুপে দেখে বিস্মিত বাংলাদেশ ফুটবল ফেডারেশনের এই কর্মকর্তা, ‘ভারতের ফুটবল ফেডারেশনের সাধারণ সম্পাদকের সঙ্গে আমার এই বিষয়ে কথা হয়েছে। তিনি বলেছেন, ভারত এসএ গেমসে অংশ নেবে না। এবং সেটা ভারতীয় অলিম্পিক অ্যাসোসিয়েশনের মাধ্যমে নেপালকে জানিয়েও দেওয়া হয়েছে। এখন সময়ই বলে দেবে ভারত আদৌ খেলবে কিনা।’<br/>এসএ গেমসের ফুটবলে এবার খেলছে না পাকিস্তান। আফগানিস্তানও দক্ষিণ এশিয়া থেকে বেরিয়ে মধ্য এশিয়ায় ঢুকেছে। সব মিলিয়ে এবার তাই ছয় দলের ফুটবল হওয়ার কথা। কিন্তু শেষ পর্যন্ত ভারত অংশ না নিলে গেমসে অনেকটাই রং হারাবে ফুটবল। <br/>আগামী ১ ডিসেম্বর স্বাগতিক নেপালের বিপক্ষে ম্যাচ দিয়ে বাংলাদেশ এসএ গেমসের অভিযান শুরু করবে। কিন্তু জামাল ভূঁইয়ারা কবে নেপাল যাবে সেটা এখনও নিশ্চিত করতে পারেনি ফেডারেশন। বাংলাদেশ অলিম্পিক অ্যাসোসিয়েশনের (বিওএ) খরচে ২৬ ডিসেম্বর নেপাল যাওয়ার কথা ছিল ফুটবল দলের। কিন্তু অনুশীলনের জন্য বসুন্ধরা কিংস তাদের আট ফুটবলার না ছাড়ায় বেশ বিপাকে পড়েছে বাফুফে। তাই ওই দিন যাওয়া হচ্ছে না বাংলাদেশ দলের। তবে শেষ পর্যন্ত ফুটবল ফেডারেশন নিজেদের উদ্যোগেই গেমসের জন্য নেপালে দল পাঠাতে চায়।</p>
    </article>
  </body>
</html>