<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641368/%D9%87%D9%85%D9%87-%D8%AF%D8%B3%D8%AA%DA%AF%D8%A7%D9%87%E2%80%8C%D9%87%D8%A7-%D8%A8%D8%A7%DB%8C%D8%AF-%D8%B3%D8%A7%D8%AE%D8%AA%D8%A7%D8%B1%D9%87%D8%A7%DB%8C-%D9%81%D8%B3%D8%A7%D8%AF-%D8%B2%D8%A7-%D8%B1%D8%A7-%D8%A7%D8%B5%D9%84%D8%A7%D8%AD-%DA%A9%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T13:30:00+00:00"/>
    <meta property="og:title" content="همه دستگاه‌ها باید ساختارهای فساد زا را اصلاح کنند"/>
    <meta property="og:description" content="گردهمایی سراسری خیزش هسته‌های مسئله محور جوانان با حضور آیت‌الله رئیسی در مجتمع فرهنگی میلاد نور برگزار شد."/>
  </head>
  <body>
    <article>
      <h1>
        <a href="https://www.bultannews.com/fa/news/641368/%D9%87%D9%85%D9%87-%D8%AF%D8%B3%D8%AA%DA%AF%D8%A7%D9%87%E2%80%8C%D9%87%D8%A7-%D8%A8%D8%A7%DB%8C%D8%AF-%D8%B3%D8%A7%D8%AE%D8%AA%D8%A7%D8%B1%D9%87%D8%A7%DB%8C-%D9%81%D8%B3%D8%A7%D8%AF-%D8%B2%D8%A7-%D8%B1%D8%A7-%D8%A7%D8%B5%D9%84%D8%A7%D8%AD-%DA%A9%D9%86%D9%86%D8%AF">همه دستگاه‌ها باید ساختارهای فساد زا را اصلاح کنند</a>
      </h1>
      <h2>گردهمایی سراسری خیزش هسته‌های مسئله محور جوانان با حضور آیت‌الله رئیسی در مجتمع فرهنگی میلاد نور برگزار شد.</h2>
      <address><time datetime="2019-11-22T13:30:00+00:00">22 Nov 2019, 13:30</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، گردهمایی سراسری خیزش هسته‌های مسئله محور جوانان با حضور آیت‌الله <b>رئیسی</b> در مجتمع فرهنگی میلاد نور برگزار شد.</p>
      <p>دانشجویان با شعار‌هایی همچون "صل علی محمد یاور رهبر آمد" و "<b>دانشجو</b>ی بسیجی آماده قیام است" به استقبال سخنرانی رئیس قوه قضاییه رفتند.</p>
      <p>آیت الله رئیسی ضمن تبریک به مناسبت سالروز بسیج دانشجویی گفت: بسیج مجموعه‌ای مومن، دلداده به خدا، برخوردار از روحیه جهادی، دغدغه‌مند نسبت به مشکلات مردم و تلاشگر برای پیشرفت مادی و معنوی جامعه است.</p>
      <p>رئیس قوه قضاییه ادامه داد: بسیج دارای روحیه آماده و برخوردار از آمادگی برای هزینه کردن از خود و آنچه در اختیار دارد، در جهت رفع مشکلات و گره‌ها از زندگی مردم است. بسیجی دارای روحیه ابتکار، خلاقیت، نوآوری و برخوردار از روحیه "ما می‌توانیم" برای پیشرفت امور جامعه است.</p>
      <p>رئیس قوه قضاییه گفت: دانشجو چهره‌ای دوستدار و طالب دانش با روحیه دانش افزایی و معرفت افزایی برای خود و جامعه است. دانشجو حقیقت یاب است و اهل تحقیق و پژوهش برای ارتقاء جامعه و به کار بردن علم در جهت پیشرفت جامعه است.<br/>روشنفکران واقعی و حقیقی جامعه، شهدای عظیم‌الشان، جانبازان و ایثارگران هستند<br/>وی تصریح کرد: عجین شدن دو خصلت بسیجی و دانشجو بودن با یکدیگر، دانشجوی بسیجی را دارای یک جایگاه والا می‌کند که این جایگاه ایجاب می‌کند جامعه و نیاز جامعه را خوب بشناسد و خود را برای رفع نیاز‌های جامعه آماده کند. به راستی سیاسی بودن برای دانشجو همین معنا را دارد؛ یعنی شناخت دقیق جامعه، نیاز‌های جامعه و آماده بودن در رفع این نیازها.</p>
      <p>آیت‌الله رئیسی ادامه داد: سرداران و شهیدان انقلاب اسلامی الگو‌های ما در این میدان هستند که در عرصه‌های مختلف، نیاز جامعه را شناخته‌اند و خود را برای رفع نیاز‌ها و دفاع از حریم دین، مردم و وطن و دفاع از ارزش‌های اسلامی آماده کرده‌اند و جان شیرین خود را تقدیم راه خدا نموده‌اند. اینان روشنفکران حقیقی جامعه هستند.</p>
      <p>وی افزود: روشنفکر کسی نیست که جامعه را به سمت فرهنگ غربی و مدل‌های غربی سوق دهد؛ بلکه روشنفکران واقعی و حقیقی جامعه، شهدای عظیم‌الشان، جانبازان و ایثارگران هستند. روشنفکران مجاهدان راه خدا هستند که با همه وجود در مسیر دفاع از دین و ارزش‌های الهی آماده خطر هستند.<br/>مبارزه با فساد و اجرای عدالت در بیانیه گام دوم مورد تأکید قرار گرفته است<br/>وی افزود: نقش دانشجویان بسیجی و جوانان برومند در طول تاریخ انقلاب اسلامی در این ۴۰ ساله نقش بسیار برجسته‌ای بوده است. برجسته‌ترین نقشی که جوانان ایفا کردند در ۸ سال جنگ تحمیلی در مقابل هجوم‌های بی‌رحمانه دشمنان و دفاع از داشته‌های کشور بود. امروز بعد از گذشت ۴۰ سال واقعیت‌های زیادی روبروی ماست. در سند راهبردی گام دوم، مقام معظم رهبری این واقعیت‌ها را به تصویر کشیدند و تمام راهبرد‌هایی را که برای حرکت در گام دوم ضرورت دارد، یادآور شدند و به همه ما و صاحبان نظر و بصر اعلام کردند گام نهادن در گام دوم به دانش، حرکت مجاهدانه، جزمیت علمی، عزم عملی و حزم و دوراندیشی نیاز دارد.</p>
      <p>آیت الله رئیسی بیان کرد: این حرکت نیازمند این است که انسان، جامعه و دشمنِ پیش رو را خوب بشناسد و در این مسیر گام‌های استوار بردارد.<br/><br/>عدالت بعد از توحید فراگیرترین مفهوم در بین مفاهیم دینی ماست<br/><br/>رئیس قوه قضاییه تصریح کرد: محور مبارزه با فساد و اجرای عدالت در بیانیه گام دوم مورد تأکید قرار گرفته است؛ چرا که اجرای عدالت مهمترین هدف نهضت انبیاء عظام الهی و از مهمترین اهداف امام (ره) برای برقراری نظام اسلامی و از مهمترین نکات مورد تاکید مردم است.</p>
      <p>وی با بیان اینکه عدالت بعد از توحید فراگیرترین مفهوم در بین مفاهیم دینی ماست، گفت: عدالت و توحید، عدالت و بعثت، عدالت و خلقت، عدالت و معاد، عدالت و فرج، عدالت انفسی، عدالت آفاقی، عدالت اقتصادی، عدالت اجتماعی، عدالت فرهنگی و عدالت قضایی همه جلوه‌هایی از عدالت است، اما سخن ما از عدالت به معنای بحث‌های نظری نیست که جای آن دانشگاه و حوزه است؛ سخن ما در عدالت اثباتی و اجرایی است؛ یعنی باید ببینیم عدالت را در هر عرصه‌ای از عرصه‌های اجتماع چگونه باید اجرا کرد.<br/><br/>آیت الله رئیسی تصریح کرد: در رأس جامعه اسلامی امام و مقتدای عادل است؛ اما اگر عدالت بخواهد بر کام مردم شیرین بیاید، قانون عادلانه،‌ مجریان و دست اندرکاران برخوردار از عدالت و مراقبت در آسیب شناسی‌ها و پیگیری آسیب‌زدایی‌ها امری ضروری است. لذا اگر بخواهیم عدالت را در عمل اجرایی بدانیم، توجه به قانون و قانونگرایی باید به عنوان یک ارزش تلقی شود. قانون گریزی و هر فعل یا ترک فعلی که موجب مخدوش شدن قانون و اجرای عدالت شود، طبیعتا خدشه به عدالت وارد می‌کند؛ لذا همه باید خود را موظف در این حوزه بدانیم.</p>
      <p>رئیس قوه قضاییه افزود: "مفردات اصفهانی" واژه فساد را در قرآن کریم معنا کرده است؛ به این معنا که "خارج شدن هر شئ‌ از اعتدال را فساد می‌گویند".</p>
      <p>وی تصریح کرد: مردم از دولت، مجلس، دستگاه قضایی و نهادهای حکومتی انتظار اجرای عدالت دارند که انتظار بجا و کاملا موافق آن چیزی است که از اول پیروزی انقلاب پرچم آن را برافراشتند و امروز پرچمدار عدالت مقام معظم رهبری است.</p>
      <p>آیت الله رئیسی گفت: مبارزه با فساد و اجرای عدالت ایجاب می‌کند هر بخشی در حوزه فعالیت و عمل خود برای کاهش ناهنجاری‌های اقتصادی، ‌اجتماعی و فرهنگی تلاش کند و هیچ دستگاهی در این رابطه مستثنی نیست و همه دستگاه‌ها باید ساختارهای فساد زا را اصلاح کنند.</p>
      <p>رئیس قوه قضاییه افزود: در سال 80، در پیام جامع مبارزه با فساد اقتصادی، مقام معظم رهبری تکلیف قوا را تعیین کردند،. قوه مقننه باید منافذ فسادزا را مسدود کند؛ قوه مجریه بسترهای فساد زا را اصلاح کند و دستگاه قضایی با مفسدین اقتصادی برخورد کند. پس بحث مبارزه با فساد و اجرای عدالت به همه دستگاه‌ها در کشور مربوط است.</p>
      <p>وی با تاکید بر اینکه روحیه مبارزه با فساد داشتن، شرط مسئولیت داشتن در جمهوری اسلامی است، ادامه داد: اگر فردی روحیه مبارزه با فساد و اجرای عدالت را نداشته باشد و در مقابل حیف‌ها و میل‌های بیت المال حساسیت نداشته باشد، هر روز در جامعه شاهد بروز یک موضوع و تشکیل یک پرونده خواهیم بود.</p>
      <p>آیت الله رئیسی اظهار کرد: امروز جریان دانشجویی و امثال شما یک فرصت کم نظیر برای اجرای عدالت و مبارزه با فساد هستید. این فرصت را باید همه مسئولان و ما مغتنم بشماریم. جمع شما دلسوزان و دغدغه‌مندان جامعه برای انجام مأموریت‌های خطیری که بر عهده ماست، یک فرصت هستید. دولت،‌ مجلس، نهادها و دستگاه‌ها باید این نیروی عظیم انسانی و کارآمد را برای خود فرصت تلقی کنند؛ هم به عنوان نیروی انسانی که می‌تواند در خدمت اجرای عدالت و مبارزه با فساد باشد و هم در انجام تحقیقات و پژوهش‌های ضروری که امروز دانشگاه بستر آن است.</p>
      <p>رئیس قوه قضاییه اضافه کرد: این مجموعه به عنوان سازمان مردم‌نهاد که در دل مردم جا دارد، می‌تواند به عنوان یک دستگاه اعلام کننده فساد بهترین مجموعه‌ای باشد که فساد را اعلام کند و باید به سخن و حرف او اعتماد کرد. طبق ماده 66 قانون آیین دادرسی کیفری، سازمان‌های مردم نهاد که بهترین آنها می‌تواند مجموعه بسیج دانشجویی باشد، می‌توانند موارد و مصادیق را اعلام کنند که باید بسیار هم مورد توجه قرار گیرد. این نگاه دغدغه‌مندانه و دلسوزانه که کژی‌ها و تخلفات و فساد را بر نمی‌تابد، می‌تواند فرصت مغتنمی برای دستگاه‌ها باشد.<br/><br/>وی با بیان اینکه مقام معظم رهبری بارها بر حقوق عامه و حق‌الناس تاکید کرده‌اند، گفت: یادآوری، تذکر، اعلام و مطالبه شما بسیار مغتنم خواهد بود؛ لذا ابعاد این موضوع باید شناخته و گفتمان‌سازی و مطالبه شود.</p>
      <p>آیت الله رئیسی افزود: امروز جریان دانشجویی،‌ جریان مخلص، انقلابی، دغدغه مند، طرفدار مردم و نظام و ولایت است. اگر سخنی بگوید و کاستی‌ را در یک منطقه و اقلیم اعلام کند، باید مغتنم شمرده شود.‌ نقش شما در پیش‌بینی، پیشگیری و اقدام نقش بسیار قابل توجه و برجسته‌ای خواهد بود.</p>
      <p>این بخش از سخنان آیت الله رئیسی، رئیس قوه قضاییه با شعار دانشجویان بسیجی که یکصدا فریاد می‌زدند "رئیسی، رئیسی حمایتت می‌کنیم"، همراه شد.</p>
      <p>رئیس قوه قضاییه در ادامه تصریح کرد: در آستانه روز بسیج دانشجویی اعلام می‌کنم که به تمام پرونده‌هایی که دغدغه شماست، انشاءالله به لطف خدا رسیدگی خواهیم کرد.</p>
    </article>
  </body>
</html>