<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/kamenicky-chce-zlepsovat-verejne-financie-navrhuje-vydavkovy-strop.html"/>
    <meta property="og:site_name" content="TREND.sk"/>
    <meta property="article:published_time" content="2019-11-22T13:44:00+00:00"/>
    <meta property="og:title" content="Kamenický chce zlepšovať verejné financie. Navrhuje výdavkové stropy"/>
    <meta property="og:description" content="Minister financií hovoril aj o návrhoch na zavedenie digitálnej dane"/>
  </head>
  <body>
    <article>
      <h1>Kamenický chce zlepšovať verejné financie. Navrhuje výdavkové stropy</h1>
      <address><time datetime="2019-11-22T13:44:00+00:00">22 Nov 2019, 13:44</time> by <a rel="author">TASR</a></address>
      <p>
        <b>Ministerstvo financií (MF) SR chce pripraviť legislatívny návrh v prípade výdavkových stropov do konca tohto volebného obdobia. V súčasnosti pracuje na ich testovaní. Minister financií Ladislav Kamenický (Smer-SD) to uviedol v piatok na diskusnom podujatí Národnej banky Slovenska s témou, ako posunúť Slovensko do prvej ligy v oblasti verejných financií.</b>
      </p>
      <p>Zlepšiť oblasť verejných financií je podľa neho možné napríklad aj výdavkovými stropmi. Do konca tohto volebného obdobia chce rezort vytvoriť aspoň prvý náčrt legislatívneho návrhu výdavkových stropov. „Samozrejme, už to bude potom asi na ďalšej vláde, ktorá príde, ak si osvojí túto myšlienku, aby tento koncept aj niekedy nejakým spôsobom dala do praxe,“ dodal L. Kamenický.</p>
      <related>
        <a href="https://www.etrend.sk/ekonomika/kazimir-diskusia-o-vydavkovych-stropoch-musi-byt-aspoliticka.html"/>
      </related>
      <p>V prípade hodnoty za peniaze upozornil na nedostatočnú implementáciu. „Hlavne teda v oblasti zdravotníctva sa urobili nejaké opatrenia. Od budúceho roku niektoré veci budú záväznejšie, čo sa týka hodnoty za peniaze,“ podotkol. Spresnil, že sa musia zverejňovať niektoré závery Útvaru hodnoty za peniaze (ÚHP) predtým, ako sa to implementuje, najmä ide o väčšie investičné projekty nad 40 miliónov eur a potom nad 10 miliónov v IT oblasti.</p>
      <p>Reagoval aj na návrhy na zavedenie digitálnej dane. V tomto prípade sa podľa neho treba opierať o dáta. Zavedenie takejto dane podľa Kamenického niečo stojí, a preto je potrebné si povedať, aký výnos je z dane a koľko stojí jej implementácia. „My máme prepočty, na Slovensku, pri 7-percentnej obratovej dani, by nám to prinieslo asi 12 miliónov eur,“ vyčíslil minister.</p>
    </article>
  </body>
</html>