<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Kromeriz-Stat-ma-zajem-o-budovu-mesta-na-Hanackem-namesti-604309"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T13:13:00+00:00"/>
    <meta property="og:title" content="Kroměříž: Stát má zájem o budovu města na Hanáckém náměstí"/>
    <meta property="og:description" content="Stát chce získat od kroměřížské radnice budovu v bývalých kasárnách na Hanáckém náměstí. Hodlá ji rekonstruovat a využít pro potřeby Národního památkového ústavu (NPÚ)."/>
  </head>
  <body>
    <article>
      <h1>Kroměříž: Stát má zájem o budovu města na Hanáckém náměstí</h1>
      <address>
        <time datetime="2019-11-22T13:13:00+00:00">22 Nov 2019, 13:13</time>
      </address>
      <p>
        <b>Stát chce získat od kroměřížské radnice budovu v bývalých kasárnách na Hanáckém náměstí. Hodlá ji rekonstruovat a využít pro potřeby Národního památkového ústavu (NPÚ).</b>
      </p>
      <p>„Jsem rád, že jsme se dohodli na převzetí objektu. Najdeme prostředky na jeho opravu. Věřím, že výsledek bude prospěšný pro obě strany,“ řekl při návštěvě Kroměříže ministr kultury Lubomír Zaorálek. Podle starosty Jaroslava Němce město záměr vítá. „Budova potřebuje investice a my pro ni využití nemáme,“ uvedl Němec s tím, že o osudu budovy rozhodnou zastupitelé.</p>
      <p>Podle místostarosty Karla Holíka by pro město bylo přínosem také to, že v budově na Hanáckém náměstí by pracovalo více než sedm desítek zaměstnanců. „Líbí se nám to, náměstí by ožilo. Navíc by se městu podařilo vyřešit problém, se kterým se léta pohnout nedařilo,“ doplnil Holík. Podle Zaorálka panuje shoda na tom, že stát objekt převezme za symbolickou částku. Čas, který si vyžádá rekonstrukce, je podle něj těžké odhadnout. „NPÚ má s těmito typy rekonstrukcí zkušenosti, jsme schopni to udělat relativně rychle,“ dodal ministr kultury.</p>
      <p>Územní odborné pracoviště NPÚ bylo umístěno do Kroměříže v roce 2006, byly pro něj upraveny prostory arcibiskupského zámku. V církevních restitucích zámek ale zpět získalo olomoucké arcibiskupství a NPÚ by od února příštího roku mohl prostory užívat jen po dohodě a uzavření nájemní smlouvy s vlastníkem. „Budeme v klasickém nájmu za cenu obvyklou,“ popsal Petr Šubík, ředitel územní památkové správy NPÚ v Kroměříži. V budově na Hanáckém náměstí by NPÚ získal kromě kanceláří, archivů a skladů navíc prostory pro depozitáře a konzervátorské dílny.</p>
      <figure>
        <img src="https://cms.parlamentnilisty.cz/edition_files/uploaded-images/5786238d-5f6c-44dd-b195-976ee26c8d97.jpg"/>
      </figure>
      <p>K tomu by podle Šubíka v rekonstruovaném objektu zřídil i návštěvnické a informační centrum, ve kterém by propagoval 26 hradů, zámků a dalších památek, které kroměřížské pracoviště na Moravě spravuje. Část pracovníků NPÚ, jejichž činnost přímo nesouvisí se zámkem, již navíc loni musela prostory po výzvě arcibiskupství opustit. Nyní sídlí v objektu Úřadu pro zastupování státu ve věcech majetkových na Riegrově náměstí, který ale potřebám NPÚ plně nevyhovuje.</p>
      <p>Třípodlažní budovu na Hanáckém náměstí Kroměříž získala od armády po jejím odchodu z města, posádka jej opustila v roce 2004. Město objekt chtělo nejprve přestavět na domov pro seniory, od záměru kvůli vysokým nákladům odstoupilo. Radnice se pak neúspěšně pokoušela budovu prodat, realizovat se nepodařilo ani záměr na její přebudování na komunitní centrum, muzeum vojenství a zážitkový hostel.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Kromeriz-Problemovou-lokalitu-Racin-nove-sleduje-kamera-603708"/>
        <a href="https://www.parlamentnilisty.cz/politika/obce-volicum/Kromeriz-Sbirka-pod-vanocnim-stromem-pro-specialni-skolu-i-detsky-domov-603592"/>
        <a href="https://www.parlamentnilisty.cz/politika/obce-volicum/Kromeriz-Statni-zastupce-zastavil-trestni-stihani-starosty-Jaroslava-Nemce-603249"/>
        <a href="https://www.parlamentnilisty.cz/politika/obce-volicum/Kromeriz-Mesto-zahajilo-demolici-dalsich-objektu-v-lokalite-Racin-602778"/>
      </related>
    </article>
  </body>
</html>