<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-nazk-konkurs-pretendenty/30286753.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T13:12:36+00:00"/>
    <meta property="og:title" content="На посаду голови НАЗК претендують 32 людини"/>
    <meta property="og:description" content="Комісія з відбору кандидатів на посаду голови Національного агентства з питань запобігання корупції отримала 32 заявки на посаду. Серед претендентів 22 мають юридичну освіту, дев’ять – науковий ступ"/>
  </head>
  <body>
    <article>
      <h1>На посаду голови НАЗК претендують 32 людини</h1>
      <address>
        <time datetime="2019-11-22T13:12:36+00:00">22 Nov 2019, 13:12</time>
      </address>
      <p>Комісія з відбору кандидатів на посаду голови Національного агентства з питань запобігання корупції отримала 32 заявки на посаду.</p>
      <p>Серед претендентів 22 мають юридичну освіту, дев’ять – науковий ступінь. Переважна більшість кандидатів з Києва, <a href="https://ti-ukraine.org/news/32-pretendenty-podalysya-na-posadu-golovy-nazk-hto-vony/?fbclid=IwAR2Etyqe_5ZSlrgYVkoYtg9vTARrfJ1LlfnybIFK9fvMrNW5aQIf34WHzzY">повідомили</a> у Transparency International Ukraine.</p>
      <p>На посаду претендують 1 екс-член НАЗК, сім представників Національного антикорупційного бюро України, по троє з Генпрокуратури та адвокатів. Також серед кандидатів є працівники університетів, Міністерства внутрішніх справ, Верховного суду, Вищої кваліфікаційної комісії судів та КМДА.</p>
      <p>Конкурс <a href="https://www.radiosvoboda.org/a/news-nazk-konkurs-golova-reshetylova/30259784.html">стартував 8 листопада</a>. Співголови конкурсної комісії – Тільман Хоппе від міжнародних представників та Катерина Риженко від української сторони.</p>
      <p>31 жовтня Кабінет міністрів України затвердив <a href="https://www.radiosvoboda.org/a/news-nazk-kabmin/30246108.html">склад конкурсної комісії</a>, яка обиратиме нового голову Національного агентства з питань запобігання корупції. Згідно із законом про перезавантаження НАЗК, новообраний голова агентства повинен розпочати роботу до нового року.</p>
      <p>20 жовтня Кабінет міністрів <a href="https://www.radiosvoboda.org/a/news-golova-nzk-novak/30226408.html">призначив Наталію Новак</a> тимчасово виконувати обов’язки голови Національного агентства з питань запобігання корупції.</p>
      <p>НАЗК почало роботу у 2016 році. Однією з функцій агентства є перевірка декларацій державних службовців і будь-якої інформації з приводу фактів корупції чи зловживання посадою.</p>
    </article>
  </body>
</html>