<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/0-9-i-avtogol-shedyovar-ungarija-ne-e-udoben-sapernik.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T13:35:00+00:00"/>
    <meta property="og:title" content="0:9 и автогол-шедьовър: Унгария не е удобен съперник"/>
    <meta property="og:description" content="България обаче е без загуба в последните пет мача между двата отбора"/>
  </head>
  <body>
    <article>
      <h1>0:9 и автогол-шедьовър: Унгария не е удобен съперник</h1>
      <h2>България обаче е без загуба в последните пет мача между двата отбора</h2>
      <address>
        <time datetime="2019-11-22T13:35:00+00:00">22 Nov 2019, 13:35</time>
      </address>
      <p>Жребият на България за плейофите на Евро 2020 бе приет с широки усмивки. Съперник в полуфиналите ще бъде Унгария, а в евентуалния финал - победителят от сблъсъка между Исландия и Румъния. Първият, както и потенциалният втори двубой ще се играят на Националния стадион "Васил Левски" в края на март.</p>
      <p>Така пред националите, които се представиха трагично в квалификациите и останаха предпоследни в своята група, се отваря изключителен шанс да се озоват сред 24-те финалиста на европейското първенство догодина.</p>
      <p>Историческа справка на двубоите с Унгария обаче показва, че това е изключително неудобен за България съперник. И то не само заради баланса - 12 загуби, 5 равенства и едва 6 победи. </p>
      <p>Първата среща на двете нации на футболния терен датира от 25 март 1934 г. Световната квалификация пред 10 000 зрители в София завършва 4:1 в полза на унгарците. На 17 август 1947 г. преживяваме същинско унижение - 0:9 за Балканската купа. Две години по-късно търпим поражение с 0:5 в контрола пред 60 000 в Будапеща.</p>
      <p>На 20 юли 1966 г. е паметният сблъсък от груповата фаза на световното първенство в Мексико. Нашите повеждат в 14-ата минута с попадение на Георги Аспарухов, но "свършват въздуха" заради сгрешена подготовка на високопланинската база в Белмекен. Иван Вуцов си забива един от най-красивите автоголове в историята, а след това съперниците стигат до пълен обрат за 3:1.</p>
      <p>Оптимизъм обаче буди по-съвременната статистика. Последната ни загуба датира в контрола от 30 октомври 1985 г. (1:3). Оттогава записваме пет поредни мача без поражение - победа и равенство в контроли, победа и равенство в квалификациите за Мондиал 2006.  </p>
    </article>
  </body>
</html>