<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/hedefteki-abdli-fetocu-mu-22111943.html"/>
    <meta property="og:site_name" content="OdaTV"/>
    <meta property="article:published_time" content="2019-11-22T13:42:00+00:00"/>
    <meta property="og:title" content="Hedefteki ABD'li FETÖ'cü mü"/>
    <meta property="og:description" content="Amerikalı gazeteci Adam Klasfeld, açıklamalarda bulundu."/>
  </head>
  <body>
    <article>
      <h1>Hedefteki ABD'li FETÖ'cü mü</h1>
      <h2>Amerikalı gazeteci Adam Klasfeld, açıklamalarda bulundu.</h2>
      <address>
        <time datetime="2019-11-22T13:42:00+00:00">22 Nov 2019, 13:42</time>
      </address>
      <p>New York’ta görülen Halkbank davasında özellikle Reza Zarrab’ın tanıklığı sırasında mahkeme salonundan paylaştığı anlık Twitter mesajlarıyla Türkiye’de tanınan Amerikalı gazeteci Adam Klasfeld, "AKP'nin ABD’deki lobi faaliyetleri" ile ilgili son haberiyle yine gündem oldu.</p>
      <p>Haberini, FETÖ adına hazırlamakla suçlanan Klasfeld, VOA Türkçe’ye (Amerika’nın Sesi) yaptığı açıklamada, <b>“Gülenci değilim”</b> dedi; haberini kamuya açık kaynaklardan hazırladığına dikkat çekti.</p>
      <p>
        <b>“LOBİ FAALİYETLERİNİ” HABERLEŞTİRMİŞTİ</b>
      </p>
      <p><b>Amerika’nın Sesi’nden Dilge Timoçin’in haberine göre</b>, 2014-2018 yılları arasında AKP ile bağlantılı en fazla paranın ödendiği beş şirketi tespit etmek amacıyla Adalet Bakanlığı’nın yabancı lobi faaliyetlerine ilişkin veri tabanını inceleyen Klasfeld, Trump’ın yakın çevresine kadar uzanan lobi faaliyetlerini haberleştirmişti.</p>
      <p>Klasfeld, araştırmasına, Halkbank’ın<b> "kara para aklamak ve dolandırıcılık" </b>dahil olmak üzere altı ayrı konuda suçlandığı iddianamenin açıklanmasından bir gün sonra lobi grubu Ballard Partners’ın Halkbank’la sözleşmesini sonlandırması üzerine başladığını söyledi.</p>
      <p>
        <b>“BU ŞİRKET EN GÜÇLÜ VE EN ETKİLİ LOBİ GRUBU”</b>
      </p>
      <p>Adam Klasfeld, “İddianamenin açıklanması üzerine yaşanan ilk şey Ballard Partners’in Halkbank’ı temsil etmeyi bırakması oldu.<b> Bunu incelemeye başladım ve gördüm ki Trump yönetimindeki Washington’da bu şirket en güçlü ve en etkili lobi grubu.</b> Bu da beni diğer lobicileri incelemeye itti. Daha derine indikçe Türk hükümeti ve ilgili kurumlardan lobi şirketlerine yaptıkları harcamalarda büyük bir patlama olduğunu farkettim. Bu şirketlerin özellikle Başkan Trump’la bağlantılı olduğunu gördüm. Mesela Ballard’ın başında Trump’ın en büyük bağışçılarından biri var. Bunlar tabi kayıt altındaki lobi firmaları. Yani daha önce bakılmamış bir araştırma alanıydı. Kamu kayıtları da ortadaydı. Zaten açıkta olan bilgileri birleştirmek kalıyordu geriye” dedi.</p>
      <p>
        <b>"ANKARA'DAN HENÜZ TEPKİ ALMADIM"</b>
      </p>
      <p>Türkiye’de hakkında "FETÖ için Türkiye'nin ABD'deki lobi kaynakları çalışması yaptığı" haberleri çıkan Klasfeld, Ankara’dan henüz bir tepki almadığını söyledi: “Haberde konu edilen birçok kurumdan yorum istedim ama bazılarından geri dönüş olmadı. Haberimin Türkiye’de dikkat çektiğinin farkındayım ve araştırmam konuyla ilgili hedef kitleye ulaştığı için de müteşekkirim. Ancak Türk hükümeti özelinde bir geri dönüş olmadı. Ancak tepkilerinin ne olduğunu duymayı gerçekten istiyorum” şeklinde anlattı.</p>
      <p>
        <b>“ABSÜRT BİR SUÇLAMA”</b>
      </p>
      <p>Adam Klasfeld, "FETÖ ile bağlantısı olduğu" iddiaları konusunda da, “Hayır Gülenci değilim. Bu çok saçma açıkçası absürt bir suçlama. <b>Birilerinin hoşlanmadığı şeyleri yazdığınızda CIA’ci Gülenci ilan edilmek gibi bir durum var. Bunu artık anlıyorum.</b> Rıza Sarraf davasını, Halkbank davasını takip ettim, Türkiye’de işlerin nasıl yürüdüğünü daha iyi görmeye başladım. Bu nedenle bu tür suçlamalara araştırılması gereken ve gerçekleri yansıtan ithamlar olarak değil gerçekleri ortaya çıkaran birini sindirme yöntemi olarak bakıyorum,” dedi.</p>
      <p>
        <b>“BUNDAN SONRA NE OLACAĞI HALKBANK’A BAĞLI”</b>
      </p>
      <p>Adam Klasfeld, Halkbank aleyhine 15 Ekim’de açılan ve altı suçlamanın getirildiği ikinci davaya bankadan katılım olmamasıyla ilgili durumu<b> “garip bulduğunu” </b>söyledi.</p>
      <p>Klasfeld, <b>“Bundan sonra ne olacağı Halkbank’a bağlı. Şu anda şöyle garip bir durum yaşıyoruz: Halkbank avukatları duruşmaya geliyor ama 'Biz buraya müvekkilimiz adına gelmedik' diyorlar. Eğer duruşmaya katılmazlarsa, savcılar zaten hakimin yaptırım yetkisi olduğunu söylüyor. Süreç bu yöne gidebilir. Bir başka yol da Halkbank’ın nihayetinde duruşmaya katılması. Burada kendilerini savunabilecekleri bir dava var. Tüm mesele duruşmaya gelmeleri”</b> diye konuştu.</p>
      <p>Halkbank’la ilgili yeni iddianamede, ABD’yi dolandırmak için komplo kurmak, Uluslararası Acil Ekonomik Güç Yasası’nı ihlal etmek için komplo kurmak, bankacılık dolandırıcılığı, bankacılık dolandırıcılığı yapmak için komplo kurmak, kara para aklamak ve kara para aklamak için komplo kurmak suçlamaları yöneltiliyor.</p>
      <p>
        <b>Odatv.com</b>
      </p>
      <figure>
        <a href="https://www.odakitap.com/17-25-aralik-kitabi-ali-ozgunduz">
          <img src="https://odatv.com/images/resimler/3(817).jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>10,891 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/o-gorusmedeki-gizli-liste-31101931.html"/>
        <a href="https://odatv.com/amerika-bu-kadar-rezil-birini-nasil-besliyor-10101959.html"/>
        <a href="https://odatv.com/onlarca-ilde-gozaltilar-08101922.html"/>
        <a href="https://odatv.com/fetonun-zenginleri-nasil-kurtarildi-12091920.html"/>
        <a href="https://odatv.com/30-ilde-operasyon-basladi-27071912.html"/>
        <a href="https://odatv.com/halkbankta-ust-duzey-operasyon-03061917.html"/>
        <a href="https://odatv.com/o-haber-dogru-degil-18031930.html"/>
        <a href="https://odatv.com/sorulari-calan-polislere-9-yillik-maas-cezasi-03031901.html"/>
        <a href="https://odatv.com/cezaevinde-hala-kendisini-gizleyen-orgut-yoneticilerini-ancak-bu-yontemle-ortaya-cikarabilirsiniz-15021935.html"/>
        <a href="https://odatv.com/pismanim-diyen-fetoculeri-samimi-bulmuyorum-08021940.html"/>
        <a href="https://odatv.com/fetonun-yeni-versiyonlari-11011905.html"/>
        <a href="https://odatv.com/amerikan-imparatorlugu-cokuyor-24121848.html"/>
        <a href="https://odatv.com/turkiyenin-guvenligine-cok-odaklanmis-durumdayiz-18121816.html"/>
        <a href="https://odatv.com/219-kisiye-dev-operasyon-14121813.html"/>
        <a href="https://odatv.com/bayram-degil-seyran-degil-abd-bizi-niye-optu-08111807.html"/>
        <a href="https://odatv.com/zarrab-bu-kez-boyle-goruntulendi-21091856.html"/>
        <a href="https://odatv.com/ve-iste-reza-zarrab-boyle-goruntulendi-12091855.html"/>
        <a href="https://odatv.com/o-sinav-sorusturmasinda-40-gozalti-11091816.html"/>
        <a href="https://odatv.com/istanbulda-buyuk-operasyon-10091821.html"/>
        <a href="https://odatv.com/fetocu-kocasini-giyabinda-bosadi-09091848.html"/>
      </related>
    </article>
  </body>
</html>