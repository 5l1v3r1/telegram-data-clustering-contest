<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/prekinitev-posta-proti-portorozanom"/>
    <meta property="og:site_name" content="Primorske novice"/>
    <meta property="article:published_time" content="2019-11-22T06:02:00+00:00"/>
    <meta property="og:title" content="Prekinitev posta proti Portorožanom?"/>
    <meta property="og:description" content="Ob trenutnem izkupičku ene zmage in šestih porazov se košarkarjem PVC Nagode Postojne obeta boj za obstanek v drugoligaški konkurenci. Zato bi bila morebitna zmaga v jutrišnjem primorskem obračunu na domačem parketu proti Portorožanom še kako dragocena."/>
  </head>
  <body>
    <article>
      <h1>Prekinitev posta proti Portorožanom?</h1>
      <address><time datetime="2019-11-22T06:02:00+00:00">22 Nov 2019, 06:02</time> by <a rel="author">Simon Maljevac</a></address>
      <p>
        <b>Ob trenutnem izkupičku ene zmage in šestih porazov se košarkarjem PVC Nagode Postojne obeta boj za obstanek v drugoligaški konkurenci. Zato bi bila morebitna zmaga v jutrišnjem primorskem obračunu na domačem parketu proti Portorožanom še kako dragocena.</b>
      </p>
      <figure>
        <img src="https://static.primorske.si/foto/highres/sport/720799_269-_kos_kolarevic.jpg"/>
        <figcaption>Gregor Jakhel Kolarević je že igral za Postojno v sezoni 2010/11. Foto: Igor Mušič</figcaption>
      </figure>
      <p><b>POSTOJNA</b> &gt; Nazadnje so postojnski košarkarji v drugi ligi nastopali v sezoni 2013/14, z lanskimi uspešnimi igrami pa so si izborili povratek v drugi kakovostni razred slovenske košarke. Ekipa je v novo sezono vstopila z nekaj novimi imeni, a se torbarjem uvodni del ni najbolje posrečil, saj so v sedmih krogih zbrali zgolj zmago proti Celju, od katere je minilo že več kot mesec dni. Dokaj hitro so končali tudi s pokalnim tekmovanjem, ki jim je bilo po besedah trenerja <b>Predraga Milovića </b>pravzaprav odveč.</p>
      <p>“Ravno ko bi morali največ časa posvečati treningom, smo imeli na urniku štiri pokalne tekme. S študijskim letom so se pojavile težave pri intenzivnosti treningov, svoje so naredile tudi poškodbe. Martin Jakovina jo vleče že od začetka priprav in ne bo smel trenirati še najmanj dva meseca. V osnovi sem zadovoljen z delom na treningih, a bodo morali določeni igralci prikazati bistveno več. Ponudil jim bom še nekaj priložnosti, da se izkažejo. Če temu ne bo tako, bodo sledile spremembe,” je opozoril izkušeni trener.</p>
      <blockquote><b>3<br/></b>novince je v zadnjih dneh pripeljal postojnski drugoligaš</blockquote>
      <p>Američan <b>Amir Kamari Maddred</b> je po petih odigranih tekmah odšel s trebuhom za kruhom v Albanijo, ekipo pa so pred dnevi okrepili branilec <b>Erik Kralj</b> ter izkušena centra<b> Teo Šimović</b> in <b>Gregor Jakhel Kolarevič</b>, ki je v svoji pestri košarkarski karieri že nosil dres Postojne. “Upam, da bomo s prihodom treh košarkarjev naredili korak proti sredini lestvice, v načrtih pa imamo prihod še enega igralca,” je razkril Milović, ki se pred jutrišnjo tekmo zanaša na dober strelski večer prvih strelcev <b>Blaža Abrama</b> in <b>Žana Đogića</b>, najboljši skakalec in podajalec moštva<b> Klemen Muha </b>pa bo skupaj z izkušenim<b> Tilnom Zalarjem </b>skušal povezati niti na igrišču. “Portoroško moštvo je sestavljeno iz številnih bivših prvoligaških igralcev. Upam, da bomo s prihodom novincev bolje delovali in ponovno začeli zmagovati,” je zaključil Milović.</p>
    </article>
  </body>
</html>