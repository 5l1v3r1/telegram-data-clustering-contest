<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159069_1491.html"/>
    <meta property="og:site_name" content="Novsport"/>
    <meta property="article:published_time" content="2019-11-22T06:08:00+00:00"/>
    <meta property="og:title" content="Арда и Витоша Бистрица дават старт на битките в efbet Лига след паузата"/>
    <meta property="og:description" content="Кърджалийци без Делев и Александров днес"/>
  </head>
  <body>
    <article>
      <h1>Арда и Витоша Бистрица дават старт на битките в efbet Лига след паузата</h1>
      <address>
        <time datetime="2019-11-22T06:08:00+00:00">22 Nov 2019, 06:08</time>
      </address>
      <p>Треньорът на Арда Стамен Белчев заяви, че паузата в шампионата е била доста ползотворна за него и работата му с отбора.<br/> <br/>Днес от 17:30 часа на "Лаута" кърджалийци посрещат Витоша Бистрица в първия мач от efbet Лига след паузата. Аут за Арда са Спас Делев и Михаил Александров.<br/> <br/>"Настроението е нормално. В паузата подобрихме доста неща и елементи в играта. Надявам се да покажем постоянство и да материализираме желанието си в резултати на терена. Нашият ритъм, с изключение на последния мач, не беше много добър и се надявам в това отношение да се променим. Целта е да направим по-силен завършек на есенния дял.<br/> <br/>Донякъде това, че сме новаци, влияе, но има и доста други елементи, включително очакванията към отбора. Да оставим момчетата да играят освободено психически и нещата ще се подобрят. Мотивацията идва от футболистите. Няма нужда и аз да ги надъхвам. Най-малкото имат добро поле за изява. А и ние си вършим работата като щаб.<br/> <br/>Още от първата тренировка за мача с Витоша на футболистите им казвам, че не трябва да гледат класирането и колко точки има съперникът. Този отбор показа израстване срещу Ботев Враца и Лудогорец. Не бива да ги подценяваме и да си мислим, че ще е лесно. Необходими са дисциплина и колективни действия. За да имат цена трите точки от Берое, трябва да спечелим нови три", каза Белчев пред БНР.<br/> <br/>От друга страна пък Витоша ще се опита да излъже и Арда, а подходът е ясен - с контри. Последният в шампионата показа, че може да хапе по този начин.<br/> <br/>"Настроението при нас е най-после да вземем това, което ни се полага и съдбата ни отнема. Липсваше ни повече шанс в завършващата фаза в последните две срещи. В паузата работихме върху това да реализираме положенията си и, разбира се, да не допускаме голове в последната минута. Надявам се, че сме го подобрили.<br/> <br/>Паузата беше добра за нас. Имахме контузени футболисти, но се възстановиха, като изключим Гьонов и Илия Димитров. Арда е новак, но има доста играчи с потенциал. Ние обаче сме ги разучили добре и ще ги изненадаме. Естествено, че е от полза за нас двубоят да е на "Лаута", защото е на неутрален терен. Арда ще е домакин само по протокол", каза Енгибаров пред БНР.</p>
      <p> </p>
    </article>
  </body>
</html>