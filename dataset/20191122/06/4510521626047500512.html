<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/statele-unite/fosta-consiliera-trump-fiona-hill-afirma-teoria-privind-amestecul-rusiei-alegerile-prezidentiale-2016-o-poveste-fictiune-1_5dd782f85163ec4271474663/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T06:43:18+00:00"/>
    <meta property="og:title" content="Fosta consilieră a lui Trump Fiona Hill afirmă că teoria privind amestecul Rusiei în alegerile prezidenţiale din 2016 este „o poveste de ficţiune“"/>
    <meta property="og:description" content="Fosta consilieră a preşedintelui Donald Trump Fiona Hill a cerut joi parlamentarilor din Camera Reprezentanţilor să nu promoveze ”falsuri motivate politic” care să pună sub semnul întrebării interferenţa Rusiei în alegerile prezidenţiale din 2016, relatează Reuters."/>
  </head>
  <body>
    <article>
      <h1>Fosta consilieră a lui Trump Fiona Hill afirmă că teoria privind amestecul Rusiei în alegerile prezidenţiale din 2016 este „o poveste de ficţiune“</h1>
      <address><time datetime="2019-11-22T06:43:18+00:00">22 Nov 2019, 06:43</time> by <a rel="author">News.ro</a></address>
      <h4>Fosta consilieră a preşedintelui Donald Trump Fiona Hill a cerut joi parlamentarilor din Camera Reprezentanţilor să nu promoveze ”falsuri motivate politic” care să pună sub semnul întrebării interferenţa Rusiei în alegerile prezidenţiale din 2016, relatează Reuters.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/statele-unite/miliardarul-michael-bloomberg-depus-actele-necesare-candida-presedintia-statelor-unite-1_5dd774425163ec427146ebcd/index.html"/>
        <a href="https://adevarul.ro/international/asia/china-ameninta-riposta-congresul-american-adoptat-legea-privind-drepturile-omului-democratia-hong-kong-1_5dd726d15163ec4271458c48/index.html"/>
        <a href="https://adevarul.ro/international/statele-unite/o-persoana-fost-arestata-incercat-masina-casa-alba-1_5dd6b1805163ec4271429fda/index.html"/>
      </related>
      <p>În depoziţia dată în Comisia pentru informaţii din Cameră, Hill a spus, pe baza întrebărilor şi declaraţiilor unora dintre membrii comisiei că aceştia par să creadă că Rusia şi serviciile sale de securitate nu au dus o campanie împotriva Statelor Unite în timpul cursei prezidenţiale din 2016 şi că poate aceasta a fost efectuată de Ucraina.</p>
      <p>Unii republicani din comisia condusă de democraţi au avansat această teorie discreditată, care a fost adoptată de Trump şi aliaţii săi politici.</p>
      <p>”Aceasta este o poveste de ficţiune care a fost creată şi propagată de serviciile de securitate ruse”, a spus Hill, care până în luna iulie a fost director pentru afaceri europene şi ruse în Consiliul de Securitate Naţională a Casei Albe.</p>
      <p>”Pe parcursul investigaţiei, vă cer să nu promovaţi falsuri motivate politic care susţin interesele Rusiei”, a spus Hill în ultima audiere publică programată în Camera Reprezentanţilor.</p>
      <p>Noţiunea că Ucraina şi nu Rusia s-a amestecat în campania pentru alegerile din 2016 a fost una dintre cele două probleme cerute preşedintelui ucrainean Volodimir Zelenski pentru a fi investigate, în timpul discuţiei telefonice din 25 iulie care se află în centrul investigaţiei din Camera Reprezentanţilor.</p>
      <p>Trump a presat Ucraina să îl investigheze pe Joe Biden, unul dintre democraţii cu cele mai mari şanse la nominalizarea în alegerile prezindenţiale din 2020, şi pe fiul său Hunter, care a fost membru în consiliul de administraţie al companiei ucrainene de gaze Burisma.</p>
      <p>Investigaţia mai analizează dacă blocarea de către Trump a ajutorului militar de 391 de milioane de dolari pentru Ucraina, aprobat de Congres pentru lupta cu separatiştii pro-ruşi din estul ţării, a avut rolul să îl preseze pe Zelenski să facă investigaţiile.</p>
      <p>Democraţii afirmă că relaţiile lui Trump cu Ucraina reprezintă un abuz de putere pentru a presa un aliat vulnerabil al Statele Unite să afle lucruri compromiţătoare despre un rival politic din ţară.</p>
      <p>Trump a negat orice ilegalitate, criticând public martorii şi descriind procedurile peentru demiterea sa drept ”o vânătoare de vrăjitoare”.</p>
      <p>David Holmes, membru al Ambasadei SUA în Ucraina, a declarat joi că din luna martie activitatea sa a început să fie eclipsată de avocatul personal al lui Trump, Rudy Giuliani, care a presat Ucraina să deschidă cele două investigaţii.</p>
      <p>În declaraţia sa, Hill a relatat o conversaţie avută cu fostul consilier pentru securitate naţională al lui Trump John Bolton, despre activităţile lui Giuliani.</p>
      <p>Aceasta a spus că şi-a exprimat regretele, în discuţia cu Bolton, legate de ”campania de defăimare” a lui Giuliani împotriva fostei ambasadoare a SUA în Ucraina Marie Iovanovitci, retrasă premator de către Trump în luna mai.</p>
      <p>Hill a spus că Bolton a părut îndurerat şi ”a indicat, prin limbajul trupului, că nu poate să facă nimic în această privinţă. Apoi, în cursul discuţiei noastre, a spus că Rudy Giuliani este o grenadă de mână care îi va aarunca pe toţi în aer”.</p>
      <p>Întrebată să explice ce a crezut că a vrut Bolton să spună, Hill a replicat că ceea ce spune Giuliani ”este destul de exploziv” şi că fostul primar din New York ”promovează probleme şi idei care vor reveni probabil să ne bântuie şi că de fapt acesta este motivul pentru care ne aflăm aici astăzi”.</p>
      <p>Agenţiile de informaţii americane şi fostul consilier special Robert Mueller au ajuns la concluzia că Rusia s-a amestecat în alegerile din 2016 cu o campanie de hacking şi cu propagandă, pentru a provoca conflicte în Statele Unite, a susţine campania lui Trump şi pentru a o afecta pe oponenta democrată a acestuia, Hillary Clinton.</p>
      <p>Echipa lui Mueller a adus acuzaţii penale împotriva a 12 ofiţeri ruşi de informaţii implicaţi în hacking, acuzându-i că au monitorizat computere ale angajaţilor, au plantat un cod maliţios şi au furat emailuri şi alte documente.</p>
      <p>Hill i-a avertizat pe parlamentari că Rusia este pe cale să repete activităţile de amestec în alegeri, în 2020.</p>
      <p>”Rămânem fără timp pentru a-i opri”, a spus ea.</p>
      <p>La fel ca o serie de oficiali guvernamentali de carieră, care u depus deja mărturie, Hill a spus că este mândră de faptul că este expert de politică externă nonpartizan, care şi-a desfăşurat activitatea cu preşedinţi republicani şi democraţi.</p>
      <hr/>
    </article>
  </body>
</html>