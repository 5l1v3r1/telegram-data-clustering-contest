<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/trump-chce-by-sledztwo-w-jego-podjal-senat/"/>
    <meta property="og:site_name" content="Polsat News"/>
    <meta property="article:published_time" content="2019-11-22T06:24:00+00:00"/>
    <meta property="og:title" content="Trump chce, by śledztwo w jego sprawie podjął Senat"/>
    <meta property="og:description" content="Prezydent Trump życzy sobie, by dochodzenia w jego sprawie podjął Senat, gdyż jest to jedyna izba, po której można spodziewać się uczciwości i procesu zgodnego z Konstytucją - oznajmił w czwartek rzecznik Białego Domu Hogan Gidley w oświadczeniu dla prasy."/>
  </head>
  <body>
    <article>
      <h1>Trump chce, by śledztwo w jego sprawie podjął Senat</h1>
      <address>
        <time datetime="2019-11-22T06:24:00+00:00">22 Nov 2019, 06:24</time>
      </address>
      <p>
        <b>Prezydent Trump życzy sobie, by dochodzenia w jego sprawie podjął Senat, gdyż jest to jedyna izba, po której można spodziewać się uczciwości i procesu zgodnego z Konstytucją - oznajmił w czwartek rzecznik Białego Domu Hogan Gidley w oświadczeniu dla prasy.</b>
      </p>
      <related>
        <a href="https://www.polsatnews.pl/wiadomosc/2019-10-10/amerykanie-podzieleni-ws-impeachmentu-trumpa/"/>
      </related>
      <p>Śledztwo w Senacie stworzyłoby przesłanki, by oczekiwać, żeby "usłyszeć, co zeznali ci, którzy już zeznawali, a są osobiście zamieszani w tę aferę korupcyjną" - dodał Gidley.</p>
      <p>Prezydent Trump chciałby, by przesłuchano Joe Bidena, jego syna Huntera, a także Adama Schiffa czy "sygnalistę", który poinformował służby o rozmowach Trumpa z prezydentem Ukrainy Wołodymyrem Zełenskim, w trakcie których obecny gospodarz Białego Domu miał go namawiać do wszczęcia śledztwa ws. syna Joe Bidena - potencjalnego rywala Trumpa w wyścigu do fotela prezydenckiego.</p>
      <p>
        <a href="https://www.polsatnews.pl/wiadomosc/2019-11-13/pierwsze-przesluchania-w-kongresie-ws-impeachmentu-trumpa/?ref=wyszukiwarka">PRZECZYTAJ: Pierwsze przesłuchania w Kongresie ws. impeachmentu Trumpa</a>
      </p>
      <p>
        <b>Szukanie "donosiciela"</b>
      </p>
      <p>Trump nie od dziś chce się dowiedzieć, kto na niego doniósł; tożsamość "sygnalisty" pozostaje dotąd anonimowa.</p>
      <p>Adam Schiff - przypomina Reuters - jest szefem komisji ds. wywiadu w Izbie Reprezentantów. Śledztwo ws. ewentualnego impeachmentu Donalda Trumpa prowadzone jest przez komisję pod jego przewodnictwem.</p>
      <p>W czwartek przed komisją zeznawała b. doradczyni prezydenta USA ds. Rosji i bezpieczeństwa narodowego Fiona Hill. W trakcie przesłuchań oznajmiła ona, że teza, iż to Ukraina ingerowała w wybory w USA, jest "realizowaniem interesów Kremla".</p>
      <p>Fiona Hill była do lipca dyrektor ds. Europy i Rosji w Radzie Bezpieczeństwa Narodowego przy Białym Domu, jest autorką książek o Związku Radzieckim i Rosji, a także prezydencie Władimirze Putinie.</p>
      <p>Hill odniosła się do jednego ze śledztw, których przeprowadzenia na Ukrainie domagał się Trump, dotyczącego lansowanej przez otoczenie prezydenta teorii, że w wybory prezydenckie w USA w 2016 roku ingerowała Ukraina, a nie Rosja, a serwer komitetu Demokratów, który został zhakowany przed tymi wyborami, znajdował się właśnie w tym kraju - wyjaśnia Reuters.</p>
      <p>
        <b>Śledztwo w Izbie Reprezentantów</b>
      </p>
      <p>- To fikcyjna narracja, która jest nagłaśniana przez rosyjskie służby bezpieczeństwa - ostrzegła Hill.</p>
      <p>Hill powiedziała, że rozmawiała z ówczesnym doradcą prezydenta do spraw bezpieczeństwa Johnem Boltonem na temat prywatnego prawnika Trumpa Rudy'ego Giulianiego, a Bolton powiedział o nim, że "jest granatem ręcznym, który wszystkich nas wysadzi w powietrze".</p>
      <p>Ambasador USA przy UE Gordon Sondland zeznał podczas swego pierwszego przesłuchania, że Trump narzucił dyplomatom zajmującym się Ukrainą swego prywatnego prawnika Rudy'ego Giulianiego, który forsował sprawę DNC (Krajowego Komitetu Demokratów) i aferę wokół Burismy, jako dwa domniemane dochodzeniach antykorupcyjne, wymierzone w Demokratów, "które były szczególnie ważne dla prezydenta".</p>
      <p>Burisma to ukraińska firma, w której pracował Hunter Biden, syn byłego wiceprezydenta Joe Bidena. Ukraińskie śledztwo ws. firmy Burisma dotyczyło okresu, gdy nie pracował tam jeszcze Biden junior.</p>
      <p>Świadkowie zeznają w kontrolowanej przez Demokratów Izbie Reprezentantów, gdzie toczy się śledztwo, które ma ustalić, czy istnieją podstawy do odsunięcia prezydenta od władzy. Dochodzenie prowadzą komisje spraw zagranicznych, wywiadu oraz nadzoru i reform Izby Reprezentantów.</p>
      <p>
        <b>Wspólna strategia</b>
      </p>
      <p>W czwartek sześciu senatorów USA spotkało się z przedstawicielami Białego Domu, aby ustalić wspólną strategię ws. śledztwa wokół ewentualnego impeachmentu Trumpa - podał Reuters.</p>
      <p>Dysponując większością 51 głosów w 100-mandatowym Senacie, przedstawiciele GOP chcieliby, aby jak najprędzej doprowadzić do głosowania, które mogłoby ocalić Trumpa.</p>
      <p>"Rozważano trzy scenariusze: żadnego dochodzenia w Senacie, krótki proces i długotrwały proces" - relacjonuje Reuters, powołujący się na informacje uzyskane anonimowo od jego z uczestników spotkania.</p>
      <p>Agencja zaznacza w komentarzu, że nie zdecydowano się jeszcze ostatecznie na żadną z tych opcji, ale "wszystko wskazuje, że dochodzenie Senatu rozpocznie się już niedługo. "Zapewne jeszcze w trakcie procesu w Izbie Reprezentantów, który potrwa minimum kilka tygodni" - pisze Reuters.</p>
      <p>
        <a href="https://www.polsatnews.pl/wideo/buldozerami-po-porsche-i-lamborghini-auta-warte-55-mln-dolarow-zniszczone-na-oczach-prezydenta_6718718/">WIDEO - Buldożerami po porsche i lamborghini. Auta warte 5,5 mln dolarów zniszczone na oczach prezydenta</a>
      </p>
      <figure>
        <img src="https://s.redefine.pl/file/o2/redefine/cp/9x/9xmh17ty4xhkg94p92dnrsd4anptjaad.jpg"/>
      </figure>
    </article>
  </body>
</html>