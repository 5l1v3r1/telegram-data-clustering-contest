<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/598527/stiriksi-ston-gg-tou-oie-apo-sa-enopsei-tis-trimerous-tou-verolinou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T06:38:00+00:00"/>
    <meta property="og:title" content="Στήριξη στον ΓΓ του ΟΗΕ από Σ.Α. ενόψει της τριμερούς του Βερολίνου"/>
    <meta property="og:description" content="Κάλεσμα προς τους ηγέτες ενόψει της επικείμενης άτυπης συνάντησής τους με τον ΓΓ του ΟΗΕ στο Βερολίνο, απηύθυναν το απόγευμα της Πέμπτης τα μέλη του..."/>
  </head>
  <body>
    <article>
      <h1>Στήριξη στον ΓΓ του ΟΗΕ από Σ.Α. ενόψει της τριμερούς του Βερολίνου</h1>
      <address><time datetime="2019-11-22T06:38:00+00:00">22 Nov 2019, 06:38</time> by <a rel="author">SigmaLive</a></address>
      <p><b>Κάλεσμα προς τους ηγέτες ενόψει της επικείμενης άτυπης συνάντησής τους με τον ΓΓ του ΟΗΕ στο Βερολίνο, απηύθυναν το απόγευμα της Πέμπτης τα μέλη του Συμβουλίου Ασφαλείας, μέσω δήλωσης (press elements) που έκανε εκ μέρους της προεδρίας, ο αναπληρωτής μόνιμος αντιπρόσωπος της Βρετανίας, πρέσβης Τζόναθαν Άλλεν, μετά την ολοκλήρωση της ενημέρωσης των μελών του για την πρόσφατη έκθεση καλών υπηρεσιών του κ. Γκουτέρες,<br/></b> <br/>Η δήλωση αναφέρει ότι τα μέλη ενημερώθηκαν για την κατάσταση στην Κύπρο από τη βοηθό ΓΓ του ΟΗΕ, Ροζμαρί ΝτιΚάρλο και ότι εξέφρασαν την πλήρη υποστήριξή τους στις συνεχιζόμενες προσπάθειες του Γενικού Γραμματέα και χαιρέτισαν την πρωτοβουλία του να συγκαλέσει άτυπη τριμερή συνάντηση με τους ηγέτες της ελληνοκυπριακής και τουρκοκυπριακής κοινότητας κ. Νίκο Αναστασιάδη και τον κ. Μουσταφά Ακιντζί, τη Δευτέρα 25 Νοεμβρίου.<br/> <br/>«Τα μέλη του Συμβουλίου Ασφαλείας ενθάρρυναν τους ηγέτες να στηριχτούν σε προηγούμενες συγκλίσεις και με πνεύμα συμβιβασμού να χρησιμοποιήσουν αυτή τη συνάντηση για να ανανεώσουν την πολιτική τους βούληση και δέσμευση για μια συνολική διευθέτηση, βασισμένη σε μια δικοινοτική διζωνική ομοσπονδία με πολιτική ισότητα, όπως ορίζεται στα σχετικά ψηφίσματα του Συμβουλίου Ασφαλείας».<br/> <br/>Παράλληλα ενθάρρυναν όλα τα μέρη να χρησιμοποιήσουν παραγωγικά την επόμενη περίοδο.<br/> <br/>Απαντώντας υπό την εθνική του ιδιότητα, ως αντιπρόσωπος της Βρετανίας, αν αναμένει να προκύψει κάτι από την τριμερή, ο Τζόναθαν Άλλεν ανέφερε πως το γεγονός ότι οι δύο ηγέτες θα συναντηθούν για πρώτη φορά με τον Γενικό Γραμματέα στην ίδια αίθουσα μετά από δύο χρόνια είναι θετική εξέλιξη.<br/> <br/>«Ελπίζω πραγματικά ότι μπορούν να βασιστούν σε αυτή τη συζήτηση για να συμφωνήσουν την πορεία προς τα εμπρός για να επαναλάβουν τις διαπραγματεύσεις και μπορέσουν τελικά να βρουν μια διευθέτηση. Αυτή είναι η ελπίδα μας».<br/> <br/>Στο ερώτημα αν βλέπει μετά την τριμερή να συγκαλείται σύντομα μία άτυπη συνάντηση τύπου Κραν Μοντανά, ο Βρετανός πρέσβης είπε πως θα εστιαστεί στο πρώτο βήμα, το οποίο είναι η Δευτέρα.<br/> <br/>«Ας δούμε τι θα συμπεράνει από αυτή ο ΓΓ. Έχει την πλήρη μας υποστήριξη, όπως και η Τζέιν Χολ Λουτ. Εργάζεται μαζί του και γι’ αυτό πάνω στο θέμα. Θα ήθελα να ακούσω από αυτούς, μετά τη Δευτέρα, για το επόμενο βήμα».<br/> <br/>Σε άλλη ερώτηση αν η Βρετανία θέλει να παραμείνει εγγυήτρια δύναμη, ο Τζόναθαν Άλλεν είπε πως σύμφωνα με τη Συνθήκη Εγγυήσεως η χώρα του είναι εγγυήτρια δύναμη και αναλαμβάνει πλήρως τον ρόλο της εγγυήτριας δύναμης σ’ αυτές τις πτυχές της διευθέτησης.<br/> <br/>«Αν με ρωτάτε λεπτομέρειες για το τι θα συμβεί με τις νέες διευθετήσεις, θα το αφήσω για το τι θα συμβεί στο τραπέζι της διαπραγμάτευσης. Είμαστε ξεκάθαροι για το ρόλο μας και τη σημασία που δίνουμε σ’ αυτόν», πρόσθεσε.<br/> <br/>Πηγή: ΚΥΠΕ </p>
    </article>
  </body>
</html>