<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2003106/%E2%80%8Brejim-idlib%E2%80%99teki-kah-kamp%C4%B1%E2%80%99nda-katliam-yapt%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-22T06:15:00+00:00"/>
    <meta property="og:title" content="​Rejim İdlib’teki Kah Kampı’nda katliam yaptı"/>
    <meta property="og:description" content="Suriye’nin İdlib bölgesinde, Türkiye sınırına yakın Kah Kampı’na sığınan mülteciler, savaşın ateşinden korunacaklarını düşündükleri çadırlarına kadar füzelerle takip edileceklerini hayal edemezdi. Suriye İnsan Hakları Gözlemevi'ne (SOHR) göre geçtiği"/>
  </head>
  <body>
    <article>
      <h1>​Rejim İdlib’teki Kah Kampı’nda katliam yaptı</h1>
      <address>
        <time datetime="2019-11-22T06:15:00+00:00">22 Nov 2019, 06:15</time>
      </address>
      <p>Suriye’nin İdlib bölgesinde, Türkiye sınırına yakın Kah Kampı’na sığınan mülteciler, savaşın ateşinden korunacaklarını düşündükleri çadırlarına kadar füzelerle takip edileceklerini hayal edemezdi.<br/><br/>Suriye İnsan Hakları Gözlemevi'ne (SOHR) göre geçtiğimiz Çarşamba gecesi rejim güçlerinin İdlib’teki Kah Kampı’nı hedef aldığı füze saldırısında 8’i çocuk ve 6’sı kadın 16 sivil yaşamını kaybetti.<br/><br/>Hava saldırısının ardından, beyaz ve mavi çadırlarda yaşayan 3 bin 800 kişinin barındığı kampta oluşan hasarın boyutu ortaya çıktı.<br/><br/>Hama’dan 7 yıl önce ailesi ve kardeşleriyle birlikte kaçan Ebu Mahmud AFP’ye verdiği demeçte şöyle konuştu:<br/><br/>“Yatsı namazından sonra büyük bir patlama sesi duyduk. Hasarı görmek için abimin çadırını incelemeye geldim. Abimin eşi ve kızı şehit oldu. Kendisi de şarapnel ile yaralandı ve vücudunun her yeri yandı. 7 yıldır buradayız. Kendimizi güvende hissediyorduk ancak bu güvenli alanlarda tehdit altında kaldık. Çok zor. Burası güvenli bölge mi? Güvenli bölge nerede? Buna izin verilmiyor. Dünyanın bütün ülkeleri bu insanlara karşı. Bizi yalnız bırakıyorlar.”<br/><br/>Ebu Mahmud’un yaşlı annesi de, diğer oğlunun hayatta kalan kızı Ayşe’yi kucağında taşıyor. Saldırının izleri küçük kızın yüzünde çok net görülüyor.<br/><br/>Kah kasabasında yaşayan bir sivil ise saldırı anını şu ifadelerle anlattı:<br/><br/>“Evdeydik. Birden bire bir patlama sesi duyduk. Evimden çıktığımda evimin yanına düşen füzeyi gördüm. Traktörüm hasar gördü. Bu büyük bir felaket.”<br/><br/>Çatışma ve bombalamadan kaçan mülteciler, diğer bölgelerden daha güvenli olduğu için sık sık Türkiye sınırındaki bölgelere gidiyor.<br/><br/>Suriye rejiminin Rus desteğiyle düzenlediği saldırının başlamasıyla, Nisan ayından bu yana bölgede bin 100'den fazla sivil öldürüldü, 400 binden fazla kişi de İdlib bölgesinden kaçtı.<br/><br/>Türkiye, ev sahipliği yaptığı Suriyeli mültecilerin bir bölümünü ülkelerine geri göndermek için güvenli bölge kurmak istiyor.<br/><br/>Ankara ve Moskova garantörlüğünde, Ağustos ayının sonunda ateşkese ulaşılmasına rağmen Suriye ve Rusya’nın bölgedeki saldırıları son zamanlarda yoğunlaştı ve onlarca can kaybına neden oldu.<br/><br/>SOHR’a göre Rus savaş uçaklarının birkaç gün önce İdlib’in güneyindeki Maaret el Numan’ı hedef alması sonucu 4’ü çocuk olmak üzere 6 sivil hayatını kaybetti.</p>
    </article>
  </body>
</html>