<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/policisti-skozi-rdeco-v-nesreco"/>
    <meta property="og:site_name" content="Primorske novice"/>
    <meta property="article:published_time" content="2019-11-22T06:04:00+00:00"/>
    <meta property="og:title" content="Policisti skozi rdečo v nesrečo"/>
    <meta property="og:description" content="Včeraj, nekaj minut po 10.30, se je v središču mesta zgodila nevsakdanja prometna nesreča. V policijsko vozilo na nujni interventni vožnji s prižganimi modrimi lučmi in sireno se je v križišču Sedejeve ulice in Vojkove ceste z avtomobilom zaletel 70-letni moški. Prometni policisti podrobnosti nesreče še preiskujejo."/>
  </head>
  <body>
    <article>
      <h1>Policisti skozi rdečo v nesrečo</h1>
      <address><time datetime="2019-11-22T06:04:00+00:00">22 Nov 2019, 06:04</time> by <a rel="author">Ana Cukijati</a></address>
      <p>
        <b>Včeraj, nekaj minut po 10.30, se je v središču mesta zgodila nevsakdanja prometna nesreča. V policijsko vozilo na nujni interventni vožnji s prižganimi modrimi lučmi in sireno se je v križišču Sedejeve ulice in Vojkove ceste z avtomobilom zaletel 70-letni moški. Prometni policisti podrobnosti nesreče še preiskujejo.</b>
      </p>
      <figure>
        <img src="https://static.primorske.si/foto/highres/kronika/720786_269-nesreca4.jpg"/>
        <figcaption>Včeraj dopoldne je v križišču Sedejeve ulice in Vojkove ceste v policijsko vozilo na nujni vožnji trčilo osebno vozilo. Foto: Ana Cukijati</figcaption>
      </figure>
      <p><b><i>NOVA GORICA</i> </b>&gt; V križišču Sedejeve ulice in Vojkove ceste v Novi Gorici je včeraj, nekaj minut po 10.30, mimoidoče pričakal nevsakdanji prizor. Ob poškodovanem policijskem službenem vozilu je bil avtomobil, ki je pred tem trčil vanj, ob njem pa ni bilo policistov. Po besedah očividcev naj bi bili na nujni interventni vožnji s prižganimi modrimi lučmi in sireno, po trku pa so takoj zapustili poškodovano vozilo, odšli naprej na intervencijo in preiskavo nesreče prepustili novogoriškim prometnim policistom.</p>
      <p>Ti so ugotovili, da je bilo policijsko službeno vozilo na nujni interventni vožnji, imelo je prižgane modre luči in sireno. Policisti so se peljali po Sedejevi ulici v smeri križišča z Vojkovo cesto, kjer je sredi križišča v njihovo vozilo z avtom trčil 70-letni voznik. Prihajal je po Vojkovi cesti iz smeri Kromberka in bil namenjen proti Solkanu. Po besedah policistov naj bi policist za volanom v križišču kljub rdeči luči na semaforju preveril, ali je varno prevoziti križišče, takrat pa je z leve strani pripeljal 70-letnik.</p>
      <p>Voznika se v nesreči nista poškodovala, zaradi udarca v roko je policist sopotnik v službenem vozilu utrpel lažjo poškodbo roke. Zato so ga odpeljali na nadaljnji pregled v šempetrsko bolnišnico. Novogoriški prometni policisti nadaljujejo s preiskavo vseh okoliščin nevsakdanje prometne nesreče. Za tem pa bodo podali ustrezen ukrep.</p>
      <slideshow>
        <figure>
          <img src="https://static.primorske.si/foto/highres/kronika/720786_269-nesreca1.jpg"/>
          <figcaption>Včeraj dopoldne je v križišču Sedejeve ulice in Vojkove ceste v policijsko vozilo na nujni vožnji trčilo osebno vozilo. Foto: Ana Cukijati</figcaption>
        </figure>
        <figure>
          <img src="https://static.primorske.si/foto/highres/kronika/720786_nesre_police.jpg"/>
          <figcaption>Včeraj dopoldne je v križišču Sedejeve ulice in Vojkove ceste v policijsko vozilo na nujni vožnji trčilo osebno vozilo. Foto: Ambrož Sardoč</figcaption>
        </figure>
      </slideshow>
    </article>
  </body>
</html>