<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/ten-files/epikerotita/776524/afta-ine-ta-ypo-katalipsi-ktiria-sta-exarchia-pou-theli-na-ekkenosi-el/"/>
    <meta property="og:site_name" content="to10.gr"/>
    <meta property="article:published_time" content="2019-11-22T06:41:20+00:00"/>
    <meta property="og:title" content="Αυτά είναι τα υπό κατάληψη κτίρια στα Εξάρχεια που θέλει να εκκενώσει η ΕΛ.ΑΣ."/>
    <meta property="og:description" content="Ο Μιχάλης Χρυσοχοΐδης έχει εκφράσει την αποφασιστικότητά του οι εκκενώσεις να έχουν ολοκληρωθεί μέχρι το τέλος του τρέχοντος έτους και, επομένως, για να τηρηθεί το χρονοδιάγραμμα, απαιτείται ένα μπαράζ εκκενώσεων"/>
  </head>
  <body>
    <article>
      <h1>Αυτά είναι τα υπό κατάληψη κτίρια στα Εξάρχεια που θέλει να εκκενώσει η ΕΛ.ΑΣ.</h1>
      <h2>Ο Μιχάλης Χρυσοχοΐδης έχει εκφράσει την αποφασιστικότητά του οι εκκενώσεις να έχουν ολοκληρωθεί μέχρι το τέλος του τρέχοντος έτους και, επομένως, για να τηρηθεί το χρονοδιάγραμμα, απαιτείται ένα μπαράζ εκκενώσεων</h2>
      <address><time datetime="2019-11-22T06:41:20+00:00">22 Nov 2019, 06:41</time> by <a rel="author">to10.gr</a></address>
      <p>Στην τελική φάση μπαίνει η επιχείρηση της αστυνομίας για την εκκένωση των κατειλημμένων κτιρίων στα Εξάρχεια, και όχι μόνο.</p>
      <p>Τέσσερις μήνες μετά την ενεργοποίηση του σχετικού σχεδίου, το υπουργείο Προστασίας του Πολίτη εξέδωσε ανακοίνωση με την οποία δίνει διορία 15 ημερών στους καταληψίες να εγκαταλείψουν τα κτίρια ή να έλθουν σε συνεννόηση με τους ιδιοκτήτες για τους όρους μίσθωσης.</p>
      <p>
        <a href="https://www.to10.gr/dekaria/776366/tesseris-gami-ke-mia-kidia-gia-ton-olybiako/">
          <i>Γιατί έχει αλλάξει πρόσωπο ο Ολυμπιακός του Κεμζούρα</i>
        </a>
      </p>
      <p>Ο Μιχάλης Χρυσοχοΐδης έχει εκφράσει την αποφασιστικότητά του οι εκκενώσεις να έχουν ολοκληρωθεί μέχρι το τέλος του τρέχοντος έτους και, επομένως, για να τηρηθεί το χρονοδιάγραμμα, απαιτείται ένα μπαράζ εκκενώσεων.</p>
      <p>Πάντως, οι αντιδράσεις έχουν ξεκινήσει από τους αντιεξουσιαστές για το πώς θα αντιδράσουν στο τελεσίγραφο, με την αστυνομία από την πλευρά της να τονίζει ότι είναι προετοιμασμένη και μπορεί να καταφέρει να μπει στις καταλήψεις και να εκκενώσει τα κτίρια μέσα σε δύο ημέρες.</p>
      <p>Μια ημέρα μετά τη σχετική ανακοίνωση του υπουργείου, ο τηλεοπτικός σταθμός ΣΚΑΙ φέρνει στη δημοσιότητα τα έξι κατειλημμένα κτίρια που βρίσκονται στο «στόχαστρο» της ΕΛ.ΑΣ.</p>
      <p>Πρόκειται, συγκεκριμένα, για κτίρια τα οποία βρίσκονται στις παρακάτω οδούς:</p>
      <p>Ζαΐμη<br/>Μπουμπουλίνας<br/>Δερβενίων<br/>Μπενάκη<br/>Στουρνάρη<br/>Θεμιστοκλέους (Κ ΒΟΞ)<br/>Την ίδια ώρα, σ’ όλη την Αττική υπάρχουν 45 κατειλημμένα κτίρια, εκ των οποίων τα 15 βρίσκονται στην περιοχή των Εξαρχείων. Παράλληλα, στη Θεσσαλονίκη υπάρχουν επτά καταλήψεις.</p>
      <p>
        <b>Το τελεσίγραφο Χρυσοχοΐδη και η «αιτία πολέμου» του Ρουβίκωνα</b>
      </p>
      <p>Το απόγευμα της Τετάρτης, το υπουργείο Προστασίας του Πολίτη έδωσε προθεσμία 15 ημερών, ώστε να εκκενωθούν τα κατειλημμένα δημόσια και ιδιωτικά κτίρια.</p>
      <p>«Καλούνται όσοι παρανόμως έχουν καταλάβει κτήρια, δημόσια ή ιδιωτικά, να τα εκκενώσουν» προειδοποίησε, χαρακτηριστικά, σε ανακοίνωση που εκδόθηκε.</p>
      <p>Και πρόσθεσε: «Εάν σε αυτά στεγάζονται αιτούντες άσυλο ή υπήκοοι τρίτων χωρών, να ενημερωθούν ότι θα μεταφερθούν σε δομές παραμονής της ενδοχώρας. Για τον σκοπό της μετακίνησης, θα επικοινωνήσουν μαζί τους, οι αρμόδιες υπηρεσίες του Υπουργείου Προστασίας του Πολίτη».</p>
      <p>«Εάν τα κτήρια είναι ιδιωτικά, για να παραμείνουν οι σημερινοί καταληψίες χρειάζεται να έρθουν σε επαφή με τους ιδιοκτήτες και να συμφωνήσουν σε όρους μίσθωσης» έσπευσε να διευκρινίσει.</p>
      <p>Αποσαφήνισε δε, ότι «η προθεσμία για την εκκένωση είναι 15 ημέρες από τη δημοσίευση της παρούσης στον Τύπο» (σ.σ. Τετάρτη).</p>
      <p>Λίγη ώρα αργότερα, ηγετικό μέλος του Ρουβίκωνα έκανε λόγο για «casus belli», δηλαδή για «αιτία πολέμου».</p>
      <p>Μάλιστα, ανήρτησε στο Facebook άρθρο ιστοσελίδας, αντεξουσιαστικού περιεχομένου, με φωτογραφία από την κατάληψη «Κ ΒΟΞ» στα Εξάρχεια και το σύνθημα «Ούτε βήμα πίσω».</p>
      <p>
        <b>Κατάληψη στο δελτίο της Νέας Τηλεόρασης</b>
      </p>
      <p>Στο μεταξύ, τη Νέα Τηλεόραση κατέλαβαν συμβολικά, το βράδυ της Πέμπτης, αλληλέγγυοι στις καταλήψεις κτιρίων κατά τη διάρκεια του κεντρικού δελτίου ειδήσεων.</p>
      <p>Στη διάρκεια της κατάληψης μεταδόθηκε βίντεο με πολιτικό μήνυμα για την πρόσφατη προειδοποίηση του υπουργείου Προστασίας του Πολίτη για να εκκενωθούν τα δημόσια κτίρια που τελούν υπό κατάληψη εντός 15 ημερών.</p>
      <p>
        <b>
          <a href="https://www.to10.gr/ten-files/epikerotita/776524/afta-ine-ta-ypo-katalipsi-ktiria-sta-exarchia-pou-theli-na-ekkenosi-el/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>