<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742981"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T06:47:00+00:00"/>
    <meta property="og:title" content="บทเรียนยิงสนั่นศาลจันท์ เจอ'อาวุธ'โทษคุกสถานเดียว"/>
    <meta property="og:description" content="เปิดเส้นทาง 'ที่ดินเลือด' ชนวนเหตุยิง 3 ศพกลางศาลจันท์ จนนำไปสู่คำถาม 'พกปืนเข้าศาล' ได้อย่างไร แม้ยังไร้คำตอบ แต่บทลงโทษสำหรับคนพกอาวุธติดคุกสถานเดียว"/>
  </head>
  <body>
    <article>
      <h1>บทเรียนยิงสนั่นศาลจันท์ เจอ'อาวุธ'โทษคุกสถานเดียว</h1>
      <address>
        <time datetime="2019-11-22T06:47:00+00:00">22 Nov 2019, 06:47</time>
      </address>
      <p>
        <b>เปิดเส้นทาง "ที่ดินเลือด" ชนวนเหตุยิง 3 ศพกลางศาลจันท์ จนนำไปสู่คำถาม "พกปืนเข้าศาล" ได้อย่างไร แม้ยังไร้คำตอบ แต่บทลงโทษสำหรับคนพกอาวุธติดคุกสถานเดียว</b>
      </p>
      <p>กับเรื่องร้อนแรงสะเทือนขวัญ เมื่อ <b>พล.ต.ต.ธารินทร์​ จันทราทิพย์ </b>อดีตรองจเรตำรวจเกษียณราชการ วัย 67 ปี ซึ่งเป็นจำเลย ก่อเหตุชักปืนยิงคู่กรณีฝ่ายโจทก์หน้าบัลลังก์ศาลจังหวัดจันทบุรี ทำให้ <b>นายบัญชา ปรมีคณาภรณ์ </b>อดีตสมาชิกสภาปฏิรูปแห่งชาติ และ<b>นายวิจัย ​สุขรมย์ </b>ทนายความ เสียชีวิต ส่วนตัว <b>นางสุภาพร ปรมีคณาภรณ์ </b>ภรรยาของนายบัญชา และทนายความอีกคนบาดเจ็บ ก่อนที่<b> นายธนากร ธีรวโรดม</b> เสมียนทนาย จะเอาปืนตำรวจศาลมายิง <b>พล.ต.ต.ธารินทร์ </b>จนเสียชีวิตไปด้วย สรุปเสียชีวิตรวม 3 ศพ บาดเจ็บ 2 ราย เหตุเกิด ปมเหตุมาจากการฟ้องเรื่องที่ดินมานาน 10 ปี <br/><br/>แน่นอนว่า หลังเกิดเหตุการณ์ความสูญเสียขึ้น ย่อมนำมาซึ่งความเศร้าโศกเสียใจ พร้อมกับการตั้งคำถามว่า <b>สาเหตุที่ว่าจากฟ้องเรื่องที่ดินนานนับ 10 ปี ทำไมจึงเป็นชนวนความแค้นขนาดนั้น </b><br/><br/>จุดเริ่มต้นของของคดีมรดกจนนำไปสู่การยิงกันในศาลจังหวัดจันทบุรี มาจาก<b>ความขัดแย้งเรื่องการขายที่ดิน 3,800 ไร่</b> ที่คาบเกี่ยว อ.ท่าใหม่ และ อ. เขาคิชฌกูฏ นายสมพล โกศลานนท์ เศรษฐีเมืองจันทบุรี ผู้เป็นเจ้าของที่ดิน 3,800 ไร่ ในขณะนั้น ได้รู้จักกับ <b>พระกิตติวุฒฺโฑ </b>แห่งสำนักจิตตภาวันวิทยาลัย อ.บางละมุง จ.ชลบุรี และเกิดความศรัทธากับความตั้งใจดีของ <b>พระกิติวุฒฺโฑ</b> ต้องการได้ที่ดินไปทำประโยชน์แก่พระศาสนา จึงยินดีขายที่ทั้งหมดให้ในราคาแบบทำบุญด้วย คือ ไร่ละ 3,000 บาท เป็นจำนวนเงินรวม 12 ล้านบาท    <br/><br/>จนกระทั่งปี 2538 <b>นายสมพล โกศลานันท์</b> เจ้าของที่ดินเสียชีวิต ต่อมา ปี 2548 <b>พระกิตติวุฒฺโฑ</b> ก็มรณภาพไป <b>นายบุญช่วย เจริญสถาพร</b> ซึ่งเป็นผู้ดูแลสวนและเป็นน้องชายของ พระกิตติวุฒฺโฑ ได้อ้างสิทธิ์ว่า <br/>ตนเองเป็นผู้ซื้อที่ดิน 3,800 ไร่นั้น แต่ยังไม่มีการโอนโฉนดกัน </p>
      <figure>
        <img src="https://www.dailynews.co.th/admin/upload/20191122/news_BqOvGNDAcd131308_533.jpg?v=20191122213?v=2630"/>
      </figure>
      <p>ต่อมา <b>นายบุญช่วย </b>ได้ยื่นฟ้อง <b>นายเรวัติ โกศลานันท์</b> ลูกชายของนายสมพล เพื่อขอให้โอนที่ดินให้ตัวเอง ซึ่งมีการขึ้นศาลกันหลายนัด กระทั่งวันที่ 21 พ.ย. 50 ศาลได้ออก<b>หนังสือที่ ศย.302.003(บ)/1128</b> ถึงเจ้าพนักงานที่ดินสาขา อ.มะขาม ยืนยัน<b>คดีแพ่ง 1420 /2550</b> ระหว่าง นายบุญช่วย เจริญสถาพร กับนายเรวัต โกศลานันท์ ในฐานะทายาทผู้รับมรดก นายสมพล โดยศาลจันทบุรี ขอแจ้งยืนยันให้สำนักงานที่ดินจังหวัดจันทบุรี สาขามะขาม ให้ดำเนินการโอนที่ดินตามคำพิพากษาตามยอมให้กับโจทก์ต่อไป ตั้งแต่นั้น นายบุญช่วย จึงได้ครอบครองที่ดินดังกล่าวทั้งหมด  </p>
      <figure>
        <img src="https://www.dailynews.co.th/admin/upload/20191122/news_RxyQrZprkM130947_533.jpg?v=20191122213?v=4091"/>
      </figure>
      <p>ต่อจากนั้น เมื่อทายาทคนอื่นๆ ในตระกูล โกศลานันท์ ทราบเรื่อง จึงแปลกใจว่า คุณตา คือ นายสมพล โกศลานันท์นั้น ได้ขายที่ดินดังกล่าวให้กับมูลนิธิอภิธรรมมหาธาตุ หรือจิตตภาวัน โดยมี พระกิตติวุฒฺโฑ เป็นผู้เจรจาซื้อขาย และวัตถุประสงค์ของการขาย ก็เพื่อทำประโยชน์ให้พระพุทธศาสนา <b>แต่ทำไมจึงกลายเป็น นายบุญช่วย เป็นคนซื้อและได้ที่ดินนั้นไป</b> นางภาพร อุดมโพธิพร ซึ่งเป็นบุตรสาวคนโตของ นายสมพล จึงออกแสวงหาข้อเท็จจริง โดยไปยื่นเรื่องต่อมูลนิธิอภิธรรมมหาธาตุ และจิตตภาวัน รวมทั้ง ดีเอสไอ และกองปราบด้วย เพื่อให้พิสูจน์ความจริงเรื่องนี้ และได้ยื่นฟ้อง นายบุญช่วย ใหม่ด้วยข้อหาฟ้องเอกสารเท็จ และขอให้ศาลอายัดที่ดินไว้ เพราะช่วงนั้นนายบุญช่วย ประกาศขายที่ดิน<br/><br/>วันที่ 25 ก.ย. 54 นางภาพร เป็นโจทก์ยื่นฟ้อง นายบุญช่วย เป็น<b>คดีแพ่ง 630/2554</b> ฐานฟ้องทายาทเท็จจาก 6 คนเหลือ 3 คน และฉ้อโกงทรัพย์ และศาลฏีกายืนยันตามสัญญาประนีประนอมตัดสินให้ฝ่ายตระกูล โกศลานันท์ แพ้คดี จากนั้นทำให้นายบุญช่วย ฟ้องกลับ และทั้งสองฝ่ายก็ฟ้องกันไปมา รวมคดีแล้ว 13 คดี นอกจากนี้ นายบุญช่วย ยังได้ฟ้องกรรมการมูลนิธิอภิธรรมมหาธาตุด้วย และมีพระผู้ใหญ่ของมูลนิธิโดนฟ้องรวม 8 รูป และยังมีตำรวจที่กองปราบปราม ก็ถูกนายบุญช่วย ร้องเรียน 4 ครั้งหาว่า ทำคดีล่าช้า ทำให้ไม่สามารถขายที่ดินได้ <br/><br/>ส่วน <b>พล.ต.ต.ธารินทร์</b> ซึ่งได้แต่งงานกับลูกสาวของนายสมพล จึงเท่ากับว่าเป็นเขยของตระกูล “โกศลานันท์” จากนั้นทาง พล.ต.ต.ธารินทร์ ได้ใช้สิทธิ์ยื่นเรื่องขอครอบครองที่ดินดังกล่าว แต่ทางด้านของนางสุภาพร ซึ่งเป็นลูกสาวของ นายสมพล เห็นว่าเป็นการกระทำที่ไม่ถูกต้อง จึงร่วมกับสามีคือนายบัญชา รวบรวมพยานหลักฐานยื่นฟ้องทางแพ่งเพื่อความชอบธรรมแต่ทาง พล.ต.ต.ธารินทร์ พยายามต่อสู้กันทางคดีมาโดยตลอด <br/><br/>ต่อมานางสุภาพรและนายบัญชา สามี ซึ่งเป็นฝ่ายโจทก์ พบข้อมูลการปลอมแปลงเอกสารหลักฐานบางอย่าง จึงไปยื่นเรื่องร้องเรียนต่อกรมสอบสวนคดีพิเศษ(ดีเอสไอ) กระทั่งมีการชี้มูลชัดเจนว่ามีการปลอมแปลงเอกสารหลักฐานจริง จึงมีการยื่นฟ้องฝ่าย พล.ต.ต.ธารินทร์ ในคดีอาญาฐาน<b> “แจ้งและใช้เอกสารเท็จ” </b>ศาลจึงนัดทั้งคู่ความทั้งสองฝ่ายมาพิพากษาส่วนคดีอาญาเท่านั้น</p>
      <figure>
        <img src="https://www.dailynews.co.th/admin/upload/20191122/news_LUfnVulPGW130844_533.jpg?v=20191122213?v=2410"/>
      </figure>
      <p>โดยคดีทั้งหมดของนายบุญช่วย มีนายบัญชา ปรมีศณากรณ์ หนึ่งในผู้ที่ถูกยิง เป็นทีมทนาย คอยว่าความให้ และหลายคดี นายบัญชา กลายเป็นคู่กรณีกับ พล.ต.ต.ธารินทร์ เนื่องจากกระทบกระทั่งกันทางคดีและมีคดีผูกผันกันนับสิบคดี ทั้งทางแพ่งและอาญา ก่อนจะเกิดเหตุการณ์สะเทือนขวัญขึ้นดังกล่าว <br/><br/>นี่คือ <b>เส้นทางที่ดินเลือด ซึ่งเข้าใจได้ทันทีว่าทำไมต้องยิง</b> แต่ก็ยังมีอีกประเด็นที่อยู่ในความสงสัย นั่นคือ เรื่องของการพักอาวุธเข้าไปในศาล จนมีการตั้งคำถามมากมายว่าเข้าไปได้อย่างไร ประเด็นนี้ก็เป็นเรื่องที่ต้องพิสูจน์กัน เพื่อให้เกิดความกระจ่างแก่สังคม แต่อย่างไรก็ดี พกปืนพกอาวุธเข้าศาลมีความผิดแน่นอน ซึ่งเราก็เห็นมาแล้วหลายกรณี</p>
      <figure>
        <img src="https://www.dailynews.co.th/admin/upload/20191122/news_svTSlBFvtp130947_533.jpg?v=20191122213?v=1413"/>
      </figure>
      <p>อย่างล่าสุด <b>ศาลจังหวัดชัยนาท พิพากษาให้จำคุก 1 เดือน </b>นายณรงค์พล ชาติรังสรรค์ ที่ได้พกพาอาวุธมีดคัตเตอร์เข้ามาในบริเวณศาลจังหวัดชัยนาท ในความผิดฐานละเมิดอำนาจศาล ตามประมวลกฎหมายวิธีพิจารณาความแพ่ง มาตรา 31(1) นายณรงค์พลให้การับสารภาพลดโทษให้กึ่งหนึ่ง คงจำคุก 15 วัน โดยให้เปลี่ยนโทษจำคุกเป็นกักขังแทน 15 วัน </p>
    </article>
  </body>
</html>