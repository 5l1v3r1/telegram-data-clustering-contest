<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/dugodij-megujulo-energia-megint-zoldeket-beszelnek-2490701"/>
    <meta property="og:site_name" content="hírTV"/>
    <meta property="article:published_time" content="2019-11-22T06:54:00+00:00"/>
    <meta property="og:title" content="Dugódíj, megújuló energia: megint zöldeket beszélnek"/>
    <meta property="og:description" content="A főváros nem kérhet pénzt a behajtásért és nem tilthatja ki a dízeleket."/>
  </head>
  <body>
    <article>
      <h1>Dugódíj, megújuló energia: megint zöldeket beszélnek</h1>
      <address><time datetime="2019-11-22T06:54:00+00:00">22 Nov 2019, 06:54</time> by <a rel="author">MTI</a></address>
      <h4>Alaptalan ígéretekkel és képtelen ötletekkel ámítja az embereket az ellenzék, amit jól példáz a dugódíj és a paksi atomerőmű bővítése körüli hírverésük is. Az előbbi bevezetését Karácsony Gergely főpolgármester és helyettese, Dorosz Dávid egyaránt kilátásba helyezte már, dacára annak, hogy törvényi lehetőségük nincs erre. Ismert ugyanis, hogy az Országgyűlés évekkel ezelőtt jogszabályban tiltotta meg a fővárosnak a személygépkocsik után felszámolt behajtási díj kivetését. Egy másik elképzelés szerint a dízelautókat tiltanák ki a fővárosból, illetve annak egyes részeiről.</h4>
      <p>Erről a Miniszterelnökséget vezető Gulyás Gergely azt mondta tegnap: erre sem lát jogi lehetőséget. Alaptalan az az ellenzéki körökben divatos állítás is, amely szerint Paks II kiváltható lenne zöldebb, tisztán megújuló energiaforrásokkal.</p>
      <p>A valóságban tizenhatezer focipályányi napelemre és huszonötezer focipályányi szélparkra lenne szükség, emellett a teljes mezőgazdasági terület felén, 2,7 millió hektáron kellene energetikai célú növénytermesztést folytatni a jelenlegi fogyasztási igények fedezéséhez – és akkor még nem esett szó Paks II-ről!</p>
      <p>Ha szélerőművekkel szeretnénk kiváltani az atomerőművet, akkor a Balatonnál is nagyobb területre, 648 négyzetkilométerre lenne szükség. Ráadásul a nap- és a szélerőműparkok átlagos élettartama 20-25 év, szemben a két új paksi blokk 60 éves garantált üzemidejével.</p>
      <h3>Nem vezethető be Karácsonyék dugódíja</h3>
      <p><a href="https://magyarnemzet.hu/belfold/nem-vezetheto-be-karacsonyek-dugodija-7517435/">Jelenleg törvény tiltja, hogy a főváros díjat szedjen az autósoktól a közút használatáért</a>, így keresztülvihetetlen a Karácsony Gergely főpolgármester és helyettese által tervezett intézkedés. Demszky Gábor terhes örökségének bevezetését az országgyűlési kormánypárti többség akadályozta meg.</p>
      <p>
        <a href="https://magyarnemzet.hu/belfold/dugodij-megujulo-energia-megint-zoldeket-beszelnek-7518854/">Magyar Nemzet</a>
      </p>
    </article>
  </body>
</html>