<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/ilce-milli-egitim-binasinda-ogretmen-ve-ogrencilere-silahli-atis-talimi-yaptirildi/927431"/>
    <meta property="og:site_name" content="medya faresi"/>
    <meta property="article:published_time" content="2019-11-22T06:19:00+00:00"/>
    <meta property="og:title" content="İlçe Milli Eğitim binasında öğretmen ve öğrencilere silahlı atış talimi yaptırıldı!"/>
    <meta property="og:description" content="Toprakkale İlçe Milli Eğitim Müdürlüğü ve Halk Eğitim Merkezi'nin de bulunduğu binada 'turnuva' adı altında öğretmenler için “Havalı Tabanca Atıcılık Kaymakamlık Öğretmenlik Kupası” etkinliği düzenlendi."/>
  </head>
  <body>
    <article>
      <h1>İlçe Milli Eğitim binasında öğretmen ve öğrencilere silahlı atış talimi yaptırıldı!</h1>
      <h2>Toprakkale İlçe Milli Eğitim Müdürlüğü ve Halk Eğitim Merkezi'nin de bulunduğu binada 'turnuva' adı altında öğretmenler için “Havalı Tabanca Atıcılık Kaymakamlık Öğretmenlik Kupası” etkinliği düzenlendi.</h2>
      <address>
        <time datetime="2019-11-22T06:19:00+00:00">22 Nov 2019, 06:19</time>
      </address>
      <p>Turnuvada öğrenci ve öğretmenlere beraber silah atışı yaptırıldı. Uzman pedagoglar, çocuklar ile silahları yan yana getirmenin bir tür çocuk istismarı olduğunu söyleyerek, "Şiddet içeren görüntüler, çocuğun zihninde şiddeti normalleştirip özendiriyor. Son derece riskli bir durum var. Soruşturma açılmalı ve bu işten hızla vazgeçilmelidir" dedi.</p>
      <p><b><i><a href="https://www.sozcu.com.tr/2019/egitim/milli-egitimde-silahli-egitim-5465805/">Sözcü'den Sultan Uçar'ın haberine göre,</a></i></b> turnuvaya, ilçede görevli 44 öğretmen yarışmacı olarak katıldı. Öğretmenler, silahı eline alıp, öğrencilerin gözü önünde hedefi 12'den vurma yarışına girdi. Yaşları, 11-14 aralığında öğrencilere de atış yaptırtılan turnuvada, bazı çocukların korktuğu aktarıldı.</p>
      <p>Toprakkale İlçe MEM turnuva sonucunu resmi sitesinden, fotoğraf paylaşarak ve teşekkür ederek kutladı. Milli Eğitim yarışma sonucunu, “Tüm katılımcıları tebrik ederiz. Katkılarından dolayı Toprakkale Kaymakamımız Gürsel Temurci, İlçe Milli Eğitim Müdürümüz Durmuş Sağlam, İlçe Milli Eğitim Şube Müdürlerimiz Burak Kısaoğlu, Mustafa Şeker, Ömer Gürsoy, Halk Eğitim Merkezi Müdürü İbrahim Kızıl, Müdür Yardımcısı Ali Bekirçavuşoğlu, Hakem Ahmet Nudai Oğraş ve emeği geçen herkese ilçe milli eğitim müdürlüğü olarak teşekkür ederiz” diye duyurdu.</p>
      <h3>“Bu da bir tür çocuk istismarı"</h3>
      <p>Uzman Pedagog /Aile Danışmanı<b>Soner Koşan, </b>“Çocukların rol model aldığı öğretmenlerin silah kullanması ve iyi bir aktivite gibi birlikte yapılması çok yanlıştır. Bilişsel, ruhsal hassasiyet seviyesi yüksek ve manipülasyona açık yaşlardaki çocuklar ile silahları yan yana getirmek de bir tür çocuk istismarıdır” dedi.</p>
      <h3>“Çok riskli derhal vazgeçilsin”</h3>
      <p>Umut Vakfı Yönetim Kurulu üyesi Psikiyatrist Dr.<b>Ayhan Akçan,</b> “Milli Eğitim'de  böyle bir eğitim kabul edilemez. Şiddet içeren görüntüler, çocuğun zihninde şiddeti normalleştirip özendiriyor. Hangi silah türü olursa olsun, amaç hedefi vurarak öldürmektir. Son derece riskli bir durum var. Soruşturma açılmalı ve bu işten hızla vazgeçilmelidir” diye uyardı.</p>
    </article>
  </body>
</html>