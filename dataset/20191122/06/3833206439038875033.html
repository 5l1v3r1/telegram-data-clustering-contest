<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plamen-Panov-e-noviyat-zamestnik-kmet-po-kultura-915774"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T06:51:00+00:00"/>
    <meta property="og:title" content="Пламен Панов е новият заместник-кмет по култура"/>
    <meta property="og:description" content="Както Plovdiv24.bg ви информира още преди седмица - Пламен Панов е новият заместник-кмет в Община Пл..."/>
  </head>
  <body>
    <article>
      <h1>Пламен Панов е новият заместник-кмет по култура</h1>
      <address>
        <time datetime="2019-11-22T06:51:00+00:00">22 Nov 2019, 06:51</time>
      </address>
      <p>Както <b>Plovdiv24.bg</b> ви информира още преди седмица - <a href="https://www.plovdiv24.bg/novini/persons/5241.html">Пламен Панов</a> е <a href="https://www.plovdiv24.bg/novini/plovdiv/novini/plovdiv/Plovdiv-s-nov-zamestnik-kmet-po-kultura-914101">новият заместник-кмет в Община Пловдив с ресор "Култура“</a>. Той идва от Министерство на културата, където е работил като и. д. началник на отдел "Европейски програми и проекти", а преди това е работил като главен експерт в същия отдел.</p>
      <p>От 2016 до 2018 г. работи като Главен експерт "Бизнес развитие и международно сътрудничество" в отдел "Развитие и международно сътрудничество" в Община Пловдив, където отговаря за подготовката, разработването и представянето на общинските проекти за финансиране по национални и оперативни програми, програми на Общността, на международни организации и финансовите институции. В длъжностната му характеристика влизат и международните отношения на Община Пловдив с външни организации, партньори и побратимени градове, както и за връзката с потенциални нови инвеститори.</p>
      <p>Работата си в Община Пловдив стартира като младши експерт и анализатор в ОП "Европейски политики и сътрудничество" до преструктурирането на общинското предприятие в отдел. Преминава през професионалната стълбица като става старши и главен експерт.</p>
      <p>Висшето си образование със степен магистър по европеистика <a href="https://www.plovdiv24.bg/novini/persons/5241.html">Пламен Панов</a> защитава в престижния King's College London. Бакалавър е по международни отношения с почести, валидиран от Уелски Университет, Уелс Американски Колеж в Солун. Говори перфектен английски език, както и гръцки.</p>
      <p>Участвал е в стотици срещи с посланици, президенти, монарси, ръководители на официални делегации, европейски институции и други официални лица. Бил е част от презентационния екип, който представи кандидатурата на Пловдив за Европейска столица на културата пред европейското жури и подпомогна класирането на града на финала на състезанието.</p>
      <p>Ръководител е на два проекта, важни за Община Пловдив:</p>
      <p>1. "Дигитално-културно историческо наследство на Община Пловдив", финансиран от ФМ на ЕИП 2009-2014 г. Благодарение на реализацията на проекта се създадоха 2 бр. дигитални центъра и 4 бр. мобилни станции за дигитализация на движимо и недвижимо културно-историческо наследство.</p>
      <p>2. "Подобряване на стратегическото планиране в Община Пловдив", финансиран по Оперативна програма "Административен капацитет" 2007-2013 г.</p>
      <p><a href="https://www.plovdiv24.bg/novini/persons/5241.html">Пламен Панов</a> е на 31 години, неженен, няма деца.</p>
    </article>
  </body>
</html>