<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/territori/bassa/legnago/anziani-ostaggio-dei-rapinatori-per-tre-ore-in-casa-1.7792794"/>
    <meta property="og:site_name" content="L'Arena"/>
    <meta property="article:published_time" content="2019-11-22T06:15:47+00:00"/>
    <meta property="og:title" content="Anziani ostaggio dei rapinatori per tre ore in casa"/>
    <meta property="og:description" content="Tre ore da brividi in balia di una banda di rapinatori armati e incappucciati che, oltre a fare razzia di gioielli, orologi e contanti, hanno pure cenato nella loro abitazione completamente messa a soqquadro. Senza mai perderli d’occhio mentre i due"/>
  </head>
  <body>
    <article>
      <h1>Anziani ostaggio <br/>dei rapinatori <br/>per tre ore in casa</h1>
      <address><time datetime="2019-11-22T06:15:47+00:00">22 Nov 2019, 06:15</time> by <a rel="author">Stefano Nicoli</a></address>
      <p>Tre ore da brividi in balia di una banda di rapinatori armati e incappucciati che, oltre a fare razzia di gioielli, orologi e contanti, hanno pure cenato nella loro abitazione completamente messa a soqquadro. Senza mai perderli d’occhio mentre i due poveri pensionati si facevano coraggio a vicenda <b>abbracciati sul divano</b> sotto la minaccia di una pistola e di spranghe di ferro in quella che sembrava la sequenza di un brutto film.</p>
      <p>È stata una notte terribile, che farà sicuramente fatica a dimenticare, quella vissuta questa settimana nella sua villa immersa nelle campagne di <b>Vigo, frazione di Legnago</b>, da una coppia di anziani - lei un’ex insegnante di 75 anni, lui un ex imprenditore che ne compirà 78 tra qualche giorno - assaltata e derubata tra quelle mura dove finora si sentiva al sicuro. Un incubo che non sembrava avere mai fine e che, con il passare dei minuti, ha fatto temere il peggio a marito e moglie. Fortunatamente, malgrado il grosso spavento rimediato, i pensionati non hanno subito violenza e sono usciti indenni da un’esperienza agghiacciante da cui devono ancora riprendersi. E dopo che i loro aguzzini, quasi sicuramente stranieri, si sono dileguati facendo perdere le loro tracce nel buio, erano così stremati ed impauriti che non hanno avuto la forza e il coraggio di avvisare neppure i loro familiari. Se ne sono andati così a letto, probabilmente senza chiudere occhio. </p>
      <p>E solo l’indomani, accompagnati dal figlio, si sono recati a sporgere <b>denuncia </b>ai carabinieri di Legnago.</p>
      <p> </p>
    </article>
  </body>
</html>