<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/saverman-nu-behovs-en-gondol-uti-jordens-venedig/"/>
    <meta property="og:site_name" content="DN.SE"/>
    <meta property="article:published_time" content="2019-11-22T06:30:00+00:00"/>
    <meta property="og:title" content="Säverman: Nu behövs en gondol uti Jordens Venedig"/>
    <meta property="og:description" content="Kåseri. För mitt inre ser jag i en framtid hela staden lossna och flyta ut i adriatiska havet där turister med höjda champagneglas försvinner med staden."/>
  </head>
  <body>
    <article>
      <h1>Säverman: Nu behövs en gondol uti Jordens Venedig</h1>
      <address><time datetime="2019-11-22T06:30:00+00:00">22 Nov 2019, 06:30</time> by <a rel="author" href="https://www.dn.se/av/ove-saverman/" target="_blank">Ove Säverman</a></address>
      <p>
        <b>Kåseri. För mitt inre ser jag i en framtid hela staden lossna och flyta ut i adriatiska havet där turister med höjda champagneglas försvinner med staden.</b>
      </p>
      <p>När Venedig grundlades, berättar Åke Holmberg i boken ”Ture Sventon i Venedig”, anlitade man av sparsamhetsskäl mindre erfarna stadsplaneingenjörer, med följd att gatorna genast vattenfylldes.</p>
      <p>Det blev en oöverträffad turistattraktion. Miljoner turister har genom åthundraden gungat i gondoler och vräkt sina pengar över Venedig – ändå står stan sedan en vecka med vattenfyllda källare och vet varken ut eller in.</p>
      <p>”Bella Venezia, här har du mej”, kluckade Sickan Carlsson i en av de filmer om svenska bussturister som kom på 1950-talet. Venedig kluckade tillbaka. Sedan dess var mången svensk på kanelen på kanalen.</p>
      <p><b>Om Stockholm är Nordens</b> Venedig så är Venedig Jordens Venedig. Lätt att komma ihåg.</p>
      <p>När jag anlände till Venedig första gången tuffade man i en lång vacker mahognymotorbåt från flygplatsen in till Sankt Marcusplatsen, som senaste veckan varit mera plums än plats.</p>
      <p>Vi dinerade på ett hak med fönster mot kanalen där man ideligen langade ut champagne och glas till gondoljärer som stakade runt med allt rusigare turister.</p>
      <p>Vi mötte amerikaner som vid åsynen av Rialto-bron blev vilda av hänförelse och skrek ”My God! This is the bridge! This is the bridge!”</p>
      <p>Inne på Harrys bar lät man en Manhattan stå en bra stund i shakern för att isen skulle smälta och vattnigheten påminna gästen om plurret runtomkring. I New York är Manhattan också omgivet av vatten utan att för den skull kallas Fordens Venedig.</p>
      <p><b>Apropå det kom vi en gång susande</b> i automobil och parkerade hos en gubbe som vaktade bilar där bron från Venezia Mestre landar i Venedig och vägen obönhörligen tar slut.</p>
      <p>Vi fick fortsätta med den lilla ångslupen, vaporetton, som i Thomas Manns novell ”Döden i Venedig” (1912) inte medtar bagage. Inte den sortens bagage i alla fall. Dagens ryggsäckar och dramatrar lär få passera.</p>
      <p>Vattnet uppges nu sjunka undan ur stadens källare. Duvorna kan åter landa på Sankt Marcusplatsen och livet återgå utan närmare åtgärd för den arma befolkningen.</p>
      <p>För mitt inre ser jag i en framtid hela staden lossna och flyta ut i adriatiska havet där turister med höjda champagneglas försvinner med staden i djupet.</p>
    </article>
  </body>
</html>