<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/doncic-po-rekordu-se-bolj-neverjeten-252312"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T06:48:00+00:00"/>
    <meta property="og:title" content="Dončić po rekordu še bolj neverjeten"/>
    <meta property="og:description" content="Po vseh rekordih zadnjih tednih bi pričakovali, da si bo Luka Dončić privoščil umirjen večer, a brez kančka popuščanja sledi divjemu ritmu lige NBA. Pičlih 48 ur potem, ko je San Antoniu nas..."/>
  </head>
  <body>
    <article>
      <h1>Dončić po rekordu še bolj neverjeten</h1>
      <h2>Do sedmega trojnega dvojčka v pičlih 25 minutah. Ameriškim novinarjem že počasi zmanjkuje hvalnic.</h2>
      <address><time datetime="2019-11-22T06:48:00+00:00">22 Nov 2019, 06:48</time> by <a rel="author">Eduardo Brozovič</a></address>
      <p>Po vseh rekordih zadnjih tednih bi pričakovali, da si bo <b>Luka Dončić</b> privoščil umirjen večer, a brez kančka popuščanja sledi divjemu ritmu lige NBA. Pičlih 48 ur potem, ko je San Antoniu nasul 42 točk, se je ob zmagi nad Golden Statom s 142:94 izkazal s sedmim trojnim dvojčkom v 14 tekmah sezone, najbolj neverjetnim doslej: 35 točk, 10 skokov in 11 podaj je zbral v 25 minutah in 30 sekundah igre.<br/><br/>Dlje ga Dallasovo moštvo niti ni potrebovalo, saj si je izjemno hitro priigralo visoko prednost. Prvo četrtino je dobilo s kar 44:16, Dončić pa je že dotlej zbral 22 točk, po 5 skokov in asistenc ter pri vseh treh prvinah sam prekosil Golden State. Podoben podvig v 12 minutah igre je pred njim nazadnje uspel <b>Allenu Iversonu</b> 19. februarja 2003 v dresu Philadelphie proti Chicagu. A Ljubljančan se še ni ustavil. Do polčasa je dosegel 33 točk ob metu iz igre 10:11 (za tri 6:7, prosti meti 5:8), ekshibicijo pa je končal z le nekoliko slabšim odstotkom (za dve 5:8, za tri 6:10).<br/><br/>Po takšni predstavi so ostali brez besed celo najbolj izkušeni ameriški novinarji. Eden od poročevalcev je iskreno objavil, da ni dovolj dober pisec, da bi lahko ustrezno opisal Dončićevo igro, in da ji bo raje poskušal dati zgodovinski kontekst. Ljubitelji košarke namreč niso videli le najhitrejšega trojnega dvojčka z več kot 30 doseženimi točkami vseh časov, ampak veliko več.<br/><br/>Slovenski as je med drugim le za točko zaostal za klubskim rekordom po številu točk v enem polčasu, ki ga je pred desetimi leti dosegel <b>Dirk Nowitzki</b>, v zadnjih desetih tekmah pa je z 31,9 točke, 11,4 skoka in 10,5 podaje v povprečju dosegel trojni dvojček, kar je pred njim v zgodovini lige NBA uspelo le <b>LeBronu Jamesu</b>, <b>Russellu Westbrooku</b>, <b>Michaelu Jordanu</b> in <b>Oscarju Robertsonu</b>.<br/> </p>
      <h3>Kerr: Luka ve, da je najboljši</h3>
      <p>Ko so Dallasovega trenerja <b>Ricka Carlisla</b> po tekmi vprašali, ali je Ljubljančan že po 14 tekmah potrdil kandidaturo za najboljšega košarkarja sezone, je najprej odkimal: »Saj veste, da ne govorim o nagradah za posameznike.« Po krajšem premoru pa nadaljeval: »A tokrat je odgovor: 'Da.' Luka igra fenomenalno, ne najdem boljšega izraza. Njegova sposobnost, da uravnoteži mete z velike razdalje z igro pod košem, razoroži vsakega tekmeca.«<br/><br/>Ko bodo konec junija podelili priznanja najboljšim v sezoni, bo Dončić star 21 let in štiri mesece. V zadnjih 30 letih so se pri glasovanju za izbor MVP uvrstili med prvo peterico le trije 21-letniki: <b>Tim Duncan</b> (1998), <b>LeBron James</b> (2006) in <b>Kevin Durant</b> (2010). Vsi so v prvem poskusu ostali praznih rok, a lovoriko so prejeli od tri do štiri leta pozneje.<br/><br/>»Lani je bil na pragu tekme All-Star, letos mu nedvomno pripada mesto med elito. Med vsako tekmo deluje, kot da se zaveda, da je najboljši košarkar na parketu. To je neverjetno za tako mladega fanta,« priznava tudi Golden Statov trener <b>Steve Kerr</b>. V Dallasu je bil zadnji ostanek zasedbe, ki se je v prejšnjih petih sezonah vselej uvrstila v veliki finale prvenstva in trikrat (2015, 2017 in 2018) osvojila šampionsko lovoriko.<br/><br/>Od 15 košarkarjev, ki so letos spomladi nastopili v končnici, zaradi niza prestopov in poškodb ni igral niti eden. Veselil se je tudi <b>Goran Dragić</b>, ki je k zmagi moštva Miami Heat nad padlimi prvaki Cleveland Cavaliers prispeval 13 točk. </p>
    </article>
  </body>
</html>