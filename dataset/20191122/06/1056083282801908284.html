<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100067/%D9%86%D8%B1%D8%AE-%D8%AA%D9%88%D8%B1%D9%85-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%DA%A9%D9%85%D8%AA%D8%B1-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:14:55+00:00"/>
    <meta property="og:title" content="نرخ تورم کشورهای اروپایی کمتر شد"/>
    <meta property="og:description" content="متوسط نرخ تورم ۱۹ کشور عضو منطقه یورو به ۰.۷ درصد رسید."/>
  </head>
  <body>
    <article>
      <h1>نرخ تورم کشورهای اروپایی کمتر شد</h1>
      <address><time datetime="2019-11-22T06:14:55+00:00">22 Nov 2019, 06:14</time> by <a rel="author">فربد دهقانی</a></address>
      <p>متوسط نرخ تورم ۱۹ کشور عضو منطقه یورو به ۰.۷ درصد رسید.</p>
      <p>به گزارش ایسنا به نقل از مرکز آمار اتحادیه اروپا، متوسط نرخ تورم در ۱۹ کشور عضو منطقه یورو در ۱۲ ماه منتهی به سپتامبر با ۰.۱ درصد کاهش نسبت به رقم مشابه منتهی به ماه قبل به ۰.۷ درصد رسید تا نرخ تورم بیش از پیش از سطح دو درصدی هدف‌گذاری شده توسط بانک مرکزی این منطقه فاصله بگیرد.</p>
      <p>این نرخ تورم در مقایسه با رقم ثبت شده در مدت مشابه سال گذشته ۰.۵ درصد کمتر شده است. خدمات و مواد غذایی هر دو با تورم ۱.۶ درصدی پیشتاز گروه‌های مختلف بوده‌اند و انرژی نیز با تورم منفی ۳.۲ درصدی بیش‌ترین تاثیر را در کاهش تورم داشته است. تورم کالاهای صنعتی نیز طی این مدت ۰.۳ درصد بوده است.</p>
      <p>بانک مرکزی اروپا برای پیشبرد اهداف خود دستیابی به تورم دو درصدی را هدفگذاری کرده است و باقی ماندن تورم در چنین سطحی کار کریستین لاگارد، رئیس جدید این بانک را دشوار خواهد ساخت. قرار است بانک مرکزی اروپا در هر ماه ۲۰ میلیارد یورو اوراق قرضه دولتی را خریداری کند تا راه را برای تقویت رشد اقتصادی در سطح منطقه یورو هموار کند. این بسته فرا تر از حد انتظار، احتمالا بانک‌های مرکزی ژاپن و آمریکا را نیز مجبور خواهد کرد که سیاست‌های مشابهی را در پیش بگیرند.</p>
      <p>در بین کشورهای عضو منطقه یورو، بالاترین تورم مربوط به رومانی با ۳.۲ درصد بوده است و پس از این کشورها نیز مجارستان با ۳ درصد و اسلواکی با ۲.۹ درصد قرار دارند. از طرف دیگر کمترین تورم ثبت شده مربوط به قبرس با منفی ۰.۵ درصد بوده است و پس از این کشور، یونان با منفی ۰.۳ درصد و پرتغال با منفی ۰.۱ درصد قرار دارند.</p>
      <p>در بین دیگر کشورهای اروپایی نیز نرخ تورم در بلژیک، ایتالیا و اسپانیا ۰.۲ درصد، آلمان، فرانسه و فنلاند ۰.۹ درصد، اتریش یک درصد، انگلیس ۱.۵ درصد، سوئد ۱.۶ درصد و هلند ۲.۸ درصد بوده است.</p>
      <p>منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.</p>
      <p>انتهای پیام</p>
    </article>
  </body>
</html>