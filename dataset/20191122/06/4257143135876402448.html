<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/22/terkepre-vittek-merre-jarnak-tenylegesen-a-bringasok"/>
    <meta property="og:site_name" content="infostart"/>
    <meta property="article:published_time" content="2019-11-22T06:29:30+00:00"/>
    <meta property="og:title" content="Térképre vitték, merre járnak ténylegesen a bringások"/>
    <meta property="og:description" content="A játékban az idei Bringázz a Munkába! tavaszi és őszi kampányának 906 ezer letekert kilométerét vették figyelembe, nem kevés."/>
  </head>
  <body>
    <article>
      <h1>Térképre vitték, merre járnak ténylegesen a bringások</h1>
      <address><time datetime="2019-11-22T06:29:30+00:00">22 Nov 2019, 06:29</time> by <a rel="author">Infostart</a></address>
      <h3>A "játékban" az idei Bringázz a Munkába! tavaszi és őszi kampányának 906 ezer letekert kilométerét vették figyelembe, nem kevés.</h3>
      <p>A Magyar Kerékpárosklub a Bringázz a Munkába! tavaszi és őszi kampány résztvevői segítségével <a href="https://kerekparosklub.hu/bringazzamunkaba_hoterkep_2019_teljesev">hőtérképre vitte</a> az 5 legbiciklisebb magyar város bringás forgalmi adatait. A "játékhoz" a Bike Citizens alkalmazásban rögzített anonim adatokat használták.</p>
      <p>Az összes letekert kilométer mennyisége 906 ezer (ez 255-szöröse a Giro d'Italia idei távjának), ezt 8675 ember hozta össze. Ez elvileg 16,24 millió kalória elégetésével járt, aminek pótlásához több mint 84 ezer pohár banánturmixra volna szükség. Az "utasok" bő 130 millió forintnyi benzinpénzt spóroltak meg, amiből 8215-ször lehet megtankolni egy átlagos benzines kocsit. És ha már autók: 144 tonna szén-dioxid kibocsátását kerülték el a kerékpárral közlekedők, majdnem pontosan ennyit bocsát ki 15 perc alatt a legnagyobb hazai szénerőmű.</p>
      <p>Az öt legbringásabb vidéki város sorrendje, a letekert bringás napok számát tekintve:</p>
      <ul>
        <li>Szeged - 10 129 nap,</li>
        <li>Debrecen - 4114 nap,</li>
        <li>Székesfehérvár - 3701 nap,</li>
        <li>Győr - 3670 nap,</li>
        <li>Veszprém - 1511 nap.</li>
      </ul>
      <p>Az öt legbringásabb vidéki város sorrendje a megtett kilométereket tekintve:</p>
      <ul>
        <li>Szeged - 36 368 km,</li>
        <li>Székesfehérvár - 33 103 km,</li>
        <li>Debrecen - 18 901 km,</li>
        <li>Győr - 14 184 km,</li>
        <li>Veszprém - 11 546 km.</li>
      </ul>
      <p>Budapest 103 647 bringás nappal és 687 269 kilométerrel más nagyságrend.</p>
      <p>Egyéb érdekesség:</p>
      <ul>
        <li>míg Szeged tavasszal abszolút első lett (a bringás napokban és a távolságban is), ősszel Székesfehérvár a távolságot tekintve alaposan otthagyta, Szeged májusban: 22 677 km, szeptemberben 13 691 km; Székesfehérvár májusban: 12 215, szeptemberben 20 912 km.</li>
      </ul>
      <p>Bár rejtély, merre teker a kerékpározók 17 százaléka (nem használták az alkalmazást), mégis következtetni lehet belőlük a legbringásabb városok legfontosabb és leginkább hiányzó kerékpáros útvonalaira. Tisztán látszik például, hogy Budapesten mennyire hiányzik egy pesti belvárosi észak-déli tengely, aminek kialakítását a pesti alsó rakparton és kiegészítéseit a belvárosi utcákon javasolta Magyar Kerékpárosklub. Az is feltűnő, hogy a pesti belváros egyetlen kijelölt észak-déli tengelye egy kerülőt téve azon a Bajcsy Zsilinszky úton vezet, aminek egy szakaszán az V. kerületi önkormányzat nyáron megszüntette a kerékpárutat.</p>
      <p>A térképen az is látszik, hogy a XI. kerületben nyáron átadott Etele úti és Fehérvári úti kerékpárutakon és sávokon kicsivel megnőtt, illetve a kétoldali kerékpárút kiépítésével részben áthelyeződött a biciklis forgalom.</p>
      <p>A budapestit címlapi képünkben, a vidéki hőtérképeket <a href="https://kerekparosklub.hu/bringazzamunkaba_hoterkep_2019_teljesev">ITT lehet megnézni</a>.</p>
      <p>
        <i>Nyitókép: Magyar Kerékpárosklub</i>
      </p>
    </article>
  </body>
</html>