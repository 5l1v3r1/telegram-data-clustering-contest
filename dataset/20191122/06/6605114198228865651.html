<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/hazai-kultura/helyet-adtak-es-helyet-kaptak-a-nap-utjan-2045616/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T06:11:00+00:00"/>
    <meta property="og:title" content="Helyet adtak és helyet kaptak a Nap útján"/>
    <meta property="og:description" content="A lapszámot az idén decemberben 70 éves Bocskay Vince szobrászművész alkotásairól készült fotók illusztrálják."/>
  </head>
  <body>
    <article>
      <h6 class="kicker">A FIGYELEM ÉS SZÉPSÉG HIMNUSZA</h6>
      <h1>Helyet adtak és helyet kaptak a Nap útján</h1>
      <address>
        <time datetime="2019-11-22T06:11:00+00:00">22 Nov 2019, 06:11</time>
      </address>
      <h4>Elmaradt dolgait vette számba a Napút című irodalmi folyóirat a legfrissebb számában, többnyire olyan alkotásokat szerepeltetve hasábjain, amelyek az előző számokból terjedelmi okok miatt maradtak el. A figyelem, a szépség és a fenség viszont ezúttal sem marad el.</h4>
      <p>Sajátos válogatással jelentkezett a Napút folyóirat legutóbbi, „<a href="http://www.naputonline.hu/2019/11/07/rovidesen-megjelenik-a-naput-20198-szama/">Helyt adunk: helyet kaptak</a>” című, 2019/8. lapszáma. Amint azt a rövid összefoglalóból megtudhatjuk, többnyire olyan alkotások szerepelnek itt, amelyek az előző számokból terjedelmi okok miatt maradtak el.</p>
      <blockquote>Szinte óhatatlanul merül fel a kérdés: a hozzánk kötődő, gyakran rendkívül mélyen érzett, vágyott, hovatovább elkerülhetetlen dolgaink oly sokszor miért maradnak el?</blockquote>
      <p>S ha idővel mégiscsak megjelennek, miképpen, miféle jelentőséggel, miért? Miről faggatnak bennünket? Megoldandó ügyeink.</p>
      <p>Egyáltalán mi az, aki/ami – akár újra meg újra – életünkben el- s megmarad?</p>
      <p>Zalán Tibor szokásos borítóbelsői páholyírásában halottainkról, a halottak napjáról emlékezik. A témához és alkotói habitusához éppúgy szervesen hozzátartozó firtató, személyes, töprengő elégikussággal.</p>
      <blockquote>A lapszámot bevezető fiktív dialógus-jelenetben Pozsgai Zsolt egy kilencvenes évekből származó politikai legendát elevenít meg. Talán sokan emlékeznek egy bizonyos titkos, ismeretlen tartalmú ~miniszterelnöki végrendeletre, stafétabot-átadásra?</blockquote>
      <p>Írása e képzelt párbeszédet a parlament liftjébe helyezi.</p>
      <p>Zatyko István Jókai tér-, idő-, helyzetábrázolását veszi csipkelődő pellengérre; miként hány fittyet a realitásnak a művészi ábrázolás, egy kifejezni vágyott kép, az írói fantázia-repülés mámora. A valóság, s annyi – már magában is fantasztikus – törvénye a regényszövésben el hogyan marad.</p>
      <blockquote>Rendhagyó szerkezetű elbeszélő költeményében a bűntudatról, a társadalom peremére szorulásról, az 1970-es év egy koldusáról ír Bakonyi Péter. Hogy miképpen kerülheti el szemünk, noha ott állunk közvetlenül előtte, a legnagyobb tragédia?</blockquote>
      <p>Erdélyi Z. János versében lírai biográfiát rajzol Petőfi Sándor Csepü Palkójának, Lokodi Imre egyszerre évődő s érzékeny elbeszélésében a székely góbék autentikus hangján szól.</p>
      <p>A Dokumentum-rovatban pár kézírásos verset olvashatunk az Utassy József-hagyatékból, a Hetedhét-rovatban pedig William Wordsworth nagyívű Előhangját Tárnok Attila fordításában.</p>
      <p>Az egyéb finom versek és publikációk mellett megemlíthetjük Németh András versbetétes esszéjét;</p>
      <blockquote>az egészen az archaikus szakrális geometriákig visszavezethető témafelvetésében a héjat, a formaadó határvonalat kutatja. Magyarán szólva az érintés, a megértés lehetőségét akár két ember között.</blockquote>
      <p>A lapszámot az idén decemberben 70 éves Bocskay Vince szobrászművész alkotásairól készült fotók illusztrálják, a Tárlat-rovatban Wehner Tibor kitűnő felvezetője után Szotyory László festményeit csodálhatjuk.</p>
      <figure>
        <img src="https://kpi.mediaworks.hu/wp-content/uploads/2019/11/146.jpg"/>
        <figcaption>Szotyory László cím nélküli festménye, amelyet Wehner Tibor esszéje hoz helyzetbe a Napút friss számában</figcaption>
      </figure>
      <p>Utóbbiakhoz érdemes felelevenítenünk a festőművész szavait:</p>
      <blockquote>„Számomra a szépség mindig megrendítő és a lenyűgöző mindig félelmetes is. Ezek nálam együtt járó érzések. Mindig csak ezek a dolgok, csak ezek az élmények késztetnek festésre. Az irónia vagy például a kritikai attitűd soha.</blockquote>
      <p>Így mondhatom, hogy ezekben az együttes érzésekben, így minden képemben elárulok magamról egy rajongást, vágyakozást valamilyen szépségeshez és a kicsit borzongatóan félelmeteshez való vonzódásomat is. És ez érvényes a képeimen lévő minden tájra, autókra, ciprusokra, repülőkre és minden épületre és minden lényre.”</p>
      <p>S ahogy idáig értünk, már meg is válaszolhatjuk első kérdésünket. Ahogyan e lapszámban is: a figyelem, a szépség, a fenség el ezúttal sem marad.</p>
      <p>
        <i>Borítókép:</i>
        <br/>
        <i>Az idén decemberben 70 éves Bocskay Vince szobrászművész Himnusz című alkotásáról készült fotó</i>
        <br/>
        <i>Forrás: Napút</i>
      </p>
    </article>
  </body>
</html>