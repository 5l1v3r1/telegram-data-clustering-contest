<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/22/cosa-ne-sara-fitbit-google-ancora-non-si-sbottona-pensare-versa-2-doveva-esserci-assistant-684112/"/>
    <meta property="og:site_name" content="AndroidWorld"/>
    <meta property="article:published_time" content="2019-11-22T06:13:23+00:00"/>
    <meta property="og:title" content="Cosa ne sarà di Fitbit? Google ancora non si sbottona, e pensare che su Versa 2 doveva esserci Assistant…"/>
    <meta property="og:description" content="Una notizia che ha fatto parecchio rumore nelle ultime settimane è stata quella relativa all’acquisizione di Fitbit, l’azienda statunitense specializzata..."/>
  </head>
  <body>
    <article>
      <h1>Cosa ne sarà di Fitbit? Google ancora non si sbottona, e pensare che su Versa 2 doveva esserci Assistant…</h1>
      <address><time datetime="2019-11-22T06:13:23+00:00">22 Nov 2019, 06:13</time> by <a rel="author" href="https://www.androidworld.it/author/vincent/" target="_blank">Vincenzo Ronca</a></address>
      <p>Una notizia che ha fatto parecchio rumore nelle ultime settimane è stata quella relativa <a href="https://www.androidworld.it/2019/11/01/rivoluzione-nel-mondo-wearable-google-acquisisce-fitbit-677438/">all’acquisizione di Fitbit</a>, l’azienda statunitense specializzata in indossabili che a sua volta aveva acquisito Pebble, da parte di <b>Google</b>.</p>
      <p>Ad oggi ancora <b>non sono trapelati dettagli certi</b> sui piani futuri di <i>BigG</i> per Fitbit: Google starebbe infatti aspettando il <b>completamento</b> dell’acquisizione prima di rendere pubblici i suoi piani di <b>sviluppo</b>. In questo senso <a href="https://www.wired.co.uk/article/fitbit-google-deal-insiders"><i>Wired UK</i></a> ha aggiunto degli interessanti dettagli che dipingono meglio le <b>condizioni</b> che hanno portato alla <b>vendita di Fitbit</b>: l’azienda era molto, probabilmente troppo, <b>concentrata</b> sull’implementazione di funzionalità riconosciute dal punto di vista <b>medico</b> come quella per <b>l’apnea notturna</b>, tanto da perdere di vista il resto.</p>
      <p>Gli ultimi mesi di autonomia di Fitbit sono stati caratterizzati dall’intenso lavoro a <b>stretto contatto</b> con la <i>Food and Drug Administration</i> (FDA) statunitense, senza giungere ad una conclusione concreta: Fitbit voleva lanciare una sorta di <b>orologio da comodino smart</b> in grado di rilevare l’apnea notturna ma il progetto è stato poi <b>abbandonato</b>.</p>
      <p>In questo modo l’azienda <b>non ha prioritarizzato</b> in modo ottimale le attività, ad esempio ha perso di vista lo sviluppo di funzionalità che sfruttassero il sensore SpO2 presente persino nel primo <a href="https://www.mobileworld.it/recensioni/fitbit-versa/">Fitbit Versa</a>.</p>
      <p>Stando a quanto riportato da <i>Wired UK</i>, Fitbit <b>voleva</b> implementare <a href="https://www.androidworld.it/tag/google-assistant/">Google Assistant</a> sul suo <a href="https://www.mobileworld.it/2019/10/10/fitbit-versa-2-novita-237035/">Versa 2</a> ma ha incontrato <b>non poche difficoltà</b> ad ottenere le API necessarie, tanto da optare finalmente per Amazon Alexa.</p>
      <p>Via: <a href="https://9to5google.com/2019/11/21/report-google-fitbit-plans/">9to5Google</a></p>
    </article>
  </body>
</html>