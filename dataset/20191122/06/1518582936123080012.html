<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/hi-tech-made-in-europe-piovono-fondi-per-le-start-up-ma-il-90-vanno-ad-aziende-guidate-da-uomini/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-22T06:08:48+00:00"/>
    <meta property="og:title" content="Hi-tech “made in Europe”: piovono fondi per le start-up. Ma il 90% vanno ad aziende guidate da uomini"/>
    <meta property="og:description" content="Le start-up tecnologiche made in Europe diventano sempre più attraenti agli occhi degli investitori. Da inizio anno, ammonta a circa 34,3 miliardi di dollari il totale dei fondi raccolto sul mercato dalle imprese hi-tech europee. Si tratta di un dato che ha superato la raccolta complessiva del 2018, quando gli investimenti si erano fermati a $ 24,6 miliardi e quella del 2017, quando  erano stati raccolti $ 22,6 miliardi. Negli ultimi cinque anni, si è registrata una crescita complessiva del 124%. I numeri sono snocciolati in una ricerca condotta da Atomico, in collaborazione con Slush e Orrick, in cui si afferma che la somma strabiliante è stata sostenuta da un numero record di mega round di investimenti ($ 100 milioni o più), che rappresentano il 40% delle transazioni. “La capacità delle aziende leader in Europa di attrarre mega round di finanziamento è uno dei segni distintivi del cambiamento che stiamo vivendo nel settore tecnologico europeo”, ha detto in un’intervista a CNBC Tom Wehmeier, partner e responsabile…"/>
  </head>
  <body>
    <article>
      <h1>Hi-tech “made in Europe”: piovono fondi per le start-up. Ma il 90% vanno ad aziende guidate da uomini</h1>
      <address><time datetime="2019-11-22T06:08:48+00:00">22 Nov 2019, 06:08</time> by <a rel="author">Mariangela Tessa</a></address>
      <p>Le <b>start-up tecnologiche</b> made in Europe diventano sempre più attraenti agli occhi degli investitori. Da inizio anno, ammonta a circa <b>34,3 miliardi di dollari</b> il totale dei fondi raccolto sul mercato dalle imprese hi-tech europee.</p>
      <p>Si tratta di un dato che ha superato la raccolta complessiva del 2018, quando gli investimenti si erano fermati a $ 24,6 miliardi e quella del 2017, quando  erano stati raccolti $ 22,6 miliardi. Negli ultimi cinque anni, si è registrata una crescita complessiva del 124%.</p>
      <p>I numeri sono snocciolati in una<a href="http://www.stateofeuropeantech.com/"> ricerca condotta da <b>Atomico, </b>in collaborazione con Slush e Orrick,</a> in cui si afferma che la somma strabiliante è stata sostenuta da un numero record di <b>mega round di investimenti</b> ($ 100 milioni o più), che <b>rappresentano il 40% delle transazioni.</b></p>
      <blockquote>“La capacità delle aziende leader in Europa di attrarre mega round di finanziamento è uno dei segni distintivi del cambiamento che stiamo vivendo nel settore tecnologico europeo”, ha detto in un’intervista a CNBC <b>Tom Wehmeier,</b> partner e responsabile delle analisi di Atomico.</blockquote>
      <p>Qualche esempio. <b>Deliveroo,</b> app per la consegna di cibo, ha raccolto $ 575 milioni in un round eccezionale guidato da Amazon a maggio scorso, mentre nelle casse di <b>Babylon,</b> che opera nel settore sanitario, sono finiti $ 550 in un accordo di investimento sostenuto dal fondo sovrano dell’Arabia Saudita.</p>
      <figure>
        <img src="https://www.wallstreetitalia.com/app/uploads/2019/11/schermata-2019-11-21-alle-110507.png"/>
      </figure>
      <h3>Boom di investimenti anche per le start-up italiane</h3>
      <p>Positivo l’andamento del​l’Italia che ha registrato investimenti record di oltre <b>450 milioni di euro nel 2019,</b> in crescita del 23% rispetto al 2018.  <b>Milano è stata tra i primi 20 hub europei per finanziamenti ricevuti,</b> per un totale di 270 milioni di euro nel 2019​. Tuttavia, l’Italia è in ritardo rispetto ai paesi limitrofi, come Germania, Francia e Svizzera che hanno attratto investimenti maggiori (rispettivamente 11, 9, 3 volte in più). (Fonte: Dealroom)</p>
      <h3>Ampio il gender gap: il 92% dei fondi va a società guidate da soli uomini</h3>
      <p>Non è tutto oro quel che luccica. Soprattutto quando si passa ad analizzare la composizione del personale delle società in questione: circa il 92% del denaro investito in start-up europee è andato a società con team i cui fondatori sono soli uomini.</p>
      <p>Una cifra che non è cambiata molto rispetto al passato. La ricerca evidenzia inoltre<b> la presenza di una sola donna CTO nelle 119 aziende</b> (&lt;1%) basate su un campione di dirigenti in 251 aziende tecnologiche europee supportate da fondi di venture capital che hanno raccolto un round di serie A o B tra il 1° ottobre 2018 e il 30 settembre 2019 di più di 9 milioni di euro di finanziamenti.</p>
    </article>
  </body>
</html>