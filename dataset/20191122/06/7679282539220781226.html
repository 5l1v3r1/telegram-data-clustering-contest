<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-day-night-test-match-ind-vs-ban-pink-ball-cricket-every-thing-you-should-know-abouth-day-night-test-match-2862456.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T06:13:54+00:00"/>
    <meta property="og:title" content="INDvBAN Day-Night Test: जानिए डे-नाइट टेस्ट का पूरा इतिहास और दिलचस्प आंकड़ा"/>
    <meta property="og:description" content="भारत और बांग्लादेश के बीच दो मैचों की सीरीज का दूसरा टेस्ट मैच कोलकाता के ईडन गार्ड्न्स मैदान पर आज से खेला जाना है। ये पहला मौका है जब भारत में कोई डे-नाइट टेस्ट मैच खेला जा रहा है और साथ ही दोनों..."/>
  </head>
  <body>
    <article>
      <h1>INDvBAN Day-Night Test: जानिए डे-नाइट टेस्ट का पूरा इतिहास और दिलचस्प आंकड़ा</h1>
      <address><time datetime="2019-11-22T06:13:54+00:00">22 Nov 2019, 06:13</time> by <a rel="author">लाइव हिन्दुस्तान टीम,कोलकाता</a></address>
      <p>भारत और बांग्लादेश के बीच दो मैचों की सीरीज का दूसरा टेस्ट मैच कोलकाता के ईडन गार्ड्न्स मैदान पर आज से खेला जाना है। ये पहला मौका है जब भारत में कोई डे-नाइट टेस्ट मैच खेला जा रहा है और साथ ही दोनों टीमें भी अपना-अपना पहला डे-नाइट टेस्ट मैच खेलने उतरेंगी। टेस्ट क्रिकेट को और रोमांचक बनाने के लिए डे-नाइट टेस्ट क्रिकेट शुरू किया गया था। <b>चलिए एक नजर डालते हैं डे-नाइट से जुड़े सारे आंकड़ों पर-</b></p>
      <p>
        <b>कब खेला गया पहला डे-नाइट टेस्ट?</b>
      </p>
      <p>अभी तक 11 डे-नाइट टेस्ट मैच खेले जा चुके हैं, भारत और बांग्लादेश के बीच कोलकाता में होने वाला ये मैच 12वां डे-नाइट टेस्ट होगा। डे-नाइट टेस्ट की शुरुआत 2015 में एडीलेड ओवल में 27 नवंबर से 1 दिसंबर के बीच ऑस्ट्रेलिया और न्यूजीलैंड के बीच खेला गया था। जिसे मेजबान ऑस्ट्रेलिया ने तीन विकेट से जीता था।</p>
      <h3>
        <a href="https://www.livehindustan.com/cricket/story-india-vs-bangladesh-ind-vs-ban-mayank-agarwal-might-break-sachin-tendulkar-s-and-virat-kohli-s-records-in-single-match-2862390.html">Test Match: एक ही मैच में सचिन और विराट का रिकॉर्ड तोड़ सकते हैं मयंक अग्रवाल</a>
      </h3>
      <h3>
        <a href="https://www.livehindustan.com/cricket/story-india-vs-west-indies-india-t20i-and-odi-squad-for-west-indies-series-2019-msk-prasad-got-trolled-on-social-media-2862382.html">INDvWI: चीफ सिलेक्टर MSK प्रसाद पर भड़के फैन्स, जमकर सुनाई खरीखोटी</a>
      </h3>
      <p>
        <b>इससे पहले कब खेला गया था डे-नाइट टेस्ट?</b>
      </p>
      <p>पिछला डे-नाइट टेस्ट साल के शुरू में 24 से 28 जनवरी तक ब्रिस्बेन के गाबा में खेला गया जिसमें ऑस्ट्रेलिया ने श्रीलंका को एक पारी और 40 रनों से हराया था।</p>
      <p>
        <b>2016 में कितने डे-नाइट टेस्ट मैच खेले गए?</b>
      </p>
      <p>पाकिस्तान ने 2016 में 13 से 17 अक्टूबर तक दुबई अंतरराष्ट्रीय स्टेडियम में वेस्टइंडीज की मेजबानी की थी और 56 रन से जीत दर्ज की थी। इसी साल अगले महीने 24 से 28 नवंबर तक ऑस्ट्रेलिया ने एडिलेड ओवल में ही दक्षिण अफ्रीका को सात विकेट से हराया था। फिर ऑस्ट्रेलियाई टीम ने ब्रिस्बेन के गाबा में पाकिस्तान को 15 से 19 दिसंबर तक हुए मैच में 39 रनों से हराया था।</p>
      <p>
        <b>2017 में कितने डे-नाइट टेस्ट मैच खेले गए?</b>
      </p>
      <p>साल 2017 में चार डे-नाइट टेस्ट मैच खेले गए। इंग्लैंड ने 17 से 21 अगस्त तक एजबेस्टन क्रिकेट मैदान पर खेले गए मैच में वेस्टइंडीज को एक पारी और 209 रनों से मात दी थी। दुबई अंतरराष्ट्रीय स्टेडियम में 6 से 10 अक्टूबर तक हुए मैच में श्रीलंका ने पाकिस्तान पर 68 रनों से जीत दर्ज की थी। ऑस्ट्रेलिया ने एडिलेड ओवल में इंग्लैंड को 120 रन से मात दी थी। साल के अंतिम डे-नाइट टेस्ट में दक्षिण अफ्रीका ने जिम्बाब्वे पर एक पारी और 102 रन से जीत हासिल की थी।</p>
      <p>
        <b>2018 में कितने डे-नाइट टेस्ट मैच खेले गए?</b>
      </p>
      <p>2018 में दो ही डे-नाइट टेस्ट मैच खेले गए, जिसमें न्यूजीलैंड ने मेहमान इंग्लैंड को एक पारी और 49 रन से हराया। वहीं साल के दूसरे पिंक बॉल टेस्ट में श्रीलंका ने मेजबान वेस्टइंडीज पर चार विकेट से जीत दर्ज की थी।</p>
      <p>आज तक कभी भी ऐसा नहीं हुआ है कि डे-नाइट टेस्ट मैच का रिजल्ट ना निकला हो या कोई भी डे-नाइट टेस्ट मैच ड्रॉ हुआ हो। भारतीय टीम डे-नाइट टेस्ट के आगाज के चार साल बाद अपना पहला डे-नाइट टेस्ट खेल रही है।</p>
    </article>
  </body>
</html>