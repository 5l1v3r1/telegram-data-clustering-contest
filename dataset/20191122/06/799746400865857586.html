<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103351/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T06:22:15+00:00"/>
    <meta property="og:title" content="Президент Сербії: відео зі шпигуном РФ справжнє, але Росія - братська країна"/>
    <meta property="og:description" content="Президент Сербії Александр Вучич підтвердив, що служби безпеки країни виявили шпигунство з боку Росії, проте сказав, що на відносини з Москвою це не вплине, адже РФ – братська країна."/>
  </head>
  <body>
    <article>
      <h1>Президент Сербії: відео зі шпигуном РФ справжнє, але Росія - братська країна</h1>
      <address>
        <time datetime="2019-11-22T06:22:15+00:00">22 Nov 2019, 06:22</time>
      </address>
      <p>Президент Сербії Александр Вучич підтвердив, що служби безпеки країни виявили шпигунство з боку Росії, проте сказав, що на відносини з Москвою це не вплине.</p>
      <p>Як повідомляє "Європейська правда" з посиланням на <a href="http://www.rts.rs/">PTC</a>, про це Вучич сказав на пресконференції у четвер.</p>
      <p>Президент Сербії звернувся до громадськості з приводу шпигунського справи і розповів подробиці. Нагадаємо, у Сербії днями опублікували <b><a href="https://www.eurointegration.com.ua/news/2019/11/19/7103198/">відео</a></b>, на якому, за твердженнями журналістів, співробітник Головного розвідувального управління Генштабу Росії Георгій Клебан дає гроші "сербському агенту - високопосадовцю" у Белграді. </p>
      <p>Як повідомили у МЗС Сербії, Клебан свого часу обіймав посаду помічника аташе в посольстві Росії в Белграді, але його звільнили з цієї посади в червні 2019 року.</p>
      <p>За словами сербського президента, відео зняли 24 грудня 2018 року. Сербський агент був об'єктом стеження з боку спецслужб через контакти з хорватської контррозвідкою.</p>
      <p>Вучич каже, що спецслужби неодноразово документували контакти Клебана з сербським агентом. Також у сербської сторони є докази щодо інших російських шпигунів, стверджує президент.</p>
      <p>"Тільки з Клебаном було зафіксовано 10 контактів, у нас також є фото-, аудіо- та відеодокументація, на якій він давав гроші", - сказав сербський президент.</p>
      <p>Він додав, що Клебан більше не перебуває на території Сербії.</p>
      <p>Водночас Вучич заявив, що він не забуває про все, що Росія зробила для Сербії. Він нагадав, що Сербія стала єдиною європейською країною, яка не вводила санкції проти РФ.</p>
      <p>"Ми не змінимо нашу політику щодо Росії, яку ми вважаємо братською і дружньою країною ... але ми зміцнимо нашу власну розвідувальну оборону", - сказав Вучич.</p>
      <p>"Я тільки запитав російського посла: чому? Я не бачу в цьому логіки", - сказав Вучич, висловивши упевненість, що президент Росії Владімір Путін не був проінформований про дії Клебана.</p>
      <p>Сербські органи у зв'язку з появою запису почали розслідування, а президент Александр Вучич 21 листопада зустрівся з послом Росії в Сербії Александром Боцан-Харченком.</p>
      <p>У четвер президент Сербії Александар Вучич підтвердив, що 4 грудня планує провести переговори з російським президентом Владіміром Путіним.</p>
      <p>В МЗС РФ заявили, що історія з відеозаписом можливої передачі грошей російським військовим сербському чиновнику — це провокація перед зустріччю з Путіним.</p>
      <related>
        <a href="https://www.eurointegration.com.ua/news/2019/11/21/7103335/"/>
        <a href="https://www.eurointegration.com.ua/news/2019/11/21/7103321/"/>
      </related>
    </article>
  </body>
</html>