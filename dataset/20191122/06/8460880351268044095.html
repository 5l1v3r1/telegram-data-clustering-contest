<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/orszag-vilag/vadat-emeltek-netanjahu-ellen-aki-szerint-puccskiserletrol-van-szo-2137215/"/>
    <meta property="og:site_name" content="BAMA"/>
    <meta property="article:published_time" content="2019-11-22T06:27:00+00:00"/>
    <meta property="og:title" content="Vádat emeltek Netanjahu ellen, aki szerint puccskísérletről van szó"/>
    <meta property="og:description" content="Az izraeli kormányfő szerint a nyomozási folyamatot kormánya megbuktatásának szándéka vezérelte."/>
  </head>
  <body>
    <article>
      <h6 class="kicker">IZRAEL</h6>
      <h1>Vádat emeltek Netanjahu ellen, aki szerint puccskísérletről van szó</h1>
      <address>
        <time datetime="2019-11-22T06:27:00+00:00">22 Nov 2019, 06:27</time>
      </address>
      <h4>Az izraeli igazságügyi minisztérium bejelentette, hogy Aviháj Mandelblitt főügyész vádat emel Benjámin Netanjahu ellen csalás, vesztegetés és hivatali visszaélés miatt.</h4>
      <p>Az ügyvivő miniszterelnök a hivatalban lévő első izraeli kormányfő, aki ellen vádat emelnek.</p>
      <p>A csütörtöki tájékoztatás szerint a főügyész nem fogadta el a kormányfő jogi képviselőinek érvelését a pár héttel ezelőtti meghallgatáson, és eredeti szándékának megfelelően vádat emel három különböző ügyben Netanjahu ellen. A vádak közül a legsúlyosabb az akár 10 év szabadságvesztéssel büntethető vesztegetés.</p>
      <h3>Netanjahu: puccskísérlet a vádemelés</h3>
      <p>Benjámin Netanjahu izraeli miniszterelnök puccskísérletnek nevezte az ellene bejelentett vádemelést, és korábbi kijelentéseit megerősítve közölte, hogy nem mond le.</p>
      <p>Televíziós beszédében az ügyvivő kormányfő elfogultsággal vádolta meg a nyomozóhatóságokat, és vizsgálatra szólított fel ellenük.</p>
      <p>Ártatlanságát hangoztatva piszkos nyomozásról beszélt, a vádemelés bejelentésének időpontját pedig, a kormányalakítási patthelyzetre utalva, politikai indíttatásúnak minősítette. Szerinte a nyomozási folyamatot az ő és az általa vezetett jobboldali kormány megbuktatásának szándéka vezérelte, és ehhez a sajtó is asszisztált.</p>
      <p>Benjámin Netanjahu abszurdnak nevezte az ellene megfogalmazott vádakat, az izraeli jogrendszert, a rendőrséget és az ügyészséget vádolta, számos szerinte hibás nyomozati és ügyészségi döntést hozott fel álláspontja igazolására, és többször kijelentette, hogy véget kell vetni a vádaskodásnak.</p>
      <p>Netanjahu független bizottság felállítását sürgette az ügyeiben folytatott nyomozás hiányosságainak feltárására. „Nem hagyom, hogy a hazugság nyerjen. Továbbra is odaadóan vezetem ezt az országot” – hangoztatta beszédének végén.</p>
      <p>
        <i>Borítóképünkön Benjamin Netanjahu látható</i>
      </p>
    </article>
  </body>
</html>