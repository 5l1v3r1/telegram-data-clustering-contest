<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3362189/pranje-zavesa-i-tepiha-skupstina-krije-za-sta-ce-da-potrosi-12-miliona-dinara"/>
    <meta property="og:site_name" content="kurir.rs"/>
    <meta property="article:published_time" content="2019-11-22T06:32:00+00:00"/>
    <meta property="og:title" content="PAPRENO PRANJE ZAVESA I TEPIHA: Skupština Srbije krije za šta će da potroši 12 miliona dinara"/>
    <meta property="og:description" content="Problem je što u tenderskoj dokumentaciji nigde nije navedena površina prozora koje treba oprati i na kojim objektima, broj zavesa ni koliko puta godišnje će biti oprane"/>
  </head>
  <body>
    <article>
      <h1>PAPRENO PRANJE ZAVESA I TEPIHA: Skupština Srbije krije za šta će da potroši 12 miliona dinara</h1>
      <address>
        <time datetime="2019-11-22T06:32:00+00:00">22 Nov 2019, 06:32</time>
      </address>
      <p>
        <b>Problem je što u tenderskoj dokumentaciji nigde nije navedena površina prozora koje treba oprati i na kojim objektima, broj zavesa ni koliko puta godišnje će biti oprane</b>
      </p>
      <p>Skupština Srbije i dalje ne odgovara na pitanja koliko će prozora, zavesa i tepiha biti oprano i koliko puta godišnje za 12 miliona dinara, koliko iznosi vrednost ovih poslova sa PDV, pa ostaje nepoznanica da li su možda ovi poslovi preplaćeni.</p>
      <p>Podsetimo, Kurir je objavio da će Skupština Srbije za pranje prozora i zavesa za godinu dana iskeširati pet miliona dinara bez PDV grupi ponuđača koju čine firme „Gudhaus“ i „Krol hauskiping“. Kada se uračuna porez na dodatu vrednost, mirišljave zavese i bistar pogled kroz skupštinske prozore poreske obveznike će koštati šest miliona dinara.</p>
      <p>U dinar isti iznos Skupština Srbije je izdvojila i za pranje tepiha i mermernih podova, a ovaj posao obaviće firme „Tekon sistem“ i „Modekolo“ iz Novog Beograda.</p>
      <p>Međutim, problem je što u tenderskoj dokumentaciji nigde nije navedena površina prozora koje treba oprati i na kojim objektima, broj zavesa ni koliko puta godišnje će biti oprane, kao ni kolika je površina tepiha i mermernih podova koje treba oprati za ugovorene novčane iznose.</p>
      <p>Simptomatično je i to što je Skupština Srbije za sumu od tačno pet miliona dinara ove godine ugovorila više potpuno različitih poslova, a ni u jednom od tih slučajeva nije poznato kako se došlo do te okrugle sume.</p>
      <p>Radoslav Sretenović, bivši predsednik Državne revizorske institucije, kaže da je Zakon o javnim nabavkama jasan:</p>
      <p>- Prema Zakonu o javnim nabavkama, tenderska dokumentacija za svaku javnu nabavku trebalo bi da bude objavljena kako bi sve bilo transparentno.</p>
      <figure>
        <img src="https://www.kurir.rs/data/images/2019/11/21/19/2059727_screenshot-1_ff.jpg?ver=1574361117"/>
        <figcaption>
          <cite>foto: Kurir</cite>
        </figcaption>
      </figure>
      <p>Kurir.rs / S. T.</p>
      <p>Foto: Shutterstock</p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3361703/papreno-evo-zasto-su-javne-nabavke-u-skupstini-bile-stroga-tajna-pranje-zavesa-i-tepiha-placaju-12-miliona-dinara"/>
      </related>
    </article>
  </body>
</html>