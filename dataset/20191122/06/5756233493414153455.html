<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622692/%D9%85%D8%AD%D8%B3%D9%86%DB%8C%E2%80%8C%D8%A8%D9%86%D8%AF%D9%BE%DB%8C-%D8%A8%DB%8C%D8%B4%D8%AA%D8%B1-%D8%AE%D8%B3%D8%A7%D8%B1%D8%AA%E2%80%8C%D9%87%D8%A7-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D8%AF%D8%B1-%D8%BA%D8%B1%D8%A8-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T06:18:00+00:00"/>
    <meta property="og:title" content="محسنی‌بندپی: بیشتر خسارت‌ها ناآرامی‌ها در غرب استان تهران بود"/>
    <meta property="og:description" content="استاندار تهران با بیان اینکه هنوز خسارت‌های ناشی از حوادث به‌طور کامل برآورد نشده، گفت: تلاش می‌کنیم بانک‌ها و جایگاه‌‌های پمپ بنزین سریع‌تر به چرخه فعالیت بازگردد."/>
  </head>
  <body>
    <article>
      <h1>محسنی‌بندپی: بیشتر خسارت‌ها ناآرامی‌ها در غرب استان تهران بود</h1>
      <address>
        <time datetime="2019-11-22T06:18:00+00:00">22 Nov 2019, 06:18</time>
      </address>
      <p>
        <i>استاندار تهران با بیان اینکه هنوز خسارت‌های ناشی از حوادث به‌طور کامل برآورد نشده، گفت: تلاش می‌کنیم بانک‌ها و جایگاه‌‌های پمپ بنزین سریع‌تر به چرخه فعالیت بازگردد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>انوشیروان محسنی‌بندپی درباره برآورد خسارت‌های وارد شده به شهرستان‌های استان تهران طی ناآرامی‌های روزهای گذشته گفت: طی نامه‌ای به همه فرمانداران اعلام کردیم تا هرچه سریع خسارت‌ها را برآورد کرده و اعلام کنند. البته در برخی شهرستان‌ها مانند فیروزکوه و پاکدشت خسارتی نداشتیم.</p>
      <p>وی ادامه داد: بیشتر خسارت‌ها در غرب استان تهران بوده و در شهرستان‌های ملارد، بهارستان، قدس، شهریار و ... به اماکن عمومی خسارت وارد شده و بانک‌ها، جایگاه‌های پمپ بنزین دچار آتش‌سوزی شده و فروشگاه‌های زنجیره‌ای مانند رفاه و اتکا مورد غارت قرار گرفته و دچار حریق شده‌اند.</p>
      <figure>
        <img src="https://aftabnews.ir/files/fa/news/1398/9/1/361960_628.jpg"/>
      </figure>
      <p>استاندار تهران خاطرنشان کرد: ما در وهله اول در تلاش هستیم که جایگاه‌هایی را که خدمات عمومی ارائه می‌دهند به حالت عادی بازگردند و به بانک مرکزی اعلام کردیم تا سریع‌تر درباره بیمه بانک‌ها اقدامات لازم را انجام دهد. همچنین از شرکت فرآورد‌های بنزین نیز خواستیم تا مشکلات جایگاه پمپ بنزین‌‌ها را هرچه سریع‌تر برطرف کنند.</p>
      <p>وی با بیان اینکه هنوز میزان دقیق خسارت تعیین نشده، تاکید کرد: در حال برآورد خسارت هستیم. در فروشگاه‌های زنجیره‌ای نیز باید انبارگردانی شود تا ببینیم چه موادی از دست رفته است. ان‌شالله در اسرع وقت فعالیت عادی را تسریع کنیم.</p>
      <p>محسنی‌بندپی با بیان اینکه همه شعب بانک‌ها در شهرستان‌ها که بدون مشکل هستند غیر از رباط کریم فعالیت‌هایشان زیادتر شده، تصریح کرد: در ملارد هم هماهنگی برای استقرار سیستم‌های سیار شده تا فعالیت عادی مردم دچار مشکل نشود.</p>
      <p>استاندار تهران خاطرنشان کرد: مردمی که امروز برای تشیع پیکر پاک شهدا آمدند نشان دادند صف مردم از اغتشاشگران جداست و این آمادگی را دارند توطئه‌های استکبار را چه داخل کشور و چه خارج خنثی کنند. فروشگاه رفاه نیز اعلام کرده ۳۰ درصد در این شرایط به مردم ارزان‌تر اجناس را ارائه می‌کند تا مدیریت و بهینه کردن قیمت سوخت باعث فشار بیشتری به مردم نشود.</p>
    </article>
  </body>
</html>