<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/zelenskyj-zaproponuvav-yegypetskomu-milyarderu-kupyty-ukrayinski-goteli.html"/>
    <meta property="og:site_name" content="1NEWS"/>
    <meta property="article:published_time" content="2019-11-22T06:40:23+00:00"/>
    <meta property="og:title" content="Зеленський запропонував єгипетському мільярдеру купити українські готелі"/>
    <meta property="og:description" content="Зеленський запропонував єгипетському мільярдеру купити українські готелі"/>
  </head>
  <body>
    <article>
      <h1>Зеленський запропонував єгипетському мільярдеру купити українські готелі</h1>
      <h2>Президент України звернув увагу Нагіба Савіріса на готелі "Україна" та "Дніпро", які нова українська влада виставила на приватизацію</h2>
      <address>
        <time datetime="2019-11-22T06:40:23+00:00">22 Nov 2019, 06:40</time>
      </address>
      <figure>
        <img src="https://1news.com.ua/wp-content/uploads/2019/11/13.jpeg"/>
      </figure>
      <p>Президент України Володимир Зеленський зустрівся з одним з мільярдерів Єгипту Нагібом Савірісом та закликав його вкласти гроші в українську економіку.</p>
      <p>Про це повідомляє 1NEWS.</p>
      <p>В Офісі Президента України виконавчий голова компанії Orascom Investment Holding Нагіб Онсі Савіріс розповів Володимиру Зеленському, що цікавиться можливістю інвестувати гроші в Україну. На це глава держави відповів, що “зараз дуже вдалий час” для інвестування в українську економіку.</p>
      <p>“Нашим пріоритетом є фокус на зростанні економіки, і ми розуміємо, що це можливо лише із залученням іноземних інвестицій. За 3-й квартал українська економіка зросла на 4,2%, міжнародні рейтингові агентства покращують суверенні рейтинги України, ми зростаємо у рейтингу Doing Business. Усе це дає нам оптимізм для подальшого зростання”, – сказав мільярдеру Зеленський.</p>
      <p>Президент звернув увагу Савіріса на готелі “Україна” та “Дніпро”, які нова українська влада виставила на приватизацію.</p>
      <p>“Оскільки у вашому портфоліо є низка дуже успішних проектів у сфері туризму та готельного бізнесу, хочу запросити вас взяти участь у конкурсах на приватизацію. Також вам можуть бути цікавими туристичні об’єкти по всій Україні”, – сказав мільярдеру Зеленський.</p>
      <p>Президент запевнив Савіріса, що особисто захищатиме іноземні інвестиції в Україну та додав, що оновлені українські уряд та парламент працюють над створенням сприятливого бізнес-клімату в країні.</p>
    </article>
  </body>
</html>