<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Elutasitotta_az_ugyeszseg_Szabo_Timea_feljelenteset_a_Borkaiugyben"/>
    <meta property="og:site_name" content="HVG.hu"/>
    <meta property="article:published_time" content="2019-11-22T06:50:00+00:00"/>
    <meta property="og:title" content="Az ügyészség elutasított egy feljelentést a Borkai-ügyben"/>
    <meta property="og:description" content="Szabó Tímeáét. A Jobbik feljelentése ügyében még nyomoz a hatóság."/>
  </head>
  <body>
    <article>
      <h1>Az ügyészség elutasított egy feljelentést a Borkai-ügyben</h1>
      <address><time datetime="2019-11-22T06:50:00+00:00">22 Nov 2019, 06:50</time> by <a rel="author">hvg.hu</a></address>
      <p>
        <b>Szabó Tímeáét. A Jobbik feljelentése ügyében még nyomoz a hatóság.</b>
      </p>
      <blockquote>A Szabó Tímea országgyűlési képviselő által tett hivatali vesztegetés bűntette miatt feljelentést a nyomozó ügyészség bűncselekmény hiányában elutasította</blockquote>
      <p>– írja a pénteki <i>Népszava</i>. Szabó többek között amiatt tett feljelentést, mert a szexvideón látható vállalkozók – szerinte – a győri önkormányzattól többször is megbízásokat kaptak.</p>
      <p>De nem csak a képviselő kereste meg a rendőrséget a Borkai-ügyben, a Jobbik, illetve Tényi István is a hatóságokhoz fordult. Szilágyi György jobbikos parlamenti képviselő azt mondta a lapnak, hogy szexuális kényszerítés, hivatali visszaélés és kábítószer birtoklás gyanúja miatt tettek feljelentést, a rendőrség még nyomoz. Tényinek a Borkai állítólagos drogfogyasztás ügyében tett feljelentését a Nemzeti Nyomozó Iroda elutasította, viszont a többi esetben még vizsgálódik a hatóság.</p>
      <p>Míg a botrány korrupciós szálával kapcsolatban keveset tudni, hogy lenne előrehaladás, addig a felvételek napvilágra kerülésével kapcsolatban gőzerővel megy a nyomozás. <a href="https://hvg.hu/itthon/20191120_borkai_zsolt_szexbotrany_poczik_jozsef_vallomas_zsarolas">Mint korábban beszámoltunk róla</a>, egy volt labdarúgót, Póczik Józsefet gyanúsítják azzal, hogy megzsarolta Borkait. Póczik azonban azt állította, <a href="https://hvg.hu/itthon/20191120_poczik_jozsef_borkai_zsolt_zsarolas_interju">csak postásként használták fel</a>, egy titkosított számról hívták fel, hogy vegyen fel egy csomagot egy szállodában, majd adja oda Borkainak. Ő engedelmeskedett, megnézte a felvételeket, meglepődött, átadta azokat a polgármesternek, aki ennek nagyon örült.</p>
      <p>Az <a href="https://index.hu/belfold/2019/11/21/nehez_lesz_poczikon_keresztul_eljutni_az_ordog_ugyvedjehez/"><i>Index</i></a> csütörtökön arról írt, hogy Póczik élettársának a fia is ott volt a hajón, ő közvetíthette a "lányokat" a bulira.</p>
      <related>
        <a href="https://hvg.hu/gazdasag/20191121_Borkai_ugyvedjenek_elokerult_egy_szerzodese_a_gyori_egyetemmel"/>
        <a href="https://hvg.hu/itthon/20191121_Index_Poczik_hozzatartozoja_allhat_a_Borkaivideok_mogott"/>
      </related>
    </article>
  </body>
</html>