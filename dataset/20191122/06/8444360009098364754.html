<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/kolomvia-ekriksi-me-1-ekat-diadilotes-arneitai-ton-dialogo-o-ntouke-pics/2920962/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T06:43:14+00:00"/>
    <meta property="og:title" content="Κολομβία: “Έκρηξη” με 1 εκατ. διαδηλωτές – Αρνείται τον διάλογο ο Ντούκε [pics]"/>
    <meta property="og:description" content="Ο δεξιός πρόεδρος της Κολομβίας Ιβάν Ντούκε, που βρέθηκε χθες Πέμπτη αντιμέτωπος με ένα κίνημα διαμαρτυρίας χωρίς προηγούμενο— καθώς, σύμφωνα με οργανωτές των μαζικών κινητοποιήσεων και της γενικής απεργίας στη λατινοαμερικάνικη χώρα, ένα εκατομμύριο άνθρωποι βγήκαν στους δρόμους για να διαδηλώσουν εναντίον της πολιτικής του — διαβεβαίωσε πως άκουσε τις διεκδικήσεις των πολιτών, αλλά δεν αποδέχθηκε το αίτημα να αρχίσει άμεσος απευθείας διάλογος."/>
  </head>
  <body>
    <article>
      <h1>Κολομβία: “Έκρηξη” με 1 εκατ. διαδηλωτές – Αρνείται τον διάλογο ο Ντούκε [pics]</h1>
      <h2>Ο δεξιός πρόεδρος της Κολομβίας Ιβάν Ντούκε, που βρέθηκε χθες Πέμπτη αντιμέτωπος με ένα κίνημα διαμαρτυρίας χωρίς προηγούμενο— καθώς, σύμφωνα με οργανωτές των μαζικών κινητοποιήσεων και της γενικής απεργίας στη λατινοαμερικάνικη χώρα, ένα εκατομμύριο άνθρωποι βγήκαν στους δρόμους για να διαδηλώσουν εναντίον της πολιτικής του — διαβεβαίωσε πως άκουσε τις διεκδικήσεις των πολιτών, αλλά δεν αποδέχθηκε το αίτημα να αρχίσει άμεσος απευθείας διάλογος.</h2>
      <address><time datetime="2019-11-22T06:43:14+00:00">22 Nov 2019, 06:43</time> by <a rel="author">Newsit Newsroom</a></address>
      <p>«Σήμερα [χθες Πέμπτη], οι Κολομβιανοί μίλησαν. Τους ακούμε. Ο κοινωνικός διάλογος ήταν σημαία αυτής της κυβέρνησης. Θα πρέπει να τον βαθύνουμε με όλους τους τομείς της κοινωνίας», είπε ο αρχηγός του κράτους κατά τη διάρκεια τηλεοπτικού του διαγγέλματος.</p>
      <p>Αν και οι κινητοποιήσεις ήταν ειρηνικές στις περισσότερες πόλεις της Κολομβίας, στην πρωτεύουσα Μπογοτά αναφέρθηκαν επεισόδια το απόγευμα της Πέμπτης [το πρωί της Παρασκευής ώρα Ελλάδας].</p>
      <h3>Δρακόντεια μέσα ασφαλείας</h3>
      <p>Η κυβέρνηση του Ντούκε επέβαλε δρακόντεια μέτρα ασφαλείας ενόψει των διαδηλώσεων, επικαλούμενη την ανησυχία της πως θα ξεσπούσαν ταραχές όπως αυτές που βιώνουν άλλες χώρες της περιοχής, καθώς συνδικάτα, φοιτητικές οργανώσεις, φορείς που εκπροσωπούν αυτόχθονες και αφροκολομβιανούς, καθώς και κόμματα της αντιπολίτευσης κάλεσαν στις κινητοποιήσεις εναντίον των νεοφιλελεύθερων μέτρων που λένε ότι προωθεί η κυβέρνησή του, της συνέχισης του πολέμου και τις αθρόες δολοφονίες γηγενών και ακτιβιστών.</p>
      <p>Χιλιάδες διαδηλωτές συγκεντρώθηκαν στην κεντρική πλατεία Μπολίβαρ της πρωτεύουσας, πολλοί κρατώντας πλακάτ με συνθήματα όπως «ο λαός είναι σπουδαιότερος από αυτούς που τον κυβερνούν» ή «πρόεδρε, παραιτήσου».</p>
      <p>Μια μικρή ομάδα διαδηλωτών πέταξε αυγά σε αστυνομικούς, που αντέδρασαν κάνοντας χρήση δακρυγόνων. Σε άλλες περιοχές της πρωτεύουσας, αναφέρθηκαν συγκρούσεις, όπως και στην πόλη Κάλι, όπου επτά αστυνομικοί τραυματίστηκαν ελαφρά και ο δήμαρχος επέβαλε απαγόρευση κυκλοφορίας κατά τη διάρκεια της νύχτας.</p>
      <figure>
        <img src="https://www.newsit.gr/wp-content/uploads/2019/11/kolomvia-3.jpg"/>
      </figure>
      <h3>Για… 130.000 κάνει λόγο η αστυνομία</h3>
      <p>Ο αρχηγός της αστυνομίας Όσκαρ Ατεορτούα δήλωσε ότι στις κινητοποιήσεις σε όλη τη χώρα πήραν μέρος περίπου 130.000 άνθρωποι, δίνοντας μια εκτίμηση πολύ κατώτερη από τον αριθμό που ανέφεραν οι οργανωτές των διαδηλώσεων. Από τη δική της πλευρά η υπουργός Εσωτερικών Νάνσι Πατρίσια Γκουτιέρες έκανε λόγο για 207.000 διαδηλωτές, προσθέτοντας πως «γενικά, οι συμμετέχοντες έκαναν πορείες ειρηνικά».</p>
      <p>Η κυβέρνηση του Ντούκε αποφάσισε να κλείσει τα σύνορα της χώρας για τρεις ημέρες — από προχθές Τετάρτη ως σήμερα Παρασκευή — απέλασε πολίτες γειτονικών κρατών που υποστήριζε ότι σκόπευαν να «υποκινήσουν» βίαιες ταραχές και ανέπτυξε δεκάδες χιλιάδες αστυνομικούς και στρατιωτικούς στις πόλεις, ιδίως στην Μπογοτά.</p>
      <h3>Σε ελεύθερη πτώση η δημοτικότητα του Ντούκε</h3>
      <p>Δημοσκοπήσεις υποδεικνύουν ότι το ποσοστό δημοτικότητας του Ντούκε έχει υποχωρήσει κάτω από το 30%.</p>
      <p>«Η κυβέρνηση έχει γυρίσει την πλάτη στην ειρηνευτική διαδικασία», δήλωσε ο Μιγκέλ Γκέρα, μουσικός, 31 ετών, πριν πάει να συμμετάσχει στη διαδήλωση στην πρωτεύουσα, συμπληρώνοντας πως «δεν με βρίσκει καθόλου σύμφωνο το οικονομικό σύστημα, μόνο οι μεγάλες εταιρείες υποστηρίζονται από την κυβέρνηση».</p>
      <p>«Αυτή η χώρα γίνεται κομμάτια», είπε η ιστορικός Κλάρα Ινιές Γκερέρο, 68 ετών, που επίσης πήγε να πάρει μέρος στη διαδήλωση. Σύμφωνα με την ίδια, η κατάσταση στην Κολομβία είναι άρρηκτα συνδεδεμένη με τις εξελίξεις στη Λατινική Αμερική, όπου «το σύστημα του νεοφιλελευθερισμού εμφανίζει ρωγμές», όπως σημείωσε. Το σύστημα αυτό, που έχει σκοπό μόνο την προστασία «του μεγάλου κεφαλαίου», σημείωσε η ίδια, υπονομεύει τα δικαιώματα των πολιτών και αντιμετωπίζει «μια κρίση που κορυφώνεται σε πολλές περιοχές».</p>
      <p>Κολομβιανοί οργάνωσαν εξάλλου διαδηλώσεις στο Σίδνεϊ, στο Παρίσι και στο Βερολίνο.</p>
      <figure>
        <img src="https://www.newsit.gr/wp-content/uploads/2019/11/kolomvia-1.jpg"/>
      </figure>
    </article>
  </body>
</html>