<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/naypaktos-dekemvrio-xekina-anaplasi-ti-allazei-stin-kathimerinotita-deite-foto/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-22T06:49:34+00:00"/>
    <meta property="og:title" content="Ναύπακτος: Δεκέμβριο ξεκινά η ανάπλαση – Τι αλλάζει στην καθημερινότητα (ΔΕΙΤΕ ΦΩΤΟ)"/>
    <meta property="og:description" content="Έτσι θα διακοπεί η κίνηση επί της οδού Μπότσαρη (κάτω δρόμος) με την οδό Τζαβέλα να μετατρέπεται σε διπλής κυκλοφορίας. Λεπτομέρειες για τις σχετικές"/>
  </head>
  <body>
    <article>
      <h1>Ναύπακτος: Δεκέμβριο ξεκινά η ανάπλαση – Τι αλλάζει στην καθημερινότητα (ΔΕΙΤΕ ΦΩΤΟ)</h1>
      <address><time datetime="2019-11-22T06:49:34+00:00">22 Nov 2019, 06:49</time> by <a rel="author">ΣΥΝΕΙΔΗΣΗ</a></address>
      <p>Το έργο της <b>Ανάπλασης του ιστορικού κέντρου της Ναυπάκτου</b>, έργο που αναμένεται να αλλάξει την φυσιογνωμία της πόλης, είναι προγραμματισμένο να ξεκινήσει το πρώτο δεκαήμερο του Δεκεμβρίου.</p>
      <p>Σύμφωνα με τα όσα δήλωσε στο <b>Nafsweek</b> ο αρμόδιος αντιδήμαρχος τεχνικών υπηρεσιών <b>Ζαχαρίας Χοχτούλας</b>, ήδη έχουν βρεθεί οι εργοταξιακοί χώροι, όπου ο εργολάβος θα εναποθέσει τα υλικά για το έργο, με τον πρώτο να βρίσκεται στον χώρο στάθμευσης οχημάτων – απέναντι από το Αστυνομικό τμήμα της Ναυπάκτου και τον δεύτερο στον χώρο στάθμευσης που υπάρχει ανάμεσα από το 2<sup>ο</sup> Γυμνάσιο – Λύκειο και το 2<sup>ο</sup> Δημοτικό σχολείο, στον Άγιο Στέφανο.</p>
      <p>Το έργο θα ξεκινήσει από την οδό Μπότσαρη, στο ύψος του Νόβα και θα έχει κατεύθυνση προς το λιμάνι.</p>
      <p>Στις απαραίτητες αλλαγές, συνέπεια των εργασιών που θα εκτελούνται από τον Δεκέμβριο, θα είναι και οι <b>κυκλοφοριακές ρυθμίσεις.</b></p>
      <p>Έτσι θα <b>διακοπεί η κίνηση επί της οδού Μπότσαρη</b> (κάτω δρόμος) με την <b>οδό Τζαβέλα να μετατρέπεται σε διπλής κυκλοφορίας</b>. Λεπτομέρειες για τις σχετικές κυκλοφοριακές ρυθμίσεις θα ανακοινωθούν άμεσα από την δημοτική αρχή, με στόχο να υπάρξει η όσο το δυνατόν μικρότερη όχληση, αναστάτωση και ταλαιπωρία από ένα τόσο μεγάλο έργο, που θα εκτελείται στην καρδιά της πόλης.</p>
      <figure>
        <img src="https://nafsweek.gr/wp-content/uploads/2019/11/%CE%91%CE%9D%CE%91%CE%A0%CE%9B%CE%91%CE%A3%CE%97-%CE%93%CE%95%CE%9D%CE%99%CE%9A%CE%97-%CE%94%CE%99%CE%91%CE%A4%CE%91%CE%9E%CE%97.jpg"/>
      </figure>
      <p>Το έργο έχει χρηματοδότηση 2 εκατ. ευρώ  από το ΕΣΠΑ και αφορά το τμήμα της Ναυπάκτου από <b>την πλατεία      Παπαχαραλάμπους</b> μέχρι και την <b>οδό Σοΐδα στην πλαζ</b> της Ναυπάκτου.</p>
      <p>Πέραν των επιφανειακών παρεμβάσεων, με το έργο αντικαθίστανται οι αμιαντοσωλήνες στην ύδρευση, από την πλατεία Φαρμάκη μέχρι το ύψος της πλαζ,    διαχωρίζεται το δίκτυο ομβρίων από τα λύματα στο ίδιο τμήμα. Επιπλέον αναπλάθεται το τμήμα από την Πλατεία   Παπαχαραλάμπους (αλλάζει και η πλατεία), μέχρι την δυτική είσοδο του Κάστρου, στο ύψος της πλαζ.</p>
      <p>Το έργο αναμένεται να αλλάξει την όψη των δρόμων περιμετρικά της πλατείας του Λιμανιού, αυξάνει παντού το πλάτος των πεζοδρομίων, χρησιμοποιεί ως κύριο υλικό στα πεζοδρόμια την φυσική πέτρα,  ενώ πεζοδρομείται το τμήμα της οδού που εφάπτεται με το κτίριο «Ναυπακτία» στο λιμάνι.</p>
      <p>Η Ανάπλαση έχει ελάχιστες κυκλοφοριακές επιπτώσεις καθώς πεζοδρομεί μόνο το κομμάτι μπροστά στην πλατεία Κούμπιου, ενώ <b>αλλάζει φορά κυκλοφορίας η οδός Σοϊδά</b>.   Ταυτόχρονα φεύγει από το βόρειο τμήμα της πλατείας ο ποδηλατοδρόμος όπου περνά πλέον μέσα από τα Μποτσαρέικα.</p>
      <p>Το κομμάτι της πεζοδρόμησης στην <b>πλατεία Τάκη Κούμπιου </b>(δρόμος από την πλαζ προς λιμάνι)  συμβάλει στην ανάδειξη της Δυτικής Πύλης της πόλης, ένα έργο που έρχεται και κουμπώνει με το έργο που ετοιμάζεται από την Εφορεία αρχαιοτήτων, με χρηματοδότηση 600.000 ευρώ μέσω Leader,  για την ανάπλαση και την ανάδειξη της Δυτικής Πύλης της Ναυπάκτου.</p>
      <p>Να σημειώσουμε ότι <b>σύμφωνα με την σύμβαση</b>, το έργο της Ανάπλασης του ιστορικού κέντρου της Ναυπάκτου <b>έχει ορίζοντα υλοποίησης δύο χρόνων</b>.</p>
      <figure>
        <img src="https://nafsweek.gr/wp-content/uploads/2019/11/8ERMOU-SOIDA-NAYMAXIAS-%CE%91%CE%BD%CF%84%CE%B9%CE%B3%CF%81%CE%B1%CF%86%CE%AE-768x519.jpg"/>
      </figure>
      <p>nafsweek.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/polisi-proin-ergotaxioy-tis-gefyras-rioy-antirrioy-ston-proypologismo-2020/"/>
        <a href="http://sinidisi.gr/istoriki-exelixi-dimo-agrinioy-parachoroyntai-ta-dyo-ktiria-ton-kapnapothikon-papastratoy/"/>
        <a href="http://sinidisi.gr/dimoskopisi-pulse-14-monades-proigeitai-nea-dimokratia-syriza/"/>
        <a href="http://sinidisi.gr/synedriazei-to-symvoylio-koinotitas-thermoy/"/>
        <a href="http://sinidisi.gr/sp-konstantaras-proedreio-ped-quot-chathike-eykairia-tin-charaxi-mias-eniaias-grammis-toys-dimarchoys-quot/"/>
        <a href="http://sinidisi.gr/ton-yfypoyrgo-perivallontos-synantithike-o-dimarchos-thermoy-ethese-to-thema-schedioy-polis/"/>
      </related>
    </article>
  </body>
</html>