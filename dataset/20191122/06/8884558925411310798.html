<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/zdruzili-so-se-da-bi-ohranili-sportni-center"/>
    <meta property="og:site_name" content="Primorske novice"/>
    <meta property="article:published_time" content="2019-11-22T06:00:00+00:00"/>
    <meta property="og:title" content="Združili so se, da bi ohranili športni center"/>
    <meta property="og:description" content="Uporabniki Športnega centra Hit so na nogah. Če bo Hit prodal center in se bo vanj selila industrija, bodo dejavnosti na stotine športnikov in rekreativcev ogrožene. Povezali so se v civilno iniciativo, od županov na Goriškem pa pričakujejo skupno akcijo za vsaj začasno ohranitev centra, kakršnega ni od Vidma do Ljubljane."/>
  </head>
  <body>
    <article>
      <h1>Združili so se, da bi ohranili športni center</h1>
      <address><time datetime="2019-11-22T06:00:00+00:00">22 Nov 2019, 06:00</time> by <a rel="author">Mitja Marussig, Igor Mušič</a></address>
      <p>
        <b>Uporabniki Športnega centra Hit so na nogah. Če bo Hit prodal center in se bo vanj selila industrija, bodo dejavnosti na stotine športnikov in rekreativcev ogrožene. Povezali so se v civilno iniciativo, od županov na Goriškem pa pričakujejo skupno akcijo za vsaj začasno ohranitev centra, kakršnega ni od Vidma do Ljubljane.</b>
      </p>
      <figure>
        <img src="https://static.primorske.si/foto/highres/gorica/720790_hit_sport_center_3.jpg"/>
        <figcaption>V ŠC Hit trenira na stotine športnikov. Če ga izgubijo, bodo številne dejavnosti, ne le športne, ogrožene, poudarjajo uporabniki.  Foto: Leo Caharija</figcaption>
      </figure>
      <p><b>ŠEMPETER</b> &gt; Hit je že spomladi začel zbirati ponudbe za nakup Športnega centra (ŠC) Hit in ABK v Šempetru. Odločitev se bliža, v Hitu podrobnosti še ne komentirajo, so pa vse bolj na trnih uporabniki ŠC. Če bi ga Hit prodal in bi ga novi lastnik preuredil za proizvodno dejavnost, bi mnogi ostali praktično na cesti.</p>
      <h3>Civilna iniciativa se bo borila za center</h3>
      <p>Zato so se povezali v civilno iniciativo proti prodaji. V sredo zvečer so se sestali v Šempetru, sinoči pa v Novi Gorici, saj tamkajšnji klubi in društva zasedajo vsaj tretjino centra. “Atletska dvorana je za nas ključna, njena izguba pa bo nenadomestljiva, saj je najbližja v Vidmu, več kot 40 kilometrov daleč, ljubljanska pa je še bolj oddaljena in polno zasedena. Kot kondicijski trener več klubov vem, da zaradi zasedenosti dvoran v Novi Gorici velik del programa v ŠC Hit opravijo tudi novogoriški košarkarji in odbojkarice,” opozarja predstavnik AK Gorica, trener <b>Andrej Batagelj</b>. Uporabniki so poudarili, se z reševalno akcijo mudi, saj naj bi nadzorni svet Hita o prodaji odločal konec novembra.</p>
      <blockquote><b>Andrej Batagelj<br/></b>AK Gorica <br/>“Atletska dvorana je za nas ključna, njena izguba pa bo nenadomestljiva, saj je najbližja v Vidmu, ljubljanska pa je še bolj oddaljena in polno zasedena.”</blockquote>
      <p>Prepričani so, da bi lahko novogoriška občina združila prizadevanja ostalih občin. “Treba je storiti vse, da se center vsaj še nekaj časa, dokler ga ne bo novi lastnik začel preurejati, ohrani, vsaj za delno uporabo, saj alternative zanj na Goriškem in v Posočju nimamo,” poudarja Batagelj.</p>
      <p>Podobno pravijo v drugih klubih in društvih. In teh ni malo. V objektu se rekreira 500 članov ŠD Mahle Letrika, ki prireja medpodjetniške športne igre. Tam poteka vsa dejavnost Kotalkarskega kluba Kristal. Za ženski Rokometni klub Šempeter-Vrtojba bi slovo ŠC Hit pomenilo konec delovanja, saj je tam edino rokometno igrišče pravih dimenzij v spodnji Vipavski dolini in so igrišča v Novi Gorici polno zasedena. Za AK Gorica, ki daje državne reprezentante, bi bilo to konec resnega ukvarjanja s paradnimi disciplinami - šprinti in skoki, ker je pozimi možno kakovostno trenirati le v dvoranah. Množični uporabniki centra so novogoriški nogometaši, predvsem s 300-glavimi otroškimi selekcijami, januarja in februarja pa tudi s člani. Izreden pomen ima center tudi za organizacijo velikih dogodkov, kot so razstave in koncerti, saj je edini objekt v regiji, ki ima ob dvoranskih zmogljivostih tudi primerno velika parkirišča in hiter dostop z avtoceste.</p>
      <p>Civilna iniciativa namerava pogovore z mestno občino, Hitom, zainteresiranim kupcem Intra Lightingom in vodstvi bližnjih občin opraviti v prihodnjem tednu.</p>
      <h3>Na občinah obljubljajo, da bodo iskali rešitev</h3>
      <p>Kaj lahko občine sploh storijo, je vprašanje. Šempetrski župan <b>Milan Turk</b> pravi, da s Hita o prodaji niso dobili nobene informacije. Ker ni jasno, za kolikšne zneske gre, težko reče, ali bi občina uveljavljala predkupno pravico. “Objekt je zelo pomemben ne samo za našo občino, ampak za širšo regijo. Dejstvo pa je, da so take površine za našo občino bistveno prevelike, sami tega ne moremo reševati. Če bi se našel zasebni interes ali bi se povezalo več občin, pa bi morda lahko kaj naredili, da bi se športni center ohranil,” meni. Obljubil je, da se bo angažiral, pogovoril se bo tudi z mestno občino.</p>
      <p>“Vzpostavili smo že kontakt s Hitom, žalosti nas, da namerava prodati objekt, ki je bil dodana vrednost, temelj za razvoj športnega turizma in je nujen za športne klube,” poudarja novogoriški podžupan <b>Simon Rosič</b>. “Mestna občina se bo v prihodnjih dneh pogovorila s civilno iniciativo in s sosednjimi občinami, skušali bomo poiskati rešitev,” je zatrdil.</p>
      <related>
        <h4>Komentar novinarja</h4>
        <a href="https://www.primorske.si/2019/11/21/SC-Hit-1997-2019"/>
      </related>
    </article>
  </body>
</html>