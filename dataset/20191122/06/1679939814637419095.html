<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/mii-de-persoane-au-manifestat-la-kiev-contra-unei-capitulari-in-fata-rusiei_3059800.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T06:49:01+00:00"/>
    <meta property="og:title" content="Mii de persoane au manifestat la Kiev contra unei &quot;capitulări&quot; în faţa Rusiei"/>
    <meta property="og:description" content="Mii de persoane au manifestat joi seară în centrul Kievului împotriva unei"/>
  </head>
  <body>
    <article>
      <h1>Mii de persoane au manifestat la Kiev contra unei "capitulări" în faţa Rusiei</h1>
      <address><time datetime="2019-11-22T06:49:01+00:00">22 Nov 2019, 06:49</time> by <a rel="author">PUBLIKA.MD</a></address>
      <p><b>Mii de persoane au manifestat joi seară în centrul Kievului împotriva unei "capitulări" în faţa Rusiei, înainte de prima întâlnire dintre preşedintele ucrainean, Volodimir Zelenski, şi omologul său rus, Vladimir Putin, relatează AFP, citată de Agerpres.</b><br/><br/>Cei doi lideri urmează să se întâlnească, pentru prima dată după alegerea, în aprilie, a fostului actor la preşedinţia Ucrainei, cu ocazia unui summit cvadripartit, pe 9 decembrie, la Paris, unde vor mai fi prezenţi preşedintele francez, Emmanuel Macron, şi cancelarul german, Angela Merkel.<br/><br/>Manifestanţii, care s-au adunat la Kiev în ziua în care Ucraina marca împlinirea a şase ani de la declanşarea revoltei proeuropeană din Piaţa Independenţei (Maidan Nezaliojnosti), au fluturat pancarte pe care se putea citi "Nu capitulării!", precum şi drapele ucrainene.<br/><br/>Manifestaţia a avut loc pe fondul unei relative destinderi între Moscova şi Kiev, marcată în special de restituirea de către Rusia în această săptămână a celor trei nave militare ucrainene sechestrate anul trecut în largul Crimeii, peninsula ucraineană anexată în 2014 la Rusia.<br/><br/>În septembrie, a avut loc un schimb masiv de prizonieri care a permis revenirea în Ucraina a echipajelor de pe cele trei nave după 10 luni de detenţie în Rusia.<br/><br/>Pe de altă parte, primele retrageri de trupe ucrainene şi combatanţi separatişti proruşi au avut loc în trei sectoare de pe linia de front din estul ţării, unde conflictul a făcut peste 13.000 de morţi.</p>
    </article>
  </body>
</html>