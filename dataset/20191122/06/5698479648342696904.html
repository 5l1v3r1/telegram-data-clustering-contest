<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/two-kurdish-prisoners-released-after-nearly-three-decades-in-prison"/>
    <meta property="og:site_name" content="euronews"/>
    <meta property="article:published_time" content="2019-11-22T06:58:31+00:00"/>
    <meta property="og:title" content="آزادی دو زندانی کُرد پس از نزدیک به سه دهه زندان"/>
    <meta property="og:description" content="عثمان مصطفی پور و محمد نظری از سال‌های ۱۳۷۰ و ۱۳۷۳ بازداشت و تاکنون بدون یک روز مرخصی در زندان بودند."/>
  </head>
  <body>
    <article>
      <h1>آزادی دو زندانی کُرد پس از نزدیک به سه دهه زندان</h1>
      <address><time datetime="2019-11-22T06:58:31+00:00">22 Nov 2019, 06:58</time> by <a rel="author">یورونیوز </a></address>
      <p>عثمان مصطفی پور و محمد نظری دو زندانی سیاسی روز پنجشنبه و پس از گذراندن بیش از دو دهه حبس، آزاد شدند.</p>
      <p>به گزارش هرانا، عثمان مصطفی پور از حدود ۲۸ سال پیش و محمد نظری از حدود ۲۵ سال پیش در زندان‌های تبریز، رجایی شهر و ارومیه تحمل حبس کرده بودند. این دو زندانی سیاسی پیش از آزادی، بدون حتی یک روز مرخصی در زندان به سر می‌بردند.</p>
      <p>عثمان مصطفی پور و محمد نظری به ترتیب از سال ۱۳۷۰ و ۱۳۷۳ در زندان بودند.</p>
      <p>عثمان مصطفی پور که هم‌اکنون ۵۲ سال دارد، در سال ۱۳۷۰ به اتهام معاونت در قتل بازداشت و از سوی دادگاه انقلاب ارومیه به اعدام محکوم شد. این حکم چند سال بعد در دادگاه تجدیدنظر شکسته شد و به ۱۰ سال حبس تقلیل یافت. وی در یک پرونده دیگر به دلیل همکاری با حزب دموکرات کردستان به ۲۵ سال زندان محکوم شد.</p>
      <p>محمد نظری در سال ۱۳۷۳ زمانی که ۲۳ سال داشت به اتهام همکاری با حزب دموکرات کردستان در شهر بوکان بازداشت شد. دادگاه انقلاب به اتهام محاربه وی را به اعدام محکوم کرد. این حکم در سال ۱۳۷۸در دادگاه تجدید نظر به حبس ابد تبدیل شد.</p>
      <p>هشت روز پیش (۲۳ آبان) رهبر جمهوری اسلامی ایران با درخواست عفو بیش از سه هزار نفر از محکومان موافقت کرد. به نظر می‌رسد آزادی آقایان مصطفی‌پور و نظری نتیجه همین تصمیم بوده باشد. رسانه‌های ایران در آن زمان اعلام کردند ۳۲ نفر از محکومان جرایم امنیتی مشمول این «فرمان عفو» شده اند.</p>
    </article>
  </body>
</html>