<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100082/%D8%A2%D8%B2%D9%85%D9%88%D9%86-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF-%D8%A7%D8%B9%D9%84%D8%A7%D9%85-%D9%86%D8%AA%D8%A7%DB%8C%D8%AC-%D8%AF%DB%8C-%D9%85%D8%A7%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:58:55+00:00"/>
    <meta property="og:title" content="آزمون استخدامی وزارت بهداشت برگزار شد/ اعلام نتایج؛ دی ماه"/>
    <meta property="og:description" content="آزمون استخدامی وزارت بهداشت، درمان و آموزش پزشکی با حضور بیش از ۱۰۸ هزار داوطلب از سراسر کشور برگزار شد."/>
  </head>
  <body>
    <article>
      <h1>آزمون استخدامی وزارت بهداشت برگزار شد/ اعلام نتایج؛ دی ماه</h1>
      <address>
        <time datetime="2019-11-22T06:58:55+00:00">22 Nov 2019, 06:58</time>
      </address>
      <p>آزمون استخدامی وزارت بهداشت، درمان و آموزش پزشکی با حضور بیش از ۱۰۸ هزار داوطلب از سراسر کشور برگزار شد.</p>
      <p>به گزارش ایسنا و بنابر اعلام روابط عمومی وزارت بهداشت، دکتر سید کامل تقوی نژاد - معاون توسعه مدیریت، منابع و برنامه ریزی وزارت بهداشت در حاشیه برپایی آزمون استخدام کشوری وزارت بهداشت، درمان و آموزش پزشکی گفت: به منظور تامین نیروی انسانی برای بیمارستان های جدید و مراکز در حال توسعه، <b>‌از سازمان امور استخدامی کشور درخواست ۴۰ هزار نیروی جدید کرده بودیم که با به کارگیری ۱۰ هزار نفر موافقت شد.</b></p>
      <p>وی افزود: آزمون در سراسر کشور برگزار شد و پذیرفته شدگان آن در نقاط مختلف مشغول به کار خواهند شد، ۲۶ درصد از پذیرفته شدگان در مناطق محروم جذب می شوند. همچنین حدود ۵ هزار و ۴۰۰ نفر از شرکت کنندگان ایثارگر هستند که طبق قانون جدید آنها هم باید در آزمون شرکت می‌کردند و از مجموع ۱۰ هزار نفری که بناست به کار گرفته شوند ۲۵ درصد از ایثارگران خواهند بود.</p>
      <p>معاون توسعه مدیریت، منابع و برنامه ریزی وزارت بهداشت با بیان اینکه<b> از ۱۰ هزار نفر حدود ۴ هزار نفر پرستار و مابقی در سایر رشته ها استخدام می شوند که در مجموع برای بیش از ۵۰ رشته فعالیت استخدام خواهیم کرد</b>، افزود: نتیجه آزمون در ماه دی اعلام می شود و امیدواریم پذیرفته شدگان تا پایان امسال مشغول به کار شوند. همچنین<b> وزارت بهداشت، درمان و آموزش پزشکی مجوز جذب ۲هزار نفر عضو هیات علمی را گرفته است که فرآیند استخدام آنها طی می شود.</b></p>
      <p>انتهای پیام</p>
    </article>
  </body>
</html>