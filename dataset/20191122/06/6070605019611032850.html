<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Frozen2-quatre-pellicules-aquest-setmana-critiques_0_2348765178.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T06:46:45+00:00"/>
    <meta property="og:title" content="'Frozen II' i quatre pel·lícules més per veure aquest cap de setmana"/>
    <meta property="og:description" content="Noah Baumbach estrena 'Historia de un matrimonio ', amb Scarlett Johansson i Adam Driver"/>
  </head>
  <body>
    <article>
      <h1>'Frozen II' i quatre pel·lícules més per veure aquest cap de setmana</h1>
      <h2>Noah Baumbach estrena 'Historia de un matrimonio ', amb Scarlett Johansson i Adam Driver</h2>
      <address>
        <time datetime="2019-11-22T06:46:45+00:00">22 Nov 2019, 06:46</time>
      </address>
      <h3>'Frozen II'</h3>
      <h4>La gèlida princesa de conte Disney, en una aventura amb ressons anticolonials</h4>
      <p>Al musical d'animació <i>Frozen</i> (2013) s'hi desenvolupava un conte de fades protagonitzat per una princesa convençuda que els seus poders màgics eren una maledicció. Esgotat aquest plantejament amb un final feliç d'assumpció del poder propi (i femení), els responsables de la segona part havien d'afrontar un dilema: i ara què? <i>Frozen II</i> és parcialment continuista: tot pivota sobre els mateixos personatges o els mateixos flirtejos, i l'únic afegit rellevant és una altra criatura entranyable <i>made in Disney</i> que acompanya el ninot de neu de l'original. Alhora, s'hi assaja una reorientació de la ficció, perquè el conte infantil deriva en una aventura fantàstica més apta per a un públic adolescent... o per als adults que la veuran amb la canalla. <a href="https://www.ara.cat/cultura/Frozen-princesa-Disney-aventura-anticolonials_0_2347565328.html">Continuar llegint</a></p>
      <h3>'Historia de un matrimonio'</h3>
      <h4>Adam Driver i Scarlett Johansson es divorcien a les ordres de Noah Baumbach</h4>
      <p>Noah Baumbach, referent ineludible del cinema indie de les últimes tres dècades –autor de <i>Margot i la boda</i> (2007) i <i>Frances Ha</i> (2012)–, va aconseguir el seu primer èxit internacional l’any 2005 amb Una història de Brooklyn, en què va plasmar amb una barreja d’acidesa i tendresa el record del divorci dels seus pares. Ara, amb 50 anys i després del naixement d’un fill fruit de la relació amb l’actriu i cineasta Greta Gerwig, el director de Greenberg recapitula a <i>Historia de un matrimonio</i> la seva separació de l’actriu Jennifer Jason Leigh. Un relat de ruptura –d’arrel memorística, però ple de llicències creatives, segons ha admès el mateix Baumbach– que zigzagueja entre Nova York i Los Angeles, i que s’estructura al voltant del tortuós divorci que travessen la Nicole, una actriu encarnada per Scarlett Johansson, i el Charlie, un dramaturg interpretat per Adam Driver. <a href="https://www.ara.cat/cultura/Historia-Driver-Scarlett-Johansson-Baumbach_0_2347565363.html">Continuar llegint</a></p>
      <h3>'¿Dónde está mi cuerpo?'</h3>
      <h4>Una de les sorpreses del cinema d’animació de l’any</h4>
      <p>La síndrome del membre fantasma és l’estranya condició que experimenten algunes persones que han perdut una extremitat, i que afirmen que poden sentir encara la part del cos amputada. A l'adaptar la novel·la <i>Happy hand</i> de Guillaume Laurant (guionista habitual de Jean-Pierre Jeunet), Jérémy Clapin proposa a <i>¿Dónde está mi cuerpo?</i> una inversió radical d’aquest símptoma i ens presenta una mà memoriosa, que recorda la vida que ha tingut com a grapa del jove orfe Naoufel i que està disposada a travessar París per retrobar el que va ser el seu cos. <a href="https://www.ara.cat/cultura/Donde-esta-sorpreses-cinema-animacio-critica_0_2347565334.html">Continuar llegint</a></p>
      <h3>'Los miserables'</h3>
      <h4>Un 'thriller' policial a les 'banlieues' on la ràbia és a punt d'esclatar</h4>
      <p>Aquest llargmetratge que apel·la a Victor Hugo des del títol, engega amb una celebració multitudinària al centre de París pel triomf de la selecció francesa en un partit del Mundial de futbol masculí. Però aquest miratge que ofereix l'esport com a aglutinador del sentiment nacional de persones diverses s'esvaeix tan bon punt el film es trasllada a Montfermeil, la banlieue on té lloc. Com fa 25 anys Mathieu Kassovitz amb La haine, en la seva posada de llarg en la ficció Ladj Ly vol prendre el pols a la ràbia juvenil que amara les àrees metropolitanes franceses. <a href="https://www.ara.cat/cultura/Los-miserables-thriller-policial-Ladj-Ly-banlieues_0_2347565442.html">Continuar llegint</a></p>
      <h3>'Ardara'</h3>
      <h4>Un puzle emocional i un embull narratiu</h4>
      <p>De les platges de Menorca als penya-segats d'Irlanda, Ardara, el debut en el llargmetratge de ficció de Raimon Fransoy i Xavier Puig, segueix el viatge emocional del Macià, la Bruna i la María, tres personatges a la recerca de si mateixos que, un bon dia, desapareixen sense deixar rastre. O sí, perquè la història que planteja la parella de cineastes, provinents del món del videoclip, utilitza, entre altres estratègies narratives, vídeos, fotografies i material trobat casualment, tot reconstruint aquesta amistat nascuda als confins d'Europa. <a href="https://www.ara.cat/cultura/Ardara-Fransoy-Puig-pelicula_0_2347565443.html">Continuar llegint.</a></p>
    </article>
  </body>
</html>