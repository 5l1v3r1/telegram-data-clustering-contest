<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90226"/>
    <meta property="og:site_name" content="Denník politika"/>
    <meta property="article:published_time" content="2019-11-22T06:35:03+00:00"/>
    <meta property="og:title" content="Pod strednou školou na Floride odhalil radar rakvy, mali by tam pochované stovky ľudí"/>
    <meta property="og:description" content="22.11.2019 (Webnoviny.sk) – Pod strednou školou vo floridskom meste Tampa objavili hroby 145 ľudí. Informuje o tom spravodajský portál BBC. Hroby sú súčasťou cintorína Ridgewood pre chudobných ľudí z polovice 20. storočia. Rakvy, ktoré sú zakopané v hĺbke jeden až jeden a pol metra, objavili s pomocou radaru po tom, čo King High School upozornili na to, že by sa na jej pozemku mohol nachádzať cintorín."/>
  </head>
  <body>
    <article>
      <h1>Pod strednou školou na Floride odhalil radar rakvy, mali by tam pochované stovky ľudí</h1>
      <address><time datetime="2019-11-22T06:35:03+00:00">22 Nov 2019, 06:35</time> by <a rel="author">Webnoviny</a></address>
      <p>22.11.2019 (Webnoviny.sk) – Pod strednou školou vo floridskom meste Tampa objavili hroby 145 ľudí. Informuje o tom spravodajský portál BBC. Hroby sú súčasťou cintorína Ridgewood pre chudobných ľudí z polovice 20. storočia. Rakvy, ktoré sú zakopané v hĺbke jeden až jeden a pol metra, objavili s pomocou radaru po tom, čo King High School upozornili na to, že by sa na jej pozemku mohol nachádzať cintorín.</p>
      <p>Podľa miestneho školského okresu záznamy naznačujú, že by tam malo byť pochovaných viac ako 250 ľudí, prevažne Afroameričanov.</p>
      <p>Mesto otvorilo Ridgewood v roku 1942 a o 15 rokov neskôr ho predalo súkromnej spoločnosti. Školský okres pozemok získal v roku 1959 a v roku 1960 na ňom otvoril King High School. V súčasnosti je na mieste poľnohospodárska budova školy a voľná pôda. Spomínanú budovu plánujú podľa školského inšpektora Jeffa Eakinsa odstrániť a uctiť si tak ľudí, ktorí sú na mieste pochovaní.</p>
      <p>Radar nepotvrdil, čo konkrétne sa nachádza pod školou, vzorce nálezov však zodpovedajú historickým záznamom o cintoríne. To, že niektoré hroby zariadenie nezachytilo, môže byť dôsledkom rozkladu, v prípade detí aj malej veľkosti a tiež presunutia niektorých rakiev.</p>
      <p>Viac k témam: <a href="https://www.webnoviny.sk/tag/cintorin/"><u>cintorín</u></a><br/>Zdroj: Webnoviny.sk – <a href="https://www.webnoviny.sk/pod-strednou-skolou-na-floride-odhalil-radar-rakvy-mali-by-tam-pochovane-stovky-ludi/"><u>Pod strednou školou na Floride odhalil radar rakvy, mali by tam pochované stovky ľudí</u></a> © SITA Všetky práva vyhradené.</p>
    </article>
  </body>
</html>