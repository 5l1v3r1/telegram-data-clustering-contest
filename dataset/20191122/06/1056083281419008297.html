<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100081/%D9%81%D8%B1%D8%B2%D8%A7%D8%AF-%D9%85%D9%88%D8%AA%D9%85%D9%86-%D8%B3%DB%8C%D9%86%D9%85%D8%A7-%DB%8C%DA%A9-%D8%AC%D8%A7%D9%85%D8%B9%D9%87-%D8%A2%D8%B1%D8%A7%D9%85-%D9%85%DB%8C-%D8%AE%D9%88%D8%A7%D9%87%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:54:26+00:00"/>
    <meta property="og:title" content="فرزاد موتمن: سینما یک جامعه آرام می‌خواهد"/>
    <meta property="og:description" content="فرزاد موتمن معتقد است: اضافه شدن یک هفته به مدت زمان نمایش فیلم‌های در حال اکران تاثیری در بهبود وضعیت فروش فیلم‌ها و ترغیب کردن مردم برای رفتن به سینما نخواهد داشت."/>
  </head>
  <body>
    <article>
      <h1>فرزاد موتمن: سینما یک جامعه آرام می‌خواهد</h1>
      <address><time datetime="2019-11-22T06:54:26+00:00">22 Nov 2019, 06:54</time> by <a rel="author">شیما غفاری</a></address>
      <p>فرزاد موتمن معتقد است: اضافه شدن یک هفته به مدت زمان نمایش فیلم‌های در حال اکران تاثیری در بهبود وضعیت فروش فیلم‌ها و ترغیب کردن مردم برای رفتن به سینما نخواهد داشت.</p>
      <p>این کارگردان که این روزها فیلم سینمایی «چشم و گوش بسته» را روی پرده سینماها دارد، در گفت‌وگویی با ایسنا درباره تصمیم شورای عالی اکران مبنی بر یک هفته اکران اضافه‌تر برای فیلم های فعلی سینماها بیان کرد: به نظرم این کار فایده‌ای ندارد چون واقعیت این است که سینما ذاتاً با شرایط ما در تضاد است. البته این را بخاطر عقاید دینی نمی‌گویم بلکه از این جهت می‌گویم که سینما یک جامعه آرام و با ثبات می‌خواهد، اما جامعه ما گاهی به دلایل متعدد دچار شوک می‌شود و این روی همه چیز تاثیر می‌گذارد.</p>
      <p>موتمن افزود: دقیقاً به دلیل همین تضادی که اشاره کردم و شرایطی مشابه آنچه اکنون داریم سینما نمی‌تواند در اینجا شکل بگیرد و اصولا سینمای ایران انگار سینمای مهمی نیست.</p>
      <p>وی با اشاره به قطع شدن اینترنت که در روند اطلاع رسانی در جامعه اختلال ایجاد کرد، درباره وضعیت فروش فیلمش پیش از اتفاقات اخیر گفت: «چشم و گوش بسته» در 10 روز دو میلیارد تومان فروخته بود و به نظرم فروش خوبی بوده، اما بعید می‌دانم به دلیل شوک اقتصادی که به جامعه وارد شده فعلا کسی میل رفتن به سینما را داشته باشد چون به نظرم جامعه تا مدتی طولانی دچار افسردگی خواهد بود و این موضوع هم اکران فعلی و هم اکران بعدی را تحت‌تاثیر قرار خواهد داد.</p>
      <p>این فیلمساز خاطرنشان کرد:‌ باید تلاش شود فضایی آرام در جامعه ایجاد شود تا مردم آرامش ذهنی و روانی داشته باشند که سینما هم مخاطب خود را داشته باشد چون الان مردم خسته هستند و حتی خود من هم بیرون رفتن برایم سخت است. به همین دلیل اگرچه تصمیم شورای عالی اکران خوب است اما چاره‌گشا نیست و فیلم‌های بعدی هم آسیب می‌بینند.</p>
      <p>انتهای پیام</p>
    </article>
  </body>
</html>