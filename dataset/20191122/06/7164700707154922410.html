<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_538423/"/>
    <meta property="og:site_name" content="INNnews"/>
    <meta property="article:published_time" content="2019-11-22T06:52:04+00:00"/>
    <meta property="og:title" content="ผบ.ทร.ลงนราฯเยี่ยมบำรุงขวัญกำลังพล"/>
    <meta property="og:description" content="ที่กองพันทหารราบที่ 9 รักษาพระองค์ กรมทหารราบที่ 3 กองพ…"/>
  </head>
  <body>
    <article>
      <h1>ผบ.ทร.ลงนราฯเยี่ยมบำรุงขวัญกำลังพล</h1>
      <h2>ผบ.ทร.ลงนราฯเยี่ยมบำรุงขวัญกำลังพลนาวิกฯ 5 อำเภอ 2 จังหวัด ย้ำ"สูญเสียได้ แต่กำลังใจไม่เสีย" พร้อมอยู่กลางใจมวลชน</h2>
      <address>
        <time datetime="2019-11-22T06:52:04+00:00">22 Nov 2019, 06:52</time>
      </address>
      <p>ที่กองพันทหารราบที่ 9 รักษาพระองค์ กรมทหารราบที่ 3 กองพลนาวิกโยธิน ค่ายจุฬาภรณ์ ต.โคกเคียน อ.เมือง จ.นราธิวาส พล.ร.อ.ลือชัย รุดดิษฐ์ ผู้บัญชาการทหารเรือ เดินทางพร้อมด้วย น.อ.หญิงอุบลวรรณ รุดดิษฐ์ นายกสมาคมภริยาทหารเรือและคณะฯ โดยได้ตรวจเยี่ยมกำลังพลในสังกัด กรมทหารราบที่ 3 กองพลนาวิกโยธิน หน่วยเฉพาะกิจนาวิกโยธิน กองทัพเรือ และหน่วยเฉพาะกิจนาวิกโยธินภาคใต้ เพื่อเยี่ยมบำรุงขวัญและให้กำลังใจแก่กำลังพลที่ปฏิบัติหน้าที่ดูแลพื้นที่ อ.เมือง อ.ยี่งอ อ.บาเจาะ และ อ.ตากใบ ของจังหวัดนราธิวาส รวมทั้ง อ.ไม้แก่น จ.ปัตตานี จากนั้น พล.ร.อ.ลือชัย ผบ.ทร.ได้ขึ้นแท่นกล่าวให้โอวาทแก่กำลังพลโดยเน้นย้ำให้กำลังพล ปฏิบัติงานด้วยความระมัดระวัง ตั้งอยู่ในความไม่ประมาท และย้ำชัดเจนว่า “สูญเสียได้ แต่กำลังใจไม่เสีย” อีกทั้งให้มุ่งมั่นในการเข้าไปอยู่กลางใจประชาชนในพื้นที่ให้ได้</p>
      <figure>
        <img src="https://www.innnews.co.th/wp-content/uploads/2019/11/1060271.jpg"/>
      </figure>
      <p>จากนั้น ผบ.ทร.พร้อมคณะได้เข้าประชุมที่ห้องประชุม 101 ซึ่งเป็นการประชุมเพื่อรับฟังบรรยายสรุปภาพรวมของสถานการณ์ในพื้นที่รับผิดชอบ รวมทั้งผลการปฏิบัติงานทั้งเชิงรุกและมวลชนก่อนจะมอบแนวทางในการปฏิบัติเพื่อให้สอดคล้องกับนโยบายของกองทัพเรือและกองอำนวยการรักษาความมั่นคงภายในภาค 4 ส่วนหน้าเพื่อให้การขับเคลื่อนการปฏิบัติงานในการแก้ไขสถานการณ์ความรุนแรงเป็นไปอย่างมีประสิทธิภาพสูงสุด</p>
      <p>นอกจากนี้ ผบ.ทร.ยังได้มอบกระเช้าเยี่ยมบำรุงขวัญกำลังพลที่ได้รับบาดเจ็บจากสถานกาณ์ประกอบด้วย อส.ทพ.พิเภา เสาร์พูน และ อส.ทพ.สมเกียรติ มณเทียรทอง ซึ่งได้รับบาดเจ็บจากเหตุระเบิดเมื่อวันที่ 17 ก.ค.62 โดยได้มอบเงินช่วยเหลือแก่ทหารทั้ง 2 นาย</p>
      <p>จากนั้นในช่วงบ่าย ผบ.ทร.และคณะฯได้เดินทางไปตรวจเยี่ยมบำรุงขวัญและให้โอวาทกำลังพลที่กองบังคับการกรมทหารพรานนาวิกโยธิน ต.ไพรวัน อ.ตากใบ จ.นราธิวาส โดยมี น.อ.สันติ เกศศรีพงษ์ศา ผู้บังคับการกรมทหารพรานนาวิกโยธิน กองทัพเรือ และกำลังพลให้การต้อนรับ</p>
      <figure>
        <img src="https://www.innnews.co.th/wp-content/uploads/2019/11/1060278.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/1060291.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/1060244.jpg"/>
      </figure>
    </article>
  </body>
</html>