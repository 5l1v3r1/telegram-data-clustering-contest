<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/historia/10271938/lwow-jako-jedyne-miasto-w-ii-rp-zostal-odznaczony-orderem-virtuti-militari-dzis-99-rocznica.html"/>
    <meta property="og:site_name" content="Wprost"/>
    <meta property="article:published_time" content="2019-11-22T06:08:00+00:00"/>
    <meta property="og:title" content="Lwów jako jedyne miasto w II RP został odznaczony Orderem Virtuti Militari. Dziś 99. rocznica"/>
    <meta property="og:description" content="22 listopada 1920 r. Lwów jako pierwsze i jedyne w II RP miasto polskie zostało odznaczone Krzyżem Kawalerskim Orderu Virtuti Militari."/>
  </head>
  <body>
    <article>
      <h1>Lwów jako jedyne miasto w II RP został odznaczony Orderem Virtuti Militari. Dziś 99. rocznica</h1>
      <address><time datetime="2019-11-22T06:08:00+00:00">22 Nov 2019, 06:08</time> by <a rel="author">Muzeum Historii Polski</a></address>
      <p>
        <b>22 listopada 1920 r. Lwów jako pierwsze i jedyne w II RP miasto polskie zostało odznaczone Krzyżem Kawalerskim Orderu Virtuti Militari.</b>
      </p>
      <p>Uroczystej dekoracji dokonał naczelnik państwa marszałek (od 14 XI) Józef Piłsudski, który również odbierał defiladę wojskową na rynku starej galicyjskiej stolicy. To najwyższe polskie odznaczenie wojskowe nadano bohaterskiemu miastu, które do dziś z dumą nosi dewizę „Semper Fidelis”. Doceniono zarówno odwagę mieszkańców w czasie walk rozpoczętych w listopadzie 1918 r. o zachowanie polskości miasta, jak i jego późniejszy opór wobec natarcia Armii Czerwonej w 1920 r.</p>
      <p>W całej historii orderu poza Lwowem tylko jeszcze dwa inne miasta dostąpiły tego zaszczytu – Verdun i Warszawa. Oprócz tego odznaczono również indywidualnie 162 lwowiaków. W tym dniu Piłsudski powiedział: „Tu codziennie walczyć trzeba było o nadzieję, codziennie walczyć o siłę wytrwania. Ludność starała się wojskiem, wojsko starało się ludnością. I kiedym ja, jako sędzia wojskowy dający nagrody, odznaczający ludzi, myślał nad kampanią pod Lwowem, to wielkie zasługi waszego miasta oceniłem tak, jak gdybym miał jednego zbiorowego żołnierza i ozdobił Lwów Krzyżem Orderu”Virtuti Militari„, tak że wy jesteście jedynym miastem w Polsce, które z mojej ręki, jako Naczelnego Wodza, za pracę wojenną, za wytrzymałość otrzymało order”.</p>
      <h3>Najwyższe odznaczenie wojskowe</h3>
      <p>Order Virtuti Militari to najstarsze nadawane obecnie odznaczenie wojskowe na świecie. 22 czerwca 1792 r. ustanowił je król Stanisław August Poniatowski, aby uczcić zwycięską bitwę pod Zieleńcami. Wtedy odznaczeni zostali m.in. Tadeusz Kościuszko i książę Józef Poniatowski. Dewiza orderu brzmi: Honor i Ojczyzna. W 1807 r. odznaczeniu nadano nazwę Order Wojskowy Księstwa Warszawskiego. Wtedy ustalono też podział klas orderu, który obowiązuje do dziś. Wyróżniamy Krzyż Wielki orderu Virtuti Militari, Krzyż Komandorski orderu Virtuti Militari, Krzyż Kawalerski orderu Virtuti Militari, Krzyż Złoty orderu Virtuti Militari oraz Krzyż Srebrny orderu Virtuti Militari.</p>
      <p>Na mocy ustawy sejmowej o orderach i odznaczeniach z 16 października 1992, Virtuti Militari znalazł się w systemie odznaczeń RP z powołaną Kapitułą. Kapitułę Orderu Wojennego Virtuti Militari tworzą Kanclerz Orderu oraz pięciu członków Kapituły, powoływanych przez prezydenta RP spośród Kawalerów tego Orderu, na pięć lat.</p>
      <p>Artykuł zatytułowany Odznaczenie Lwowa Orderem Virtuti Militari został pierwotnie opublikowany na stronie Muzeum Historii Polski. Materiał opublikowany na licencji CC BY-SA 3.0.</p>
      <related>
        <h4>Czytaj także:</h4>
        <a href="https://www.wprost.pl/historia/10268910/defilady-pokazy-lotnictwa-i-jozef-pilsudski-zobacz-jak-swieto-niepodleglosci-obchodzono-w-ii-rp.html"/>
      </related>
      <footer>Źródło: <a href="https://muzhp.pl/">Muzeum Historii Polski</a> / Wprost.pl</footer>
    </article>
  </body>
</html>