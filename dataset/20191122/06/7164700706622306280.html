<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/crime/news_538406/"/>
    <meta property="og:site_name" content="INNnews"/>
    <meta property="article:published_time" content="2019-11-22T06:23:27+00:00"/>
    <meta property="og:title" content="“พุทธพลังแผ่นดิน”ตามคืบกองปราบคดีที่ดิน3,800ไร่"/>
    <meta property="og:description" content="ที่กองบังคับการปราบปราม(บก.ป.) นายจรูญ วรรณกสิณานนท์, ท…"/>
  </head>
  <body>
    <article>
      <h1>“พุทธพลังแผ่นดิน”ตามคืบกองปราบคดีที่ดิน3,800ไร่</h1>
      <h2>กลุ่มชาวพุทธพลังแผ่นดินเข้ากองปราบตามคืบคดีข้อพิพาทที่ดิน 3,800 ไร่</h2>
      <address>
        <time datetime="2019-11-22T06:23:27+00:00">22 Nov 2019, 06:23</time>
      </address>
      <p>ที่กองบังคับการปราบปราม(บก.ป.) นายจรูญ วรรณกสิณานนท์, ทนายพงศ์นรินทร์ อมรรัตนา พร้อมกลุ่มชาวพุทธพลังแผ่นดิน เข้าพบ พ.ต.อ.อเนก เตาสุภาพ รอง ผบก.ป.เพื่อติดตามความคืบหน้าในคดีข้อพิพาท ที่ดิน 3,800 ไร่ ใน จ.จันทบุรี และมอบเอกสารหลักฐานเพิ่มเติม</p>
      <p>โดยนายจรูญ กล่าวว่า ได้นำเอกสารราชการหลักฐานการโอนที่ดิน ซึ่งระบุชื่อเจ้าของคือมูลนิธิอภิธรรมมหาธาตุวิทยาลัย ของพระกิตติพุฒโฒ ไม่มีชื่อนายบุญช่วย เจริญสถาพร เป็นเจ้าของ จึงถือเป็นการฉ้อโกงที่ดินผู้อื่นมาเป็นของตัวเอง นอกจากนี้ ในคดีการฟ้องร้องระหว่างฝ่ายนายบุญช่วย ที่เป็นโจทก์ และ พล.ต.ต.ธารินทร์ จันทราทิพย์ กับ น.ส.เขมจิรา บัณฑูรนิพิท เป็นจำเลย ในข้อหาแจ้งความเท็จ ที่ต่อมาศาลได้นัดพร้อมทั้งสองฝ่ายเพื่อไกล่เกลี่ยคดีดังกล่าวในปี 2550-2551 ปรากฏว่าฝ่ายนายบุญช่วย ได้นำลายนิ้วมือขวาของนายสมพล โกศลานันท์ เจ้าของที่ดินก่อนจะขายให้กับพระกิตติ ไปประทับ ทั้งที่นายสมพล ได้เสียชีวิตไปตั้งแต่ปี 2538</p>
      <p>ทนายพงศ์นรินทร์ กล่าวว่า หลักฐานที่ยืนยันว่าที่ดินผืนนี้เป็นของมูลนิธิอภิธรรมมหาธาตุ คือหนังสือ นส.3 ระบุการบริจาคที่ดินกว่า 50 ไร่ จากทั้งหมด 3,800 ไร่ ให้กับโรงเรียนบ้านตาเรียว ในปี 2520 ก่อนได้รับการขึ้นทะเบียนเป็นที่ราชพัสดุ ซึ่งมีชื่อของ พล.ต.อ.ประเสริฐ์ รุจิรวงศ์ ร่วมบริจาค 3 ไร่ ส่วนที่เหลือเป็นของมูลนิธิจิตตภาวัน ซึ่งเป็นเครือข่ายเดียวกับมูลนิธิอภิธรรมมหาธาตุ จนถึงปี 2551 ปรากฏว่าพบเอกสารการโอนที่ดินว่ามีชื่อของนายสมพล ขายที่ดินให้นายบุญช่วย ซึ่งนายสมพล ได้เสียชีวิตไปตั้งแต่ ปี 2538 แล้ว นอกจากนี้ยังมีโฉนดที่ดินอีก 86 แปลงที่เข้าลักษณะนี้ทั้งหมด จึงตั้งข้อสงสัยว่า ใครจะเป็นผู้ลงชื่อนิติกรรมการโอนได้ และมีใครรับมรดกแทนหรือไม่</p>
    </article>
  </body>
</html>