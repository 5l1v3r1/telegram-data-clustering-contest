<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/story/1031441/proypologismos-2020-pos-tha-moirastei-to-yperpleonasma-skepseis-kai-provlimatismoi"/>
    <meta property="og:site_name" content="Newsbomb"/>
    <meta property="article:published_time" content="2019-11-22T06:55:02+00:00"/>
    <meta property="og:title" content="Προϋπολογισμός 2020: Πώς θα μοιραστεί το υπερπλεόνασμα - Σκέψεις και προβληματισμοί"/>
    <meta property="og:description" content="Ο δημοσιονομικός χώρος για το 2019, δηλαδή το υπερπλεόνασμα, είναι 436 εκατ. ευρώ, σύμφωνα με το τελικό προσχέδιο του προϋπολογισμού - Οι σκέψεις αλλά και οι προβληματισμοί της κυβέρνησης για το πώς θα μοιραστεί ο «μποναμάς»."/>
  </head>
  <body>
    <article>
      <h1>Προϋπολογισμός 2020: Πώς θα μοιραστεί το υπερπλεόνασμα - Σκέψεις και προβληματισμοί</h1>
      <h2>Ο δημοσιονομικός χώρος για το 2019, δηλαδή το υπερπλεόνασμα, είναι 436 εκατ. ευρώ, σύμφωνα με το τελικό προσχέδιο του προϋπολογισμού - Οι σκέψεις αλλά και οι προβληματισμοί της κυβέρνησης για το πώς θα μοιραστεί ο «μποναμάς».</h2>
      <address><time datetime="2019-11-22T06:55:02+00:00">22 Nov 2019, 06:55</time> by <a rel="author">Ευδοκία Μύτιλη</a></address>
      <p>
        <b>Στο Γενικό Λογιστήριο γράφουν - σβήνουν για το πώς θα μοιραστεί το υπερπλεόνασμα.</b>
      </p>
      <p>Ο Προϋπολογισμός βασίζει το πρωτογενές πλεόνασμα του 3,6% του ΑΕΠ σε ένα <b>πλέγμα παρεμβάσεων για τη στήριξη της ανάπτυξης κατά 2,8%</b> καθώς και σε μία άνοδο των εσόδων κατά 456 εκατ ευρώ (στα 54,26 δισ. ευρώ) παρά τη μείωση βαρών κατά 1,18 δισ. ευρώ. Αυτό το επιτυγχάνει <b>μέσα από ισόποσα μέτρα εξισορρόπησης αλλά και με τη μείωση των δαπανών κατά 565 εκατ. ευρώ στα 56,39 δισ. ευρώ. Το δίλημμα που προκύπτει είναι «μεσαία τάξη ή τα ασθενέστερα οικονομικά στρώματα» θα πάρουν φέτος το Κοινωνικό Μέρισμα.</b></p>
      <p>
        <b>Μετά από τη μείωση της προκαταβολής φόρου κατά 5% για τις επιχειρήσεις, φαίνεται ότι υπάρχουν εισηγήσεις για φοροελαφρύνσεις στα φυσικά πρόσωπα αντί μερίσματος.</b>
      </p>
      <p><b>Το λογικό σενάριο θα ήταν να αποτελέσουν τη βασική δεξαμενή οι δικαιούχοι του <a href="https://www.newsbomb.gr/tags/tag/125101/koinwniko-eisodhma-allhleggyhs">Κοινωνικού Εισοδήματος Αλληλεγγύης</a>,</b> οι οποίοι στην παρούσα φάση είναι περίπου <b>260.000.</b> Δεν πρόκειται μόνο για χαμηλοσυνταξιούχους, αλλά και για ανέργους ή νέους με εξαιρετικά χαμηλά εισοδήματα και θα μοιράζονταν <b>περί τα 600- 700 ευρώ έκαστος, αν υποθέσουμε ότι το μέρισμα είναι περίπου 150- 200 εκατ. ευρώ.</b></p>
      <p>Ο πρωθυπουργός σε συνέντευξη του πριν από μερικές ημέρες είχε δώσει το στίγμα των προθέσεων του τονίζοντας <i><b>«το μέρισμα ανάπτυξης θα μοιραστεί με δίκαιο τρόπο. Μετά από 10 χρόνια κρίσης, δεν θα ανεχτώ με τη νέα ανάπτυξη που έχουμε, να δημιουργηθούν νέες ανισότητες. Θα υπάρχει υπερπλεόνασμα το 2019. Θα πάει στοχευμένα στους πιο αδύναμους. Θα δούμε πού. Δεν θα δώσουμε λίγα σε πολλούς. Θέλω αυτά που θα δώσω να πιάσουν τόπο»</b></i>.</p>
      <p><b>Τα τελευταία σενάρια μιλούν για μείωση ή επιστροφή είτε του φόρου εισοδήματος είτε της εισφοράς αλληλεγγύης.</b> Μία τέτοια παροχή <b>αφορά μόνον όσους βγάζουν παραπάνω 8.636 ή 12.000 ευρώ αντίστοιχα,</b> δηλαδή αποκλείει όσους είναι<b> άνεργοι, άποροι ή αμείβονται με τον κατώτατο μισθό.</b></p>
      <p>Όλα τα παραπάνω θα συνεκτιμηθούν και <b>οι αποφάσεις θα ληφθούν ως τις αρχές Δεκεμβρίου.</b></p>
      <p><b>Τα πράγματα είναι πιο ξεκάθαρα για το 2020.</b> Ο κρατικός προϋπολογισμός προβλέπει νέες παροχές 1,181 δισ. ευρώ.</p>
      <p>
        <b>Οι παροχές είναι συγκεκριμένες και κοστολογημένες στον νέο <a href="https://www.newsbomb.gr/tags/tag/22264/proypologismos">Προϋπολογισμό</a>:</b>
      </p>
      <ul>
        <li>
          <b>Οικογένεια και Υπογεννητικότητα</b>
        </li>
      </ul>
      <p>- Χορήγηση επιδόματος ύψους 2.000 ευρώ για κάθε παιδί που θα γεννηθεί από την 1η Ιανουαρίου του 2020, με εξαιρετικά διευρυμένα εισοδηματικά κριτήρια που καλύπτουν τουλάχιστον το 90% των οικογενειών.</p>
      <p>- Μετάπτωση στον χαμηλό συντελεστή ΦΠΑ του 13% των ειδών βρεφικής ηλικίας και των κρανών ασφαλείας.</p>
      <ul>
        <li>
          <b>Φυσικά Πρόσωπα</b>
        </li>
      </ul>
      <p>- Μείωση του εισαγωγικού συντελεστή φορολογίας εισοδήματος στο 9% και αύξηση του αφορολόγητου ορίου για κάθε παιδί.</p>
      <p>- Μείωση των ασφαλιστικών εισφορών εργαζομένων πλήρους απασχόλησης κατά περίπου μια μονάδα βάσης.</p>
      <p>
        <b>Επιχειρήσεις</b>
      </p>
      <p>- Μείωση του φόρου εισοδήματος Νομικών Προσώπων από 28% στο 24% από τη χρήση του 2019.</p>
      <p>- Μείωση της φορολογίας των κερδών που θα διανεμηθούν το 2020 από 10% σε 5%.</p>
      <p>
        <b>Οικοδομική Δραστηριότητα</b>
      </p>
      <p>- Αναστολή του ΦΠΑ στις νέες οικοδομές για τρία (3) έτη και του φόρου υπεραξίας ακινήτων.</p>
      <p>- Επιστροφή μέρους των δαπανών για ανακαινίσεις, ενεργειακή, αισθητική και λειτουργική αναβάθμιση κτιρίων που εξοφλούνται με ηλεκτρονικά μέσα πληρωμής, η οποία δεν θα επιφέρει επιπλέον δημοσιονομική επιβάρυνση στον Προϋπολογισμό του 2020.</p>
      <p>
        <b>
          <i>Δείτε όλες τις τελευταίες </i>
        </b>
        <a href="https://www.newsbomb.gr/oles-oi-eidhseis">
          <b>
            <i>Ειδήσεις</i>
          </b>
        </a>
        <b>
          <i> από την Ελλάδα και τον Κόσμο, τη στιγμή που συμβαίνουν, στο <a href="https://www.newsbomb.gr/">Newsbomb.gr</a></i>
        </b>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/oikonomia/story/1031432/proypologismos-2020-epidoma-gennisis-foroelafrynseis-kondylia-gia-to-elaxisto-eggyimeno-eisodima">
          <b>Προϋπολογισμός 2020: Επίδομα γέννησης, φοροελαφρύνσεις &amp; κονδύλια για το Ελάχιστο Εγγυημένο Εισόδημα</b>
        </a>
      </p>
      <p>
        <a href="https://www.newsbomb.gr/oikonomia/story/1031163/doro-xristoygennon-2019-pote-tha-katavlithei-poioi-einai-oi-dikaioyxoi-ypologiste-edo-to-poso">
          <b>Δώρο Χριστουγέννων 2019: Πότε θα καταβληθεί; Ποιοι είναι οι δικαιούχοι - Υπολογίστε ΕΔΩ το ποσό</b>
        </a>
      </p>
      <related>
        <a href="https://www.newsbomb.gr/oikonomia/story/1031352/black-friday-kai-cyber-monday-erxontai-oi-megales-prosfores"/>
        <a href="https://www.newsbomb.gr/oikonomia/story/1031267/opeka-oi-imerominies-pliromis-ton-epidomaton"/>
        <a href="https://www.newsbomb.gr/oikonomia/story/1031432/proypologismos-2020-epidoma-gennisis-foroelafrynseis-kondylia-gia-to-elaxisto-eggyimeno-eisodima"/>
      </related>
    </article>
  </body>
</html>