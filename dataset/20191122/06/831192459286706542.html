<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/gnostos-ellinas-dimosiografos-empleketai-se-epicheirisi-proothisis-symferonton-tis-germanikis-farmakoviomichanias-bayer/"/>
    <meta property="og:site_name" content="europost.gr"/>
    <meta property="article:published_time" content="2019-11-22T06:30:58+00:00"/>
    <meta property="og:title" content="Γνωστός Έλληνας δημοσιογράφος εμπλέκεται σε «επιχείρηση» προώθησης συμφερόντων της Γερμανικής φαρμακοβιομηχανίας Bayer"/>
    <meta property="og:description" content="Τρόπους για να αυξήσει την επιρροή της πρότεινε στη φαρμακευτική Bayer ο δημοσιογράφος Θάνος Δημάδης Σε εκτενές ρεπορτάζ του Guardian, αναφέρεται ότι ο Θάνος Δημάδης συζητούσε με στελέχη της πολυεθνικής φαρμακοβιομηχανίας πώς να γίνει ο επικοινωνιακός"/>
  </head>
  <body>
    <article>
      <h1>Γνωστός Έλληνας δημοσιογράφος εμπλέκεται σε «επιχείρηση» προώθησης συμφερόντων της Γερμανικής φαρμακοβιομηχανίας Bayer</h1>
      <address>
        <time datetime="2019-11-22T06:30:58+00:00">22 Nov 2019, 06:30</time>
      </address>
      <p>Τρόπους για να αυξήσει την επιρροή της πρότεινε στη φαρμακευτική Bayer ο δημοσιογράφος Θάνος Δημάδης</p>
      <p>Σε εκτενές ρεπορτάζ του Guardian, αναφέρεται ότι ο Θάνος Δημάδης συζητούσε με στελέχη της πολυεθνικής φαρμακοβιομηχανίας πώς να γίνει ο επικοινωνιακός σχεδιασμός της εταιρείας και να προωθηθούν τα επιχειρηματικά της συμφέροντα.</p>
      <p>Στις συζητήσεις το «αλισβερίσι» φυσικά αφορούσε οικονομικές χορηγίες από την πλευρά του φαρμακευτικού κολοσσού.</p>
      <p>Ο Guardian επικαλείται αλληλογραφία μεταξύ του Δημάδη και δυο υψηλόβαθμων στελεχών της εταιρείας μεταξύ 2018 και 2019.</p>
      <p>Αναφέρει δε ότι εκείνη την πρίοδο ο Δημάδης ήταν διευθύνων σύμβουλος της Ένωσης Ξένων Ανταποκριτών και του Ιδρύματος Ξένων Ανταποκριτών στη Νέα Υόρκη (που υπάρχει 101 χρόνια ήδη).</p>
      <p>Στα email που επικαλείται ο Guardian, ο Δημάδης προτείνει πράγματα που μπορεί να κάνει η Ένωση Ξένων Ανταποκριτών για τη Bayer και το αντίστροφο.</p>
      <p>Σύμφωνα με τον Guardian πρότεινε:</p>
      <p>Να συμμετέχει ο αντιπρόεδρος της Bayer Chris Loder στο Διοικητικό Συμβούλιο της Ένωσης Ξένων Ανταποκριτών και να λαμβάνει μέρος σε συναντήσεις.</p>
      <p>Η Ένωση Ξένων Ανταποκριτών θα υλοποιούσε πρωτοβουλίες κάθε χρόνο για να προωθήσει θέματα που αφορούσαν και στη Bayer και στην Ένωση.</p>
      <p>Η Ένωση θα διοργάνωνε ημερίδες για δημοσιογράφους και «influencers» σχετικά με θέματα «συμφωνημένα« με τη Bayer και τα οποία θα εξυπηρετούσαν τους στόχους της.</p>
      <p>Για παράδειγμα «η γεωργία ή οποιοδήποτε άλλο θέμα» σημαντικό για την Bayer.</p>
      <p>Ο δημοσιογράφος Θάνος Δημάδης, το Σεπτέμβριο του 2016 είχε βρεθεί στο επίκεντρο των γεγονότων όταν είχε κατηγορηθεί από την ελληνική αποστολή που ήταν μαζί με τον πρώην πρωθυπουργό Αλέξη Τσίπρα στη Νέα Υόρκη, ότι μπήκε μεταμφιεσμένος μαζί με έναν άλλο Έλληνα δημοσιογράφο στο ξενοδοχείο τους, παραβιάζοντας κανόνες ασφαλείας.</p>
      <p>Και οι δύο δημοσιογράφοι εν συνεχεία απολύθηκαν από τα ελληνικά ΜΜΕ που εργάζονταν τότε.</p>
      <figure>
        <img src="https://europost.gr/wp-content/uploads/2019/11/1_283-300x169.jpg"/>
      </figure>
    </article>
  </body>
</html>