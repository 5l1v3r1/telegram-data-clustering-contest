<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/nesreca-na-ladji-izkljucili-so-tujo-krivdo"/>
    <meta property="og:site_name" content="Primorske novice"/>
    <meta property="article:published_time" content="2019-11-22T06:05:00+00:00"/>
    <meta property="og:title" content="Nesreča na ladji: izključili so tujo krivdo"/>
    <meta property="og:description" content="Policisti in kriminalisti, ki so v sredo popoldne opravili ogled prizorišča tragične delovne nesreče na ladji Knossos, so izključili tujo krivdo. Okoliščine nesreče, v kateri je umrl 47-letni delavec iz Kopra, bo preveril tudi preiskovalec pomorskih nesreč in incidentov."/>
  </head>
  <body>
    <article>
      <h1>Nesreča na ladji: izključili so tujo krivdo</h1>
      <address><time datetime="2019-11-22T06:05:00+00:00">22 Nov 2019, 06:05</time> by <a rel="author">Sijan Pretnar, Katja Gleščič</a></address>
      <p>
        <b>Policisti in kriminalisti, ki so v sredo popoldne opravili ogled prizorišča tragične delovne nesreče na ladji Knossos, so izključili tujo krivdo. Okoliščine nesreče, v kateri je umrl 47-letni delavec iz Kopra, bo preveril tudi preiskovalec pomorskih nesreč in incidentov.</b>
      </p>
      <figure>
        <img src="https://static.primorske.si/foto/highres/kronika/720784_269-lestev-ladja.jpg"/>
        <figcaption>Nesrečni delavec je v sredo popoldne plezal po lestvi ladijskega skladišča in tik pod vrhom omahnil v globino (fotografija je simbolična). </figcaption>
      </figure>
      <p><b>KOPER</b> &gt; Na koprski policijski upravi so potrdili, da se je nesreča v skladišču ladje Knossos v sredo popoldne zgodila, ko je 47-letni delavec, doma iz Kopra, plezal po nezavarovani lestvi. Tik pod vrhom mu je zdrsnilo, tako da je omahnil z višine približno 17 metrov v globino. Zdravnik je na kraju nesreče lahko le potrdil smrt in odredil obdukcijo. “Policisti in kriminalisti so opravili ogled kraja in izključili tujo krivdo,” je včeraj povedala tiskovna predstavnica koprske policijske uprave <b>Anita Leskovec</b>.</p>
      <p>Delavci so v skladišču ladje čakali na košaro, ki bi jih po končanem delu dvignila, 47-letnik D. T. pa se je odločil drugače in začel plezati po lestvi, ko se je zgodila tragedija. Po nekaterih informacijah ga je delovodja opozoril, naj tega ne počne, a je le zamahnil z roko. Takšne lestve uporabljajo običajno člani posadke, pa tudi inšpektorji, ki v pristaniščih pregledujejo ladje, seveda z ustrezno zaščitno opremo.</p>
      <p>Nesrečni delavec je bil zaposlen v podjetju Gaf, ki je v koprskem pristanišču izvajalec pristaniških storitev (IPS). “V tem trenutku še ne bi ničesar komentirali o nesreči. Bomo povedali, ko bo prišel čas za to,” je bil redkobeseden lastnik podjetja Gaf <b>Goran Vasić</b>.</p>
      <p>Preiskovalec pomorskih nesreč in incidentov <b>Janez Požar</b> je bil v Kopru že v sredo po nesreči, prišel bo tudi danes, dogovorjen je v podjetju Gaf, kjer je bil zaposlen 47-letnik, in v Luki Koper. Med drugim bo preveril, kako je bil opremljen in usposobljen nesrečni delavec. Ko bo zbral podatke o vseh okoliščinah, pa bo pripravil poročilo.</p>
      <p>Podjetja IPS se sicer iz pristanišča poslavljajo, ker Luka uvaja nov sistem organizacije dela; IPS nadomeščajo redne zaposlitve in agencijski delavci. V začetku leta so imeli 28 pogodb s podjetji IPS in približno 1200 dovolilnic za te delavce za vstop v podjetje, trenutno pa imajo še 23 pogodb z IPS in 800 dovolilnic. V Luki računajo, da bodo do konca leta na razpisih izbrali še zunanja pogodbena podjetja, in takrat bodo dokončno prenehale veljati sedanje pogodbe z IPS.</p>
      <figure>
        <img src="https://static.primorske.si/foto/highres/kronika/720784_269-knossos.jpg"/>
        <figcaption>V skladišču ladje Knossos se je v sredo usodno ponesrečil 47-letni delavec iz Kopra, zaposlen pri enem od zunanjih pogodbenih podjetij Luke Koper. Foto: MarineTraffic.com</figcaption>
      </figure>
    </article>
  </body>
</html>