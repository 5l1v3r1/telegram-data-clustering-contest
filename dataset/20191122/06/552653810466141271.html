<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058021_sportakademiai-halozat-felallitasat-biztak-kasler-miklosra"/>
    <meta property="og:site_name" content="Népszava"/>
    <meta property="article:published_time" content="2019-11-22T06:45:00+00:00"/>
    <meta property="og:title" content="Sportakadémiai hálózat felállítását bízták Kásler Miklósra"/>
    <meta property="og:description" content="A betegségeket a Tízparancsolattal kezelő emberi erőforrás miniszter újabb testhezálló feladatot kap."/>
  </head>
  <body>
    <article>
      <h1>Sportakadémiai hálózat felállítását bízták Kásler Miklósra</h1>
      <address><time datetime="2019-11-22T06:45:00+00:00">22 Nov 2019, 06:45</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>A betegségeket a Tízparancsolattal kezelő emberi erőforrás miniszter újabb testhezálló feladatot kap.</b>
      </p>
      <p> Taktikát válthatott az Orbán-kabinet, úgy tűnik, most már nem újabb  százmilliárdos stadion építésével akarják megbosszulni a futballválogatott minden bekapott gólját.</p>
      <p>A csütörtöki <a href="https://magyarkozlony.hu/dokumentumok/fcabd43777db02f94873c5ed204f6f7091ee04ec/megtekintes">Magyar Közlönybe</a> legalábbis egy igen meglepő kormányhatározat is bekerült – írja a <a href="https://hvg.hu/gazdasag/20191122_orban_viktor_kormanyhatarozat_allami_sportakademiai_rendszer?s=hk&amp;fbclid=IwAR2mctzImzfLf2WI1xmmW8V4BvFKj1qX7iRid2xawP4MZPUawMMVHMhLODA">hvg.hu</a> – amely arról szól, hogy a kormány sportakadémiai rendszer kidolgozásáról döntött. </p>
      <p>Úgy fogalmaznak, a kormány szándéka </p>
      <blockquote>olyan sportakadémiai rendszer megvalósítása, amely elősegíti a  minőségi élutánpótlás-nevelést megalapozó tehetséggondozást, sportszakmai felkészítést, versenyeztetést,</blockquote>
      <p>és hogy először “a kosárlabda, a kézilabda és a labdarúgás sportágak sportakadémiai rendszer állami feladatellátása kerüljön kidolgozásra”.</p>
      <p>A kormányhatározat azért is meglepő, mert sportakadémiákból eddig is voltak Magyarországon, ilyen a Nemzeti Kézilabda Akadémia vagy a Nemzeti Kosárlabda Akadémia. A kormány ráadásul a határon túli akadémiákat is támogatja. </p>
      <p>A kormányhatározatban annak neve is szerepel, akivel a feladatot megbízták. Ez a személy pedig Kásler Miklós, aki tavaly még<a href="https://nepszava.hu/1158475_balog-utodja-a-tizparancsolattal-gyogyitana-a-halalos-betegsegeket"> arról értekezett</a>, hogy a Tízparancsolat közel tökéletes népegészségügyi program, és gyógyító hatása is van – és aki szerint a sport a magyar identitás része.</p>
    </article>
  </body>
</html>