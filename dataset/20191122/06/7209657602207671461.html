<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cesena/cronaca/presepe-1.4899322"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-22T06:01:51+00:00"/>
    <meta property="og:title" content="Presepe Cesena, una guardia del corpo per Gesù bambino"/>
    <meta property="og:description" content="Per evitare gli annosi furti di fronte al Duomo, un incaricato porterà via la statua ogni sera per ricollocarla il mattino dopo"/>
  </head>
  <body>
    <article>
      <h1>Presepe Cesena, una guardia del corpo per Gesù bambino</h1>
      <h2>Per evitare gli annosi furti di fronte al Duomo, un incaricato porterà via la statua ogni sera per ricollocarla il mattino dopo</h2>
      <address><time datetime="2019-11-22T06:01:51+00:00">22 Nov 2019, 06:01</time> by <a rel="author">ANDREA ALESSANDRINI</a></address>
      <p>Cesena, 22 novembre 2019 - A quale capitolo<b> </b>siamo arrivati, ormai, del romanzo trash del <b>Gesù Bambino trafugato</b> dalla Natività in <b>piazza Giovanni Paolo II,</b> di fronte al Duomo, che da tre decadi è una istituzione del Natale cittadino? Non si contano più, ogni anno se ne apre uno nuovo e il titolo del 2019 potrebe essere: «Arriva la guardia del corpo».</p>
      <p>Abeti, capanna, Maria, Giuseppe, bue, asinello e mangiatoia già posizionati. Manca solo il Bambinello tenuto precauzionalmente al riparo. La statua verrà posto nel giaciglio sabato pomeriggio, giorno dell’inaugurazione delle luminarie in centro storico, oppure a sorpresa anche prima, ma quest’anno – ecco la novità – agirà in stato di libertà vigilata.</p>
      <p>Un incaricato della <b>cooperativa ‘L’Accento’</b>, che allestisce il presepe con le statue messe a disposizione dalla Fondazione della Cassa di Risparmio di Cesena, si occuperà di prelevare Gesù Bambino in prima serata e portarlo in luogo ignoto al sicuro per poi rimetterlo in mangiatoia la mattina dopo. Questo per cinquanta giorni, dal 26 novembre al 7 gennaio, quando la Natività verrà smantellata.</p>
      <p><b>Non siamo</b> su ‘Scherzi a parte’, ma di fronte alla <b>Cattedrale di Cesena</b> dove da più lustri la statuina di <b>Gesù Bambino</b> <a href="http://www.ilrestodelcarlino.it/cesena/rubato-gesu-bambino-1.473972"><b>è vittima di furti,</b></a> rapimenti e peripezie <b/> seriali e demenziali.</p>
      <p>Cominciò qualche anonimo vandalo a prelevarlo dalla capanna, salvo riconsegnarlo qualche giorno dopo, non si sa se più pentito o ringalluzzito. Il furto fu ripetuto più volte, per goliardia e demenza più che per furia iconoclasta antireligiosa, e in certe occasioni senza restituzione e così la Fondazione della Cassa di Risparmio fu costretta dotarsi di una partita di statue eguali di bambinelli. Si è passati quindi ai sistemi di difesa, con il povero Gesù legato alla mangiatoia da una catenella con i bambini in visita a chiedere spiegazione agli imbarazzati genitori.</p>
      <p>Intanto eccoci surrealmente arrivati quest’anno alla guardia del corpo del Bambinello, assoldato per prelevarlo prima che si tendano agguati notturni. In tanti anni mai una volta i rapitori sono stati colti in flagrante e l’hanno fatta sempre franca. Ormai a Natale in centro non si parla d’altro e c’è chi mitizza lo stesso fantomatico rapitore sempre all’opera, ormai canuto e artritico, ma sempre lesto di mano.</p>
      <p><b>Don Giordano</b> <b>Amati,</b> parroco del Duomo, che in passato del bambinello trafugato ha fatto menzione anche nelle omelie, è più pragmatico che indignato: «Che si installi una telecamera, una buona volta, il giusto deterrente per bloccare i vandali. Certo che danno fastidio e fanno arrabbiare, ma la loro non è blasfemia né furia iconoclasta: solo idiozia».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>