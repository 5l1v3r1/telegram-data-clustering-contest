<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b4%cf%81%ce%af%cf%84%cf%83%ce%b1%cf%82-%cf%80%cf%81%ce%bf%cf%86%ce%b1%ce%bd%cf%8e%cf%82-%ce%ba%ce%b1%ce%b9-%ce%b4%ce%b5%ce%bd-%ce%b1%cf%80%ce%bf%ce%b4%ce%ad%cf%87%ce%bf%ce%bc%ce%b1%ce%b9-%ce%b2.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T06:59:31+00:00"/>
    <meta property="og:title" content="Δρίτσας: Προφανώς και δεν αποδέχομαι βιασμούς ανηλίκων, πρόκειται για προβοκάτσια"/>
    <meta property="og:description" content="Εξηγήσεις για την αναφορά του για τους βιασμούς ανηλίκων στη Μόρια, έδωσε ο βουλευτής του ΣΥΡΙΖΑ Θοδωρής Δρίτσας, τονίζοντας πως «έχει απομονωθεί η φράση σε έναν διάλογο έντονο, ο λόγος ήταν ατελής»."/>
  </head>
  <body>
    <article>
      <h1>Δρίτσας: Προφανώς και δεν αποδέχομαι βιασμούς ανηλίκων, πρόκειται για προβοκάτσια</h1>
      <address>
        <time datetime="2019-11-22T06:59:31+00:00">22 Nov 2019, 06:59</time>
      </address>
      <p>
        <b>Εξηγήσεις για την αναφορά του για τους βιασμούς ανηλίκων στη Μόρια, έδωσε ο βουλευτής του ΣΥΡΙΖΑ Θοδωρής Δρίτσας, τονίζοντας πως «έχει απομονωθεί η φράση σε έναν διάλογο έντονο, ο λόγος ήταν ατελής».</b>
      </p>
      <p>«Αισθάνομαι άσχημα, δεν είναι δυνατόν να δικαιολογήσω το ότι δεν είμαι ελέφαντας, δεν υπάρχει κανείς στοιχειωδώς εχέφρων που αν δικαιολογεί ή να ανέχεται εγκληματικές δραστηριότητες ή βιασμούς ανηλίκων ανάλογα με τη συχνότητα που συμβαίνουν. Δεν μπορώ να το αποδεχτώ αυτό το πράγμα, αυτή είναι η διαδρομή μου και το αξιακό μου σύστημα» είπε ο κ. Δρίτσας μιλώντας στην τηλεόραση του Αντέννα.</p>
      <p>Έκανε λόγο για «προβοκάτσια» από τον εκπρόσωπο του ΚΙΝΑΛ Σπύρο Καρανικόλα «και ένα σύστημα ολόκληρο που σε αυτές τις περιπτώσεις αξιοποιεί κάθε τι απομονώνοντας τμήματα διαλόγου».</p>
      <p>«Η αντίδρασή μου ήταν σε ένα κλίμα που χρησιμοποιείται πολύ συχνά, όχι για να διορθώσουμε τα πράγματα ή να καταγγείλουμε την αθλιότητα της Μόριας, αλλά για να διαμορφώσουμε ένα φοβικό κλίμα, παρουσιάζοντας τους πρόσφυγες και τους μετανάστες ως φορείς και πρωταγωνιστές εγκλημάτων. Εκεί αντέδρασα και είπα ότι εμείς ως κυβέρνηση δεν αξιοποιούσαμε προπαγανδιστικά τέτοια θλιβερά φαινόμενα όταν προέκυπταν, αλλά φροντίζαμε να τα προβλέπουμε, να τα αποτρέπουμε, να τα διαχειριζόμαστε και υπεύθυνα να τα μειώνουμε όσο γινόταν. Εκεί ετέθη το ζήτημα της χρονικής διάστασης» εξήγησε.</p>
      <p>«Αν δείχναμε τα τρία λεπτά της εκπομπής θα ήταν η εικόνα διαφορετική, όταν δείχνουμε τα δέκα δευτερόλεπτα είναι πάλι διαφορετική» σημείωσε.</p>
      <p>«Ήταν ένας έντονος τηλεοπτικός καβγάς ακριβώς γιατί αντέδρασα στο ότι συζητούσαμε τα μέτρα της κυβέρνησης και είχα ένα συνομιλητή ο οποίος αναδεικνύει πως μετανάστες και πρόσφυγες ρέπουν προς εγκληματική δραστηριότητα. Σε αυτή τη γενίκευση αντέδρασα» πρόσθεσε.</p>
      <p>«Προφανώς και δεν αποδέχομαι βιασμούς ανηλίκων, θέλει και ρώτημα; Όπως κανείς Έλληνας ή Ελληνίδα σε αυτόν τον τόπο» κατέληξε.</p>
      <p>Το σχόλιο της ΝΔ<br/>Ο εκπρόσωπος τύπου της Νέας Δημοκρατίας Τ. Γαϊτάνης με αφορμή δήλωση του βουλευτή του ΣΥΡΙΖΑ Θ. Δρίτσα ανέφερε τα εξής: «Για άλλη μια φορά αποκαλύπτεται το δήθεν ευαίσθητο πρόσωπο του ΣΥΡΙΖΑ».</p>
      <p>Ανακοίνωση Δρίτσα: Οι επαγγελματίες καλοθελητές ανακάλυψαν την Αμερική<br/>Χθες το μεσημέρι, ο Θοδωρής Δρίτσας εξέδωσε ανακοίνωση κάνοντας λόγο για «στημένα σχόλια» αναφορικά με την κριτική που άσκησε απέναντι στα λεγόμενα του εκπροσώπου του ΚΙΝ.ΑΛ. Σπ. Καρανικόλα.</p>
      <p>«Προς όλους τους επαγγελματίες «καλοθελητές», που για μία ακόμα φορά… ανακάλυψαν την Αμερική, θα τους συνιστούσα να ακούσουν όλο το απόσπασμα του σχολιασμού μου απέναντι στον εκπρόσωπο του ΚΙΝ.ΑΛ. και τότε, ίσως καταλάβουν, ότι αυτό που είπα, είναι ότι στη δική μας κυβερνητική θητεία, τέτοια αρνητικά φαινόμενα στα κέντρα φιλοξενίας των μεταναστών, φροντίζαμε να τα προλαμβάνουμε, να τα αντιμετωπίζουμε και να τα αποτρέπουμε και όχι να τα διογκώνουμε και να τα αξιοποιούμε προπαγανδιστικά, όπως έκανε ο εκπρόσωπος του ΚΙΝ.ΑΛ. κ. Καρανικόλας και όπως κάνει η Νέα Δημοκρατία και πολλά διαδικτυακά μέσα της στημένης κινδυνολογίας και μισαλλοδοξίας, για να ψηφοθηρούν καλλιεργώντας κλίμα φοβίας και μίσους απέναντι στους πρόσφυγες και τους μετανάστες. Συμπληρωματικά δε, έφερα το παράδειγμα της υποδειγματικής διαχείρισης στο λιμάνι του Πειραιά το 2015-2016, που κάθε άλλο παρά το μοναδικό παράδειγμα σωστής διαχείρισης ήταν, από την κυβέρνηση του ΣΥΡΙΖΑ.</p>
      <p>Κατά τα λοιπά, για μία ακόμα φορά, την απόλυτη περιφρόνησή μου, στους κάθε λογής επαγγελματίες τρομολάγνους και συκοφάντες».</p>
    </article>
  </body>
</html>