<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191122/hoger-beroep-familie-ivana-smit-gegrond/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T06:37:52+00:00"/>
    <meta property="og:title" content="Hoger beroep familie Ivana Smit gegrond"/>
    <meta property="og:description" content="KUALA LUMPUR (ANP) - Het hoger beroep in de zaak rond het overlijden van het Nederlandse model Ivana Smit is gegrond verklaard door het Maleisische gerechtshof, meldt de advocaat van de familie Sébas Diekstra vrijdag. Dat betekent volgens hem dat het onderzoek naar haar dood moet worden heropend. De familie heeft opgelucht gereageerd op de uitspraak, zegt Diekstra tegen het ANP."/>
  </head>
  <body>
    <article>
      <h1>Hoger beroep familie Ivana Smit gegrond</h1>
      <address><time datetime="2019-11-22T06:37:52+00:00">22 Nov 2019, 06:37</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Het hoger beroep in de zaak rond het overlijden van het Nederlandse model Ivana Smit is gegrond verklaard door het Maleisische gerechtshof, meldt de advocaat van de familie Sébas Diekstra vrijdag. Dat betekent volgens hem dat het onderzoek naar haar dood moet worden heropend. De familie heeft opgelucht gereageerd op de uitspraak, zegt Diekstra tegen het ANP.</b>
      </p>
      <p>Smit werd in december 2017 dood gevonden na een val van de twintigste verdieping van een flat in de stad.</p>
      <p>Volgens de advocaat heeft rechter Collin Lawrence Sequerah geoordeeld dat de dood van de toen 18-jarige Smit het gevolg is van “handelen van derden”. Volgens Diekstra betekent dit dat de strafzaak heropend wordt en dat het Amerikaanse echtpaar bij wie Ivana voor haar val verbleef in beeld komt als verdachten. “Dit is een stap richting vervolging”, aldus de raadsman.</p>
      <p>In maart oordeelde de rechtbank in Kuala Lumpur nog dat de dood van Smit een ongeval was. Daartegen was de familie in hoger beroep gegaan. “Volgens deze rechter was de uitspraak van de rechtbank niet houdbaar en is hier duidelijk sprake van een misdrijf”, aldus Diekstra.</p>
      <p>Volgens de advocaat is het maar de vraag of het Amerikaanse echtpaar Johnson mee zal werken aan het onderzoek. Desalniettemin is deze wending belangrijk voor de familie, zegt hij. “Hiermee krijgen ze erkenning voor wat zij altijd hebben gezegd.”</p>
      <p>De politie leek eerst uit te gaan van een ongeluk, maar haar familie geloofde dat niet. Op verzoek van Diekstra begon het Nederlandse Openbaar Ministerie een oriënterend onderzoek naar de dood van Smit. De Maleisische rechtbank besloot daarop alsnog te onderzoeken hoe Smit is gestorven.</p>
      <p>Tijdens de verhoren bleek dat het onderzoek op een aantal punten warrig is verlopen. Zo werd het appartement van de Amerikanen niet meteen verzegeld en konden die een schoonmaakster aan het werk zetten.</p>
    </article>
  </body>
</html>