<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/yak_vidrodzhuyetsya_toretsk_u_zvilnenomu_vid_boyovikiv_misti_stvorili_velikiy_mural__foto_n1237228"/>
    <meta property="og:site_name" content="24 Канал"/>
    <meta property="article:published_time" content="2019-11-22T06:20:00+00:00"/>
    <meta property="og:title" content="Як відроджується Торецьк: у звільненому від бойовиків місті створили великий мурал – фото"/>
    <meta property="og:description" content="Звільнений у 2014 році від проросійських бойовиків Торецьк на Донеччині відроджується. Зокрема, у місті побували кореспонденти 24 каналу і зняли на фото перший великий мурал міста &quot;Торецьк – місто майбутнього&quot; на фасаді одного з будинків."/>
  </head>
  <body>
    <article>
      <h1>Як відроджується Торецьк: у звільненому від бойовиків місті створили великий мурал – фото</h1>
      <address><time datetime="2019-11-22T06:20:00+00:00">22 Nov 2019, 06:20</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Звільнений у 2014 році від проросійських бойовиків Торецьк на Донеччині відроджується. Зокрема, у місті побували кореспонденти 24 каналу і зняли на фото перший великий мурал міста "Торецьк – місто майбутнього" на фасаді одного з будинків.</b>
      </p>
      <p>Ініціатор муралу, голова громадської організації "Ґрунт" Андрій Грудкін <a href="https://toretsk.city/read/gorod/37842/material-bez-nazvi-22-07-2019-2115">розповів</a>, що виношував ідею твору 4 роки. Знайшов художників зі Львова, вмовив їх приїхати у прифронтову зону і ті створили мурал навіть без гонорару. Адже грошей вистачало лише на фарбу та квитки.</p>
      <blockquote>Дивіться також: <a href="https://24tv.ua/mural_rekordnih_rozmiriv_stvorili_na_zaporizhzhi_vrazhayuchi_foto_n1237154">Мурал рекордних розмірів створили на Запоріжжі</a></blockquote>
      <aside>Це наш Торецьк, яким ми його уявляємо через роки. Шахтні копри перетворилися на висотні технологічні будівлі, а десь на яскравій галявині сидить дівчинка та читає книжку. З неї вона дізнається про історію Торецька, коли в ньому ще були шахти. Старий шахтний ліхтар на малюнку символізує уяву дівчини,<cite>– розповів ініціатор створення муралу.</cite></aside>
      <p>Він наголосив, що проєкт символічний ще й тому, що якби українські воїни не звільнили Торецьк від російських окупантів 5 років тому, цього муралу не було б.</p>
      <figure>
        <img src="https://24tv.ua/resources/photos/news/201911/1237228_10177182.jpg?201911121139"/>
      </figure>
      <p>Грудкін також розповів про противників створення цього муралу. За словами активіста, колишній мер міста Сліпцов ненавидив його за те, що Грудкін критикував чиновника за корупцію та допомогу проросійським бойовикам.</p>
      <p>"Його людей перекосило від слова "Львів" і вони почали протестувати проти муралу. Комуністка Петрига волала, що "такую смысловую нагрузку не поймут жители города". А на малюнку була всього лиш лелека – український символ родинного затишку та добробуту", – розповів Грудкін.</p>
      <figure>
        <img src="https://24tv.ua/resources/photos/news/201911/1237228_10177183.jpg?201911121425"/>
      </figure>
      <p><b>Що відомо про звільнення Торецька? </b>Торецьк (до 2015 року – Дзержинськ) був захоплений проросійськими бойовиками 15 квітня 2014 року. Звільняли місто 2 загони українського спецназу. Загалом місто звільняв 41 український боєць. Так, група українських армійців впродовж 20 хвилин захопила штаб бойовиків у будівлі міської ради, а друга група – у цей час зайняла територію поблизу мерії, звідки і вела операцію зі знешкодження терористів.<br/><br/>Упродовж майже 8 годин українські воїни стримували контратаки 200 бойовиків, підсилених танками і БМП. Після одного з потраплянь реактивного вогнемета будівля міської ради почала горіти. Але українські бійці втримали оборону будівлі, завдаючи великих втрат озброєним бандформуванням.<br/><br/>Втративши частину бійців і техніки, бойовики почали тікати до Горлівки та Донецька.<br/><br/>А вже ввечері 21 липня українська армія повністю контролювала Торецьк. Над будівлею міськради бійці підняли державні прапори України. При звільненні Торецька не загинув жоден український воїн.</p>
    </article>
  </body>
</html>