<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242971/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T06:34:17+00:00"/>
    <meta property="og:title" content="ไม่หวั่นเศรษฐกิจชะลอตัว ‘วอลมาร์ท’ เดินหน้าเปิดสาขาจีนเพิ่ม 500 แห่ง"/>
    <meta property="og:description" content="ยักษ์ใหญ่ค้าปลีกของสหรัฐ “วอลมาร์ท” ประกาศแผนเปิดร้านสาขาใหม่ 500 แห่งในจีน ในช่วง 5-7 ปีข้างหน้า เพิ่มขึ้นมากกว่า 2 เท่าของสาขาที่มีอยู่ในจีน ประเทศที่คาดว่าจะกลายมาเป็นตลาดของชำขนาดใหญ่สุดของโลกภายในปี 2566"/>
  </head>
  <body>
    <article>
      <h1>ไม่หวั่นเศรษฐกิจชะลอตัว ‘วอลมาร์ท’ เดินหน้าเปิดสาขาจีนเพิ่ม 500 แห่ง</h1>
      <address><time datetime="2019-11-22T06:34:17+00:00">22 Nov 2019, 06:34</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>ยักษ์ใหญ่ค้าปลีกของสหรัฐ “วอลมาร์ท” ประกาศแผนเปิดร้านสาขาใหม่ 500 แห่งในจีน ในช่วง 5-7 ปีข้างหน้า เพิ่มขึ้นมากกว่า 2 เท่าของสาขาที่มีอยู่ในจีน ประเทศที่คาดว่าจะกลายมาเป็นตลาดของชำขนาดใหญ่สุดของโลกภายในปี 2566</p>
      <figure>
        <img src="https://www.thebangkokinsight.com/wp-content/uploads/2019/11/000_Hkg342785.jpg"/>
      </figure>
      <p>แผนขยายกิจการดังกล่าว เกิดขึ้นในช่วงเวลาที่เศรษฐกิจจีน ที่มีขนาดใหญ่เป็นอันดับ 2 ของโลก มีอัตราการเติบโตลดลง ทั้งยังต้องรับมือกับผลกระทบจากการทำสงครามการค้ากับสหรัฐ โดยเมื่อไตรมาสที่แล้ว จีดีพีจีนร่วงลงมาแตะระดับต่ำสุดในรอบเกือบ 30 ปี และรัฐบาลปักกิ่งต้องออกมาตรการอัดฉีดออกมาจำนวนหนึ่ง เพื่อกระตุ้นเศรษฐกิจ</p>
      <p>อย่างไรก็ดี แม้เศรษฐกิจจะซบเซา แต่ผู้บริโภคจีนยังคงใช้จ่ายอยู่ ซึ่งถือเป็นข่าวดีสำหรับวอลมาร์ท โดยเมื่อไตรมาสที่แล้ว ยอดขายของบริษัทในแดนมังกรเพิ่มขึ้น 6.3% เมื่อเทียบกับช่วงเวลาเดียวกันของปีที่แล้ว สูงกว่ายอดขายทั่วโลกที่เพิ่มขึ้นเพียง 2.5% อย่างมาก</p>
      <p>การเปิดเผยข้างต้น ยังเกิดขึ้นหลังวอลมาร์ทเคยออกมาประกาศก่อนหน้านี้ว่า มีแผนที่จะเข้าลงทุนมากกว่าพันล้านดอลลาร์ในธุรกิจจีน ท่ามกลางการแข่งขันที่เพิ่มสูงขึ้น จากคู่แข่งท้องถิ่น และผู้ค้าปลีกออนไลน์</p>
      <p>บริษัทระบุด้วยว่า การซื้อของชำ และสินค้าออนไลน์ ถือเป็นแกนหลักในการขับเคลื่อนการขยายตัวของบริษัทในจีน ซึ่งในอีกไม่กี่ปีข้างหน้า วอลมาร์ทมีแผนที่จะปรับโฉมสาขาต่างๆ ในจีนที่มีอยู่มากกว่า 200 สาขาใหม่ โดยจะเพิ่มบริการเข้าไปมากขึ้น อาทิ การลงทะเบียนเงินสดด้วยตัวเอง ซึ่งจะเปิดทางให้ลูกค้าสามารถจ่ายเงินด้วยการใช้เทคโนโลยีจดจำใบหน้า</p>
      <p>เจมส์ คู รองประธานบริหารอาวุโส วอลมาร์ท ประเทศจีน แถลงว่า บริษัทกำลังยกระดับกลยุทธ์หลากหลายรูปแบบ เพื่อนำความสดใหม่ การมีคุณค่า และความสะดวกสบายมาให้กับลูกค้า ทั้งยังมีแผนที่จะร่วมมือกับพันธมิตร และเจ้าหน้าที่กำหนดนโยบายในจีนอย่างต่อเนื่อง เพื่อเร่งแผนขยายธุรกิจ</p>
      <p>ทั้งนี้ วอลมาร์ทเข้าสู่ตลาดจีนมานานกว่า 20 ปีแล้ว โดยนับถึงเดือนมกราคมปีนี้ บริษัทมีสาขาในจีนทั้งหมด 443 แห่ง รวมถึง สาขาที่ใช้แบรนด์วอลมาร์ท และแซมส์ คลับ หน่วยงานในเครือ ที่ให้บริการเฉพาะกับสมาชิกเท่านั้น</p>
      <p>ไอจีดี เอเชีย บริษัทด้านการวิจัย เคยรายงานก่อนหน้านี้ว่า จีนจะแซงหน้าสหรัฐ ขึ้นเป็นตลาดของชำขนาดใหญ่สุดของโลกภายในปี 2566 ด้วยยอดขายออนไลน์เพียงอย่างเดียว จะเพิ่มขึ้นมากกว่า 4 เท่า มาอยู่ที่ 205,000 ล้านดอลลาร์</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242971%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243245/"/>
        <a href="https://www.thebangkokinsight.com/243115/"/>
        <a href="https://www.thebangkokinsight.com/242889/"/>
        <a href="https://www.thebangkokinsight.com/242821/"/>
      </related>
    </article>
  </body>
</html>