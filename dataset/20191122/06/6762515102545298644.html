<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/polacy-za-granica/reprezentacja-polski-polacy-za-granica-pojedynki-kadrowiczow-w-serie-a-i-bundeslidze/s0k8y0z"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T06:00:00+00:00"/>
    <meta property="og:title" content="Szalony weekend"/>
    <meta property="og:description" content="Jedni kadrowicze grają przeciw sobie w Serie A i Bundeslidze, inni rozgrywają spotkania na szczycie w Chorwacji i Bułgarii."/>
  </head>
  <body>
    <article>
      <h1>Szalony weekend</h1>
      <address><time datetime="2019-11-22T06:00:00+00:00">22 Nov 2019, 06:00</time> by <a rel="author" href="https://www.przegladsportowy.pl/autorzy/maciej-kaliszuk" target="_blank">Maciej Kaliszuk</a></address>
      <p>
        <b>
          <b>Jedni kadrowicze grają przeciw sobie w Serie A i Bundeslidze, inni rozgrywają spotkania na szczycie w Chorwacji i Bułgarii.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Robert Lewandowski kontra Dawid Kownacki, Piotr Zieliński przeciw Krzysztofowi Piątkowi – te starcia reprezentantów Polski w najbliższy weekend powinny przyciągnąć szczególną uwagę polskich kibiców.</p>
      <p>Dla Lewandowskiego starcie z Fortuną ma szczególne znaczenie. W pięciu meczach przeciw temu zespołowi nie zdobył jeszcze bramki. To jedyny zespół, z którym mierzył się w tylu spotkaniach i nie strzelił mu gola. Cały jego dorobek w tych potyczkach to jedna asysta.</p>
      <p>Nigdy wcześniej Lewy nie był w aż tak dobrej formie jak teraz. W tym sezonie strzelił gole we wszystkich meczach Bundesligi i Ligi Mistrzów. Czasami można odnieść wrażenie, że w pojedynkę ciągnie Bayern.</p>
      <p>Za to w znacznie słabszej dyspozycji jest Kownacki, który od ponad pół roku czeka na gola lub asystę w barwach Fortuny.</p>
      <p>Może jeszcze ciekawsze będzie starcie naszych rodaków w Serie A – Piotra Zielińskiego z Napoli i Krzysztofa Piątka z Milanu. Oczywiście gdyby Arkadiusz Milik nie był kontuzjowany, spotkanie miałoby jeszcze większe znaczenie, bo stanąłby naprzeciw Piątka, konkurenta do gry w reprezentacyjnym ataku.</p>
      <p>Napastnik Milanu zdobył w tym sezonie tylko trzy bramki, ostatnią 20 października. W czterech kolejnych potyczkach ta sztuka mu się nie udała. Na dodatek z krytyką spotkała się jego wypowiedź podczas zgrupowania reprezentacji. – Teraz kosztowałem 38 milionów euro i chcę zrobić wszystko, żeby przy następnej zmianie klubu było to 60-70 milionów – powiedział w wywiadzie dla TVP Sport. – Całkowicie stracił kontakt z rzeczywistością. Strzelił tylko trzy gole w lidze i jest spektakularnie rozczarowujący – powiedział znany dziennikarz Stefano Agresti, współpracujący m.in. z „Corriere della Sera”.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>W Polsce z krytyką nieraz musi mierzyć się Zieliński. W Neapolu ostatnio jest mu jeszcze trudniej. Napoli nie wygrało pięciu meczów z rzędu i jest dopiero na siódmej pozycji. Na dodatek musi mierzyć się z wewnętrznymi problemami i konfliktem właściciela klubu Aurelio De Lauretiisa z drużyną. Jego syn Edo tylko dolał ostatnio oliwy do ognia, zarzucając piłkarzom „brak jaj”.</p>
      <p>Milan jest jeszcze siedem miejsc niżej, a w ostatnich pięciu spotkaniach odniósł tylko jedno zwycięstwo. Hit Serie A zmieni się raczej w mecz o przełamanie. Komuś się nie uda i pogrąży się w jeszcze większym kryzysie.</p>
      <p>
        <b>Człowiek w masce?</b>
      </p>
      <p>Pod znakiem zapytania stoi występ Kamila Glika w niedzielnym starciu z Bordeaux. Polak złamał nos w meczu ze Słowenią. – Okazało się, że to jednak złamanie z przemieszczeniem, został nastawiony w szpitalu. Pewnie Kamil będzie grał w masce. W dzisiejszych czasach można grać szybko po odniesieniu takiego urazu – mówi nam lekarz reprezentacji Jacek Jaroszewski. – Kamil ogólnie czuł się dobrze, wiadomo jaki ma charakter, więc na pewnie szybko będzie chciał wrócić. Nie jestem jednak pewien, czy wystąpi już w tej kolejce. Może w klubie będą chcieli, by odpoczął. Dostał silne uderzenie. Teraz są takie procedury, że mogą dać mu wolne – dodaje.</p>
      <p>Pytanie, czy taka maska nie utrudni mu gry. – Maski są świetnie dopasowane, ale zawodnicy różnie sobie z tym radzą. Niektórzy nie mają komfortu, innym to nie przeszkadza. A grać w takiej masce trzeba około czterech tygodni – mówi lekarz kadry.</p>
      <p>Takich wątpliwości nie ma w przypadku Macieja Rybusa, którego z powodu urazu ominęły listopadowe spotkania w drużynie narodowej. Tymczasem już dziś ma wystąpić w starciu z Tambowem. – Czuje się dobrze. Trenuje z drużyną i zagra w następnym meczu – powiedział trener Lokomotiwu Jurij Sjomin. Oczywiście wystąpi też Grzegorz Krychowiak. On jest pewniakiem w składzie Lokomotiwu, za to jego nieco starszy kolega przez problemy z pachwiną ostatnio częściej nie gra niż gra. Polak wystąpił tylko w czterech z poprzednich jedenastu ligowych spotkań wicemistrzów Rosji. A Lokomotiw nie jest w najlepszej formie, od ponad miesiąca czeka na zwycięstwo, a rozegrał w tym czasie pięć potyczek (trzy w Premjer Lidze, dwie w Lidze Mistrzów z Juventusem).</p>
      <p>
        <b>Hity w Chorwacji i Bułgarii</b>
      </p>
      <p>W cieniu bardziej znanych kolegów być może jednak najważniejszy mecz rozegra Damian Kądzior. W barwach Dinama Zagrzeb czeka go spotkanie na szczycie ligi chorwackiej z Hajdukiem Split. Jego zespół prowadzi z czterema punktami przewagi nad dzisiejszym rywalem.</p>
      <p>Polak w Lidze Mistrzów gra najwyżej epizodyczne role, ale w lidze chorwackiej występuje regularnie. Nenad Bjelica dokonuje bowiem wielkich rotacji w składzie i najmocniejszy skład wystawia w Champions League, a na krajowym podwórku teoretycznie nieco słabszą jedenastkę. Kądzior spisuje się tam bardzo dobrze, w ostatnich sześciu spotkaniach strzelił trzy gole i miał trzy asysty. Tym razem nie jest to jednak zwykły mecz ligowy, ale tamtejszy klasyk. Mimo wszystko Kądzior ma zagrać. – Dinamo jest o dwie czy trzy półki wyżej niż Hajduk, może więc nawet w takim spotkaniu wystawić słabszy skład. Najlepszy jest zarezerwowany na Ligę Mistrzów – mówi nam Dubravko Miličić z dziennika „24 sata”.</p>
      <p>Hajduk, choć ma najwyższą frekwencję na meczach ligowych, w ostatnich latach jest w cieniu przeciwnika ze stolicy. Na tytuł czeka od 2005 roku, Dinamo od tego czasu aż 13 razy wywalczyło mistrzostwo (czyli nie zdobyło go tylko w 2017 roku). Teraz ekipa z Zagrzebia ma szansę znów uciec rywalom w tabeli i zrobić krok ku kolejnemu triumfowi na krajowym podwórku.</p>
      <p>Podobnie wygląda sytuacja Jacka Góralskiego. Także występuje w drużynie, która ostatnio zdominowała swoją ligę, w tym sezonie znów prowadzi, a w weekend podejmuje wicelidera. Łudogorec Razgrad ma sześć punktów przewagi nad Lokomotiwem Płowdiw, czyli zwycięstwo bardzo przybliży mistrzów Bułgarii do obrony tytułu.</p>
      <p>Góralski, strzelec zwycięskiego gola w spotkaniu ze Słowenią, ma szansę na grę, ale bardziej prawdopodobne jest to, że usiądzie na ławce. Po tym jak słabo zagrał i obejrzał czerwoną kartkę w meczu Ligi Europy z Espanyolem (0:6), w ostatnim spotkaniu ligowym z Witoszą (1:0) siedział na ławce. Z Polakiem czy bez niego Łudogorec będzie faworytem, odniósł w lidze dziewięć zwycięstw z rzędu.</p>
    </article>
  </body>
</html>