<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187849/"/>
    <meta property="og:site_name" content="Janam TV"/>
    <meta property="article:published_time" content="2019-11-22T06:04:15+00:00"/>
    <meta property="og:title" content="‘ന്റെ മോളെ കുറിച്ച് പറഞ്ഞില്ലെങ്കില്‍ പിന്നെ ഞാനെങ്ങനെ അവളുടെ പച്ചനയാകും’; അവള്‍ എന്റെ ശ്വാസമാണ്, മിനിറ്റിനുളളില്‍ പിണക്കം മാറ്റുന്ന സാമര്‍ത്ഥ്യക്കാരി, കേരളക്കരയെ കണ്ണീരിലാഴ്ത്തിയ ഷഹലയ്ക്ക് ഇളയമ്മയുടെ കുറിപ്പ്"/>
    <meta property="og:description" content="ഷഹലയുടെ വാക്കുകള്‍ അധ്യാപകര്‍ ഒരു നിമിഷം കേട്ടിരുന്നെങ്കില്‍....ഡോക്ടര്‍മാര്‍ ഒരു നിമിഷം ഉണര്‍ന്ന് പ്രവര്‍ത്തിച്ചിരുന്നെങ്കില്‍ ഇന്ന് ഷഹല നമ്മെ"/>
  </head>
  <body>
    <article>
      <h1>‘ന്റെ മോളെ കുറിച്ച് പറഞ്ഞില്ലെങ്കില്‍ പിന്നെ ഞാനെങ്ങനെ അവളുടെ പച്ചനയാകും’; അവള്‍ എന്റെ ശ്വാസമാണ്, മിനിറ്റിനുളളില്‍ പിണക്കം മാറ്റുന്ന സാമര്‍ത്ഥ്യക്കാരി, കേരളക്കരയെ കണ്ണീരിലാഴ്ത്തിയ ഷഹലയ്ക്ക് ഇളയമ്മയുടെ കുറിപ്പ്</h1>
      <address><time datetime="2019-11-22T06:04:15+00:00">22 Nov 2019, 06:04</time> by <a rel="author">Janam TV Web Desk</a></address>
      <p>ഷഹലയുടെ വാക്കുകള്‍ അധ്യാപകര്‍ ഒരു നിമിഷം കേട്ടിരുന്നെങ്കില്‍….ഡോക്ടര്‍മാര്‍ ഒരു നിമിഷം ഉണര്‍ന്ന് പ്രവര്‍ത്തിച്ചിരുന്നെങ്കില്‍ ഇന്ന് ഷഹല നമ്മെ വിട്ടുപോകില്ലായിരുന്നു.</p>
      <p>‘ഉമ്മ, എനിക്ക് ഒന്നൂല്ല, ഉപ്പാന്റെ കൂടെ ആശുപത്രില്‍ പോയിട്ട് വരാ’ അവസാനമായി ഉമ്മയോട് ഷഹല പറഞ്ഞ വാക്കുകളാണ്. തിരിച്ചെത്തിയത് ഷഹലയുടെ ചേതനയറ്റ ശരീരമായിരുന്നു.</p>
      <p>ഷഹലയുടെ വിയോഗത്തില്‍ കൊച്ചുമിടുക്കിയെ കുറിച്ച് ചെറിയമ്മ ഫസ്ന ഫാത്തിമ എഴുതിയ കുറിപ്പ് എത്ര കഠിന ഹൃദയരെയും വേദനിപ്പിക്കുന്നതാണ്. ‘ന്റെ മോളെ കുറിച്ച് പറഞ്ഞില്ലെങ്കില്‍ പിന്നെ ഞാനെങ്ങനെ അവളുടെ പച്ചനയാകും’ എന്ന തുടങ്ങുന്ന കുറിപ്പ് ഏവരെയും കണ്ണീരണിയിക്കുന്നത്.</p>
      <p>”ന്റെ മോളെ കുറിച്ച് പറഞ്ഞില്ലെങ്കില്‍ പിന്നെ ഞാനെങ്ങനെ അവളുടെ പച്ചനയാകും. എപ്പോഴും ചിരിക്കുന്ന പ്രകൃതം. വഴക്കും പറഞ്ഞാലും കുഞ്ഞിനെ പോലെ കൊഞ്ചിച്ച് മിനിറ്റിനുളളില്‍ പിണക്കം മാറ്റുന്ന സാമര്‍ത്ഥ്യക്കാരി. നര്‍ത്തകി, അഭിനേത്രി, ചിത്രകാരി, ഗ്രീറ്റിങ് കാര്‍ഡ് നിര്‍മാതാവ്…..അങ്ങനെ പോവുന്നു ഞാന്‍ കുഞ്ഞാവയെന്ന് വിളിക്കുന്ന എന്റെ ഷഹലയുടെ വിശേഷണം.</p>
      <p>എനിക്ക് ശേഷം ഞങ്ങളുടെ വീട്ടിലെത്തിയ ആദ്യത്തെ കുഞ്ഞിക്കാല്‍….അതിന്റെ എല്ലാ ലാളനയും അവള്‍ക്ക് കിട്ടിയിട്ടുണ്ട്. നിഷ്‌കളങ്കമായി ചിരിച്ച ഞങ്ങളിലെ ദേഷ്യത്തെ ശമിപ്പിക്കാനുള്ള പ്രത്യേക കഴിവ് അവള്‍ക്കുണ്ട്. അവളിലെ കുശുമ്പുകാരിയെ ഉണര്‍ത്താന്‍ അവളുടെ ഉമ്മയുടെ മൂത്ത മകളാണ് ഞാന്‍ എന്ന് കളി പറഞ്ഞിട്ടുണ്ട്. പാവം അത് വിശ്വസിച്ചിട്ടുമുണ്ട്.</p>
      <p>അശോക ഹോസ്പിറ്റലിലെ ലേബര്‍ റൂമിനു മുന്നില്‍ നിന്ന് ഉമ്മച്ചിയുടെ കൈകളിലേക്ക് അവളെ നഴ്സുമാര്‍ നല്‍കിയപ്പോഴാണ് ആദ്യമായി കാണുന്നത്. പിന്നീടങ്ങോട്ട് ഒരോ അടിയിലും അവള്‍ എന്റെ ശ്വാസമായിരുന്നു. പദവി കൊണ്ട് ഞാന്‍ അവള്‍ക്ക് ഇളയമ്മയാണ്. പക്ഷേ എന്നോട് അവള്‍ക്ക് വാടി പോടി ബന്ധമാണ്. വയനാട് നിന്ന് കോഴിക്കോട് വരുമ്പോള്‍ ബീച്ച്, പാര്‍ക്ക് എന്നുവേണ്ട ഞങ്ങള്‍ കറങ്ങാത്ത സ്ഥലങ്ങളില്ല.</p>
      <p>അവസാനമായി അവള്‍ കോഴിക്കോട് വന്നത് കഴിഞ്ഞയാഴ്ചയാണ്്. നവംബര്‍ 11 ന് തിരിച്ചു പോകുമ്പോള്‍ ഹല്‍വയും മിഠായിയുമാണ് യാത്രയാക്കിയത്. എന്റെ പിറന്നാളിന് സര്‍പ്രൈസ് ഗിഫ്റ്റൊരുക്കി കാത്തിരിക്കായിരുന്നു. പക്ഷേ തിരക്ക് കാരണം എനിക്ക് വയനാട് എത്താന്‍ പറ്റിയില്ല. എത്തിയതോ നവംബര്‍ 20-ന്. വിഷം കൊണ്ട് നീലിച്ച അവളെ വെള്ള തുണിയില്‍ പൊതിഞ്ഞു കെട്ടിയുള്ള കാഴ്ച കാണാന്‍. ഓര്‍മയുള്ള കാലത്തോളം മറക്കില്ല ഇനി ദിനങ്ങള്‍. ഉമ്മച്ചി പോയി ആറു മാസം തികയുമ്പോഴാണ് അവളും മടങ്ങിയത്. എന്റെ കുഞ്ഞാവ ജീവിക്കുന്നു, എന്നും ഞങ്ങളുടെ ഓര്‍മകളിലൂടെ………………………”</p>
      <p>പുതിയതായി പണിത വീട്ടിലേക്ക് വെള്ളത്തുണിയില്‍ ഷഹലയെ കൊണ്ടുവരുമ്പോള്‍ അവള്‍ നട്ടു വളര്‍ത്തിയ റോസാച്ചെടികള്‍ മുഴുവന്‍ പൂത്തുലഞ്ഞ് നില്‍ക്കുന്നുണ്ടായിരുന്നു…………… ഇനിയെങ്കിലും ആരുടെയും അനാസ്ഥയില്‍ ഒരു പൂവ് പോലും പൊഴിയാതിരിക്കട്ടെ.</p>
    </article>
  </body>
</html>