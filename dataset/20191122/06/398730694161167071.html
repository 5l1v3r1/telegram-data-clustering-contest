<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/who-svenska-ungdomar-ror-sig-minst-i-norden/"/>
    <meta property="og:site_name" content="DN.SE"/>
    <meta property="article:published_time" content="2019-11-22T06:11:21+00:00"/>
    <meta property="og:title" content="WHO: Svenska ungdomar rör sig minst i Norden"/>
    <meta property="og:description" content="Svenska barn och ungdomar rör på sig minst i hela Norden."/>
  </head>
  <body>
    <article>
      <h1>WHO: Svenska ungdomar rör sig minst i Norden</h1>
      <address><time datetime="2019-11-22T06:11:21+00:00">22 Nov 2019, 06:11</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Svenska barn och ungdomar rör på sig minst i hela Norden. Här får åtta av tio i den gruppen för lite motion, enligt WHO, en siffra som försämrats de senaste 15 åren. I Finland går utvecklingen i motsatt riktning.</b>
      </p>
      <p>2001 nådde 82,5 procent av världens barn och ungdomar i åldern 11–17 år inte upp till WHO:s rekommendationer om en timme eller mer av måttlig till intensiv fysisk aktivitet om dagen.</p>
      <p>15 år senare (2016) hade denna siffra visserligen minskat till 81,0 procent, men den är fortfarande på tok för hög, konstaterar Världshälsoorganisationen i sin senaste sammanställning publicerad i tidskriften The Lancet.</p>
      <p><b>Även om förändringarna är små</b> mellan åren kvarstår huvudobservationen att alldeles för många är inaktiva, påpekar docent Örjan Ekblom på Gymnastik- och idrottshögskolan (GIH).</p>
      <p>– Återigen en studie som visar att en majoritet av barn och ungdomar inte når rekommendationerna, säger han till TT.</p>
      <p>Flera studier har på senare år visat att stillasittande i sig inte är ett stort hälsobekymmer, utan det är sannolikt avsaknaden av fysisk aktivitet för barn och unga, enligt Örjan Ekblom.</p>
      <p>– Det är bekymmersamt för det rör sig om den del i livet när man är som mest aktiv.</p>
      <p><b>I Sverige, som i många andra höginkomstländer</b>, går utvecklingen åt fel håll i WHO-mätningarna. 2001 var 83,6 procent av svenska ungdomar fysiskt inaktiva. Andelen hade ökat till 84,7 procent 15 år senare.</p>
      <p>Och precis som i nästan alla andra länder är flickorna betydligt mindre aktiva än pojkarna. 2016 fick 87,3 procent av svenska flickor för lite motion. Motsvarande siffra bland pojkarna var 82,2 procent.</p>
      <p>– Denna trend är oroande. Fler möjligheter måste till för att fånga upp och bibehålla flickors intresse av och delaktighet i fysisk aktivitet, genom ungdomsåren och vidare in i vuxen ålder, säger Leanne Riley, en av rapportens medförfattare.</p>
      <p>WHO-siffrorna visar också att svenska ungdomar rör sig minst i hela Norden. Finland är ohotad etta och har dessutom lyckats med konststycket att förbättra sina siffror, från 78,2 procents inaktivitet bland sina ungdomar 2001 till 75,4 procent 2016.</p>
      <p>– Finland har sedan många år ett systematiskt arbete där man kommit längre i att planera och genomföra fysiska aktiviteter. Sverige saknar en nationell handlingsplan för fysisk aktivitet, säger Örjan Ekblom.</p>
      <p><b>Han anser att det är viktigt</b> att ”avsportifiera” de fysiska aktiviteterna för att få en förändring till stånd.</p>
      <p>– Det handlar inte om att spela fotboll eller hoppa längdhopp eller så, utan att få så mycket fysisk aktivitet varje dag att kroppen inte blir sjuk.</p>
      <p>Förebygg nu i stället för att behandla i framtiden bör vara ledorden, tycker Örjan Ekblom:</p>
      <p>– Vi kommer inte att kunna upprätthålla välfärdssamhället om vi får jättemånga människor med kroniska sjukdomar som till viss del beror på livsstil.</p>
    </article>
  </body>
</html>