<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/stikker-ikke-av-med-pengene/71843801"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T06:21:45+00:00"/>
    <meta property="og:title" content="Stikker ikke av med pengene"/>
    <meta property="og:description" content="Eks-langrennskonge Petter Northug var helt spesiell. Men økonomien i norsk skisport knekker ikke med ham."/>
  </head>
  <body>
    <article>
      <h1>Stikker ikke av med pengene</h1>
      <h2>Eks-langrennskonge Petter Northug var helt spesiell. Men økonomien i norsk skisport knekker ikke med ham.</h2>
      <address><time datetime="2019-11-22T06:21:45+00:00">22 Nov 2019, 06:21</time> by <a rel="author">Esten O. Sæther KOMMENTAR</a></address>
      <p><b>BEITOSTØLEN</b> (Dagbladet) Når mange snakker om et før-og-etter-Petter Northug som et dramatisk skifte for norsk skisport, har de gode grunner for det. Ingen norsk langrennsløper har noen gang gitt mer jevn oppmerksomhet til sporten sin. Uten Sirkus Northug er den sporten som starter sesongen i dag, definitivt helt annerledes.</p>
      <p>Enkelt sagt:</p>
      <ul>
        <li>Mindre Northug, mindre moro.</li>
      </ul>
      <p>Underveis i alle disse åra har hans ulike innfall splittet hjemmepublikummet, men effekten har vært der uansett. Petter Northug var i ti år skisportens beste plakat.</p>
      <p>Og fortjener all takk for det.</p>
      <p><b>HVORDAN</b> sporten heretter skal skaffe seg like mye publisitet, blir en utfordring.</p>
      <p>Men siden Petter allerede er på plass på åpningsrennene som Skiforbundets <a href="https://www.dagbladet.no/sport/northug-blir-sponsor-for-skiforbundet/71498316">sponsor</a> med solbrillene sine, er det grunn til å se litt klarere på hva sporten savner uten ham i sporet.</p>
      <p>Det er i hvert fall ikke penger.</p>
      <p><b>FOR</b> noen uker siden <a href="https://www.adressa.no/100Sport/langrenn/Na-ser-vi-hva-Northug-egentlig-betydde-281516b.html">knyttet </a>Adresseavisas kommentator Northug exit med utfordringene i sportens prioriteringer av bredde:</p>
      <p>- <i>Nå ser vi hva Northug egentlig betydde</i>, lød tittelen på en sak med et viktig perspektiv.</p>
      <p>Men tallgrunnlaget for denne bekymringen var skjevt. Det overvurderte om mulig Petter Northugs rolle i norsk skisport.</p>
      <p><b>SÅNT</b> er fort gjort i lengselen etter en gammel publikumsfavoritt. Seinest denne uka ble Northug igjen for <a href="https://www.aftenposten.no/sport/langrenn/i/opxdbm/uten-northug-kommer-den-store-testen">tett knyttet</a> til utviklingen i skisportens økonomi.</p>
      <p>Petter Northug som revolusjonerte langrenn var selvsagt viktig også for pengene som rislet over sporten i forkant av VM i Oslo 2011. Med ved å gi ham en for dominerende plass i dette regnskapet, forsvinner den nødvendige forståelsen av hva som skal til for fortsatt å finansiere nasjonalsporten nå som Northug definitivt er ute.</p>
      <p>Om den forståelsen glipper, kan sportens felles penger virkelig forsvinne med Petter.</p>
      <p><b>NÅ</b> er det mer av penger enn noen gang. Da Petter Northug brøt med landslaget våren 2013, var de årlige markedsinntektene på litt over 67 millioner. I de fem påfølgende sesongene med Petter som privatløper, steg forbundets inntekter til et jevnt nivå på 85 millioner. Altså slett ingen negativ effekt selv om den største stjernen bare var til sponsorenes bruk i noen måneder hver vinter.</p>
      <p>Det samme bildet kommer idet Petters karriere fases ut. Denne sesongen får Skiforbundets rekordhøye 92 millioner kroner i sponsorinntekter. Og neste år helt uten Northug, setter langrenn ny rekord igjen.</p>
      <p>Da blir markedsinntektene på over 95 millioner kroner.</p>
      <p><b>HVORFOR</b> skjer denne inntektsveksten etter at den mest omtalte løperen har lagt opp? Mest fordi slik idrettssponsing sjelden er knyttet opp til enkeltløpere. Personen Petter Northug var i seg selv aldri avgjørende for dem som betaler for sporten.</p>
      <p>Det mest interessante for dem er omdømmet til selve lagene. Der er jentene viktigst; akkurat som veksten i sponsorinntektene også må sees i sammenheng med kvinnenes stadig sterkere posisjon som forbrukere.</p>
      <p>Sånn er det skijentene rundt Marit Bjørgen og Therese Johaug som i alle disse åra har betydd mest for økte felles inntekter. Skijentenes omdømme har i denne perioden holdt seg høyt på rundt 60 prosent positiv.</p>
      <p><b>DEN</b> negative markedseffekten av vanskelige saker underveis som astmadebatt og brudd på dopingregler, har vært svært kortvarig. I den ferske omdømmemålingen er skijentene tilbake på et rekordhøyt nivå. Da er det naturlig at inntektene nå stiger.</p>
      <p>Den samme sponsorinteressen for jentene finner du igjen på det også økende markedet for internasjonale turrenn. Satsingen på <a href="https://vismaskiclassics.com/">Ski Classics</a> er kommet opp i hele 35 ulike profflag. Fem av dem er norske, og der har sponsorene bedt om en tydeligere kvinnesatsing.</p>
      <p>De regjerende mesterne på laget til Aukland-brødrene Anders og Jørgen har tatt konsekvensen av det. Da Team Ragde Eiendom i går åpnet sesongen, var det med to nye jenter på laget. <a href="https://www.langrenn.com/resultater-thea-krokan-murud-2018-2019.6212869-333547.html">Thea Krokan Murud</a> og <a href="https://www.teamveidekke.no/innlandet/emilie-fleten/">Emilie Fleten</a> er hentet fra det vanlige norske rekruttlandslaget for å ta opp konkurransen med de beste turløperne i en nivåmessig sterk, men for tynn eliteklasse for kvinner.</p>
      <p><b>KLARER</b> de store turrennene å få satt sammen bredere kvinnefelt, ligger det an til ytterligere inntektsvekst også der. Ikke minst hvis NRK etter å ha tapt mange av TV-rettighetene i verdenscupen, skifter fokus til mer satsing på Ski Classics.</p>
      <p>Uansett gjelder det å forstå viktigheten av en bedre kjønnsbalanse om du vil finansiere toppidretten din.</p>
      <p>I langrenn er det jentene som sikrer de største inntektene.</p>
    </article>
  </body>
</html>