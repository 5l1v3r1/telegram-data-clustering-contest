<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2823208-u-kazahstani-vsanuvali-pamat-vazniv-akmolinskogo-taboru-sered-akih-750-ukrainok.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T06:16:00+00:00"/>
    <meta property="og:title" content="У Казахстані вшанували пам’ять в’язнів Акмолинського табору, серед яких 750 українок"/>
    <meta property="og:description" content="Представники Посольства України в Казахстані з нагоди Дня Гідності та Свободи відвідали Музейно-меморіальний комплекс жертв політичних репресій і тоталітаризму «АЛЖИР» і вшанували пам’ять його в’язнів, серед яких 750 українок."/>
  </head>
  <body>
    <article>
      <h1>У Казахстані вшанували пам’ять в’язнів Акмолинського табору, серед яких 750 українок</h1>
      <h2>Представники Посольства України в Казахстані з нагоди Дня Гідності та Свободи відвідали Музейно-меморіальний комплекс жертв політичних репресій і тоталітаризму «АЛЖИР» і вшанували пам’ять його в’язнів, серед яких 750 українок.</h2>
      <address>
        <time datetime="2019-11-22T06:16:00+00:00">22 Nov 2019, 06:16</time>
      </address>
      <p>Про це повідомляє <a href="https://kazakhstan.mfa.gov.ua/ua/press-center/news/76081-vidviduvannya-muzejno-memorialynogo-kompleksu-zhertv-politichnih-represij-i-totalitarizmu-alzhir-z-nagodi-dnya-gidnosti-i-svobodi">пресслужба </a>диппредставництва.</p>
      <p>«Надзвичайний і Повноважний Посол України в РК І.Д.Кулеба, Аташе з питань оборони, військово-повітряний аташе при Посольстві Генерал-лейтенант О.В.Метелап та дипломати Посольства України в Республіці Казахстан відвідали Музейно-меморіальний комплекс жертв політичних репресій і тоталітаризму «АЛЖИР». Присутні вшанували в’язнів Акмолинського табору «дружин зрадників Батьківщини» хвилиною мовчання та поклали квіти до пам’ятного знаку «Донькам України підступно і безжалісно покараним сталінським режимом за свою вірність», - йдеться у повідомленні. </p>
      <figure>
        <img src="https://static.ukrinform.com/photos/2019_11/1574408778-691.jpg"/>
      </figure>
      <p>Гостям музею було продемонстровано документальний фільм про страшні події тих часів, а також запропоновано екскурсію музеєм. </p>
      <p>Нагадується, що наказ НКВС СРСР № 00486 від 15 серпня 1937 року поклав початок масовим репресіям проти членів сімей зрадників Батьківщини. Цей документ дав право без доказу провини їзаарештовувати й направляти в табори, в першу чергу, дружин тих, кого переслідували за політичними мотивами. У короткі терміни протягом декількох місяців було заарештовано і засуджено на 5-8 років практично всіх дружин «зрадників Батьківщини».</p>
      <p>Саме для них на підставі даного наказу НКВС від 3 грудня 1937 на базі так званої «26-ій точки Карлагу», було утворено Акмолинське спецвідділення Карлаг НКВС, через який пройшло 750 жителів України.</p>
      <figure>
        <img src="https://static.ukrinform.com/photos/2019_11/1574408779-123.jpg"/>
      </figure>
      <p>Музейно-меморіальний комплекс жертв політичних репресій і тоталітаризму «АЛЖИР» було відкрито 31 травня 2007 року за ініціативи та за участі Першого Президента РК Н.А. Назарбаєва в селищі Акмол.</p>
      <p>21 листопада в Україні відзначається День Гідності та Свободи. Цей День встановлено Указом Президента України з метою утвердження в Україні ідеалів свободи і демократії, збереження та донесення до сучасного і майбутніх поколінь об’єктивної інформації про доленосні події в Україні початку XXI століття, а також віддання належної шани патріотизму й мужності громадян, які постали на захист демократичних цінностей, прав і свобод людини і громадянина, національних інтересів нашої держави та її європейського вибору.</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2823161-u-svejcarii-do-dna-gidnosti-ta-svobodi-priurocili-konferenciu.html">У Швейцарії до Дня Гідності та Свободи приурочили конференцію</a>
      </blockquote>
      <figure>
        <img src="https://static.ukrinform.com/photos/2019_11/1574408779-335.jpg"/>
      </figure>
      <p>
        <i>Фото: Посольство України в Республіці Казахстан у Facebook</i>
      </p>
    </article>
  </body>
</html>