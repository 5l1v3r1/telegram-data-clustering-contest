<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/onderzoek-naar-dood-belgisch-nederlandse-model-ivana-smit-wordt-heropend~a4ce5425/"/>
    <meta property="og:site_name" content="HLN"/>
    <meta property="article:published_time" content="2019-11-22T06:57:43+00:00"/>
    <meta property="og:title" content="Onderzoek naar dood Belgisch-Nederlandse model Ivana Smit wordt heropend"/>
    <meta property="og:description" content="Het onderzoek naar de dood van het Belgisch-Nederlandse fotomodel Ivana Smit (18) moet heropend worden. Het hoger beroep van de familie is gegrond verklaard door het Maleisische gerechtshof. Dat me..."/>
  </head>
  <body>
    <article>
      <h1>Onderzoek naar dood Belgisch-Nederlandse model Ivana Smit wordt heropend</h1>
      <address><time datetime="2019-11-22T06:57:43+00:00">22 Nov 2019, 06:57</time> by <a rel="author">Simone van Zwienen</a></address>
      <p>
        <b>Het onderzoek naar de dood van het Belgisch-Nederlandse fotomodel Ivana Smit (18) moet heropend worden. Het hoger beroep van de familie is gegrond verklaard door het Maleisische gerechtshof. Dat melden de advocaat van de familie, Sebas Diekstra, en lokale media.</b>
      </p>
      <p>Volgens de advocaat heeft rechter Collin Lawrence Sequerah geoordeeld dat de dood van de toen 18-jarige Smit het gevolg is van ‘handelen van derden’. In maart oordeelde de rechter van de rechtbank in Kuala Lumpur nog dat de dood van Smit een ongeval was. Daartegen was de familie in hoger beroep gegaan.</p>
      <p>Ivana Smit overleed in december 2017 in de Maleisische hoofdstad Kuala Lumpur. Ze was van het balkon van de Johnsons op de twintigste verdieping gevallen. De tiener had veel drugs in haar bloed, bleek bij de autopsie. Zelfs zoveel, dat ze mogelijk niet door de val maar door een overdosis is overleden. Het beginnend fotomodel werd bovendien in een opvallende houding aangetroffen na haar val, alsof ze lag te slapen met haar armen gebogen over haar borst. Bovendien was er nauwelijks bloed na de val van grote hoogte.</p>
      <p>Volgens de familie Smit is het Amerikaanse stel waarmee Ivana de nacht doorbracht verantwoordelijk voor haar dood. Alex en Luna Johnson ontkennen alle beschuldigingen en dreigen zelfs met gerechtelijke stappen als de aantijgingen niet stoppen.</p>
      <figure>
        <iframe data-src="https://twitter.com/sebasdiekstra/status/1197757301266034688" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>