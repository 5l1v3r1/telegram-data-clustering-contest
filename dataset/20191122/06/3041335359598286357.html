<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/politics/parliament/olo-kai-pio-pithani-i-apolyti-synainesi-gia-tin-psifo-ton-apodimon/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T06:07:59+00:00"/>
    <meta property="og:title" content="Όλο και πιο πιθανή η απόλυτη συναίνεση για την ψήφο των αποδήμων"/>
    <meta property="og:description" content="Για τη ψήφιση του νόμου απαιτείται αυξημένη πλειοψηφία 200 βουλευτών και σε αυτό το πλαίσιο, συνεδρίασε τρεις φορές διακομματική επιτροπή η αποτελούμενη από τους εκπροσώπους των έξι κοινοβουλευτικών κομμάτων"/>
  </head>
  <body>
    <article>
      <h6 class="kicker">Οι εξελίξεις στη Βουλή</h6>
      <h1>Όλο και πιο πιθανή η απόλυτη συναίνεση για την ψήφο των αποδήμων</h1>
      <h2>Για τη ψήφιση του νόμου απαιτείται αυξημένη πλειοψηφία 200 βουλευτών και σε αυτό το πλαίσιο, συνεδρίασε τρεις φορές διακομματική επιτροπή η αποτελούμενη από τους εκπροσώπους των έξι κοινοβουλευτικών κομμάτων</h2>
      <address><time datetime="2019-11-22T06:07:59+00:00">22 Nov 2019, 06:07</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Δημιουργούνται οι απαραίτητες συνθήκες  κοινοβουλευτικής σύγκλισης για την επίτευξη της συνταγματικής και νομοθετικής κατοχύρωσης της διευκόλυνσης της ψήφου των Ελλήνων του εξωτερικού, δηλαδή από τον τόπο διαμονής τους.</p>
      <p>Μέχρι την τελευταία στιγμή, ο ΣΥΡΙΖΑ δείχνει να κρατά στάση αναμονής, ζητώντας βελτιώσεις στο άρθρο 54 του Συντάγματος, το οποίο συζητείται στην Ολομέλεια, ενώ οι τελικές προτάσεις της κυβέρνησης για το περιεχόμενο της αναθεώρησης του άρθρου 54 αλλά και του εφαρμοστικού νομοσχεδίου, που θα κατατεθεί την Τρίτη στη Βουλή, φαίνεται να αίρουν τις βασικές ενστάσεις του ΚΚΕ, που εμφανίζεται να έχει λάβει  ρόλο πρωταγωνιστικό στις σχετικές διαπραγματεύσεις που διεξάγονται μεταξύ των κομμάτων της αντιπολίτευσης (ΣΥΡΙΖΑ, ΜΕΡΑ25) και του υπουργού Εσωτερικών Τάκη Θεοδωρικάκο.</p>
      <p>
        <a href="https://www.in.gr/2019/11/22/greece/giatros-panagiotis-rafail-se-treis-mines-tha-exoume-kali-eikona-gia-ta-apotelesmata-tis-therapeias/">Γιατρός Παναγιώτης Ραφαήλ : Σε τρεις μήνες θα έχουμε καλή εικόνα για τα αποτελέσματα της θεραπείας</a>
      </p>
      <p>Με αυτά δεδομένα, δεν αποκλείεται να ψηφιστεί, τόσο η αναθεώρηση του άρθρου 54, όσο και το νομοσχέδιο που θα ακολουθήσει,  με την απόλυτη στήριξη των 300 της Βουλής.</p>
      <p>Να σημειωθεί πως για τη ψήφιση του νόμου απαιτείται αυξημένη πλειοψηφία 200 βουλευτών και σε αυτό το πλαίσιο, συνεδρίασε 3 φορές διακομματική επιτροπή αποτελούμενη από τους εκπροσώπους των 6 κοινοβουλευτικών κομμάτων. Αποτέλεσμα των ανωτέρω συνεδριάσεων ήταν η καταρχήν σύγκλιση σε μια συμφωνία 4 + 1 σημείων, η οποία δημιουργεί τις προϋποθέσεις για την επίτευξη της πλειοψηφίας των 200 θετικών ψήφων.</p>
      <p>Το ΚΚΕ έχει ζητήσει να τεθούν προϋποθέσεις (φορολογικές, χρόνος απουσίας από την πατρίδα, ελάχιστο χρόνο παραμονής του σε αυτή, δεσμοί κ.α.) που εξασφαλίζουν ότι αυτοί που θα διευκολυνθούν έχουν γνώση της ελληνικής πραγματικότητας και άμεση επίπτωση των εκλογικών τους επιλογών. Ως μόνη εκκρεμότητα, εμφανίζεται,  η επιμέρους προσθήκη στην τελική συνταγματική διάταξη της προϋπόθεσης του «δεσμού με την πατρίδα» που πρέπει να αποδεικνύει ο κάτοικος του εξωτερικού για να μετέχει στην παράλληλη εκλογική διαδικασία που θα διεξάγεται σε ειδικά κέντρα του εξωτερικού.</p>
      <h3>Εκκληση συναίνεσης</h3>
      <p>Ο υπουργός Εσωτερικών, μιλώντας χθες  στη συζήτηση για την αναθεώρηση του Συντάγματος,  ζήτησε από όλα τα κόμματα να αποδείξουν εμπράκτως ότι η Ελλάδα επιθυμεί τη συμβολή των Ελλήνων του εξωτερικού στην προσπάθεια αναγέννησης που κάνει η χώρα.</p>
      <p>Ο  κ. Τάκης Θεοδωρικάκος τόνισε ότι η χώρα έχει ανάγκη τον παγκόσμιο ελληνισμό και για το λόγο αυτό κάλεσε τα κόμματα να υπερψηφίσουν την προσθήκη στο άρθρο 54, ώστε να μην υπάρχει κίνδυνος αντισυνταγματικότητας για τις προβλέψεις του σχεδίου νόμου για την ψήφο των Ελλήνων του εξωτερικού που δόθηκε στη δημοσιότητα και θα κατατεθεί την Τρίτη στη Βουλή.  Ο κ. Θεοδωρικάκος χαρακτήρισε τη συμφωνία της Διακομματικής «συνθήκη συμβιβασμού» και διευκρίνισε ότι η θέση της ΝΔ επί του θέματος είναι αναλλοίωτη, αλλά έπρεπε να υπάρξει συναίνεση ώστε να ψηφιστεί νόμος από τα 2/3 της Βουλής και να γίνει το πρώτο σημαντικό βήμα και κάλεσε όλες τις πολιτικές δυνάμεις να κάνουν πράξη αυτό που κάνουν ήδη οι 26 από τις 28 χώρες της ΕΕ αλλά και ο Θρασύβουλος Ζαΐμης το 1862.</p>
      <h3> Την Τρίτη στη Βουλή το τελικό νομοσχέδιο – Βασικά σημεία</h3>
      <p>Διεξαγωγή της ψηφοφορίας με αυτοπρόσωπη παρουσία του εκλογέα σε εκλογικά τμήματα που θα συσταθούν σε πρεσβείες, προξενεία, χώρους οργανώσεων απόδημων ή άλλους κατάλληλους χώρους. Ο ελάχιστος αριθμός για να συγκροτηθεί εκλογικό τμήμα είναι οι σαράντα (40) εκλογείς.</p>
      <p>Η ψήφος των εκλογέων που ασκούν το εκλογικό τους δικαίωμα στα ανωτέρω εκλογικά τμήματα θα μετράει ισότιμα στο συνολικό εκλογικό αποτέλεσμα και, επομένως, για τη συνολική κατανομή των εδρών.</p>
      <p>Αυξάνονται σε 15 από 12 οι βουλευτές επικρατείας. Οι εκλογείς στα τμήματα του εξωτερικού θα επιλέγουν (δίχως να θέτουν σταυρό προτίμησης) το ψηφοδέλτιο επικρατείας του κόμματος που επιθυμούν. Εναπόκειται στα κόμματα αν θα επιλέξουν έναν ή περισσότερους υποψηφίους στο ψηφοδέλτιο επικρατείας που θα προέρχονται από τον Ελληνισμό της διασποράς.</p>
      <p>Δικαίωμα εγγραφής στους εκλογικούς καταλόγους του εξωτερικού έχουν οι εκλογείς οι οποίοι πληρούν σωρευτικά τα παρακάτω κριτήρια:</p>
      <p>α. Τα τελευταία τριάντα πέντε (35) χρόνια έχουν ζήσει δύο (2) έτη στην Ελλάδα</p>
      <p>β. Έχουν υποβάλει φορολογική δήλωση (Ε1 ή Ε2 ή Ε3 ή Ε9) είτε το τρέχον είτε το προηγούμενο φορολογικό έτος.</p>
      <p>Να ολοκληρωθεί η αναθεώρηση του άρθρου 54 του Συντάγματος ώστε να είναι συμβατοί με το Σύνταγμα οι περιορισμοί του σημείου 4.</p>
      <p>Η αίτηση του εκλογέα θα γίνεται ηλεκτρονικά σε ειδική πύλη η οποία αναμένεται να λειτουργήσει εντός δύο μηνών από τη ψήφιση του νόμου. Εφόσον τα διαθέσιμα στοιχεία για την απόδειξη των κριτηρίων του σημείου 4 είναι διαθέσιμα σε βάσεις δεδομένων του Δημοσίου (και συναινεί ο εκλογέας) αυτά θα αντλούνται αυτεπάγγελτα άμεσα.</p>
      <p>Η πιστοποίηση των κριτηρίων διαμονής γίνεται με δημόσια έγγραφα και ιδίως:</p>
      <p>α) Βεβαίωση φοίτησης από σχολείο πρωτοβάθμιας, δευτεροβάθμιας, μεταδευτεροβάθμιας, τεχνικής ή επαγγελματικής εκπαίδευσης ή από ίδρυμα τριτοβάθμιας εκπαίδευσης.</p>
      <p>β) Βεβαίωση καταβολής ασφαλιστικών εισφορών (ένσημα) της ημεδαπής</p>
      <p>γ) Βεβαίωση εκπλήρωσης της στρατιωτικής θητείας για όσο διάστημα διαρκεί αυτή</p>
      <p>Δεν απαιτείται υποβολή φορολογικής δήλωσης εφόσον ο εκλογέας:</p>
      <p>αα) δεν έχει συμπληρώσει τα τριάντα έτη (30) ζωής και</p>
      <p>ββ) έχει υποβάλει φορολογική δήλωση συγγενείς α’ βαθμού κατά το τρέχον ή το προηγούμενο φορολογικό έτος.</p>
      <h3>Διαβάστε ακόμα:</h3>
      <p>
        <a href="https://www.in.gr/wp-content/uploads/2019/11/AITIOLOGIKI_EKTOS_EPIKRATEIAS.pdf">AITIOLOGIKI_EKTOS_EPIKRATEIAS</a>
      </p>
      <p>
        <a href="https://www.in.gr/wp-content/uploads/2019/11/%CE%A3%CE%A7%CE%95%CE%94%CE%99%CE%9F-%CE%9D%CE%9F%CE%9C%CE%9F%CE%A5_%CE%A8%CE%97%CE%A6%CE%9F%CE%A3_%CE%95%CE%9A%CE%A4%CE%9F%CE%A3_%CE%95%CE%A0%CE%99%CE%9A%CE%A1%CE%91%CE%A4%CE%95%CE%99%CE%91%CE%A3-1.pdf">ΣΧΕΔΙΟ ΝΟΜΟΥ_ΨΗΦΟΣ_ΕΚΤΟΣ_ΕΠΙΚΡΑΤΕΙΑΣ</a>
      </p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/21/politics/psifos-apodimon-ekklisi-theodorikakou-gia-sygklisi/"/>
        <a href="https://www.tanea.gr/2019/11/21/politics/sto-epikentro-i-poiniki-eythyni-ypourgon-kai-i-psifos-ton-ellinon-tou-eksoterikou/"/>
        <a href="https://www.tanea.gr/2019/11/19/politics/syntagmatiki-anatheorisi-i-diadikasia-se-klima-polosis-to-simeio-synainesis-ton-kommaton/"/>
      </related>
    </article>
  </body>
</html>