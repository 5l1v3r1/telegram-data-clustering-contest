<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159072_1491.html"/>
    <meta property="og:site_name" content="Novsport"/>
    <meta property="article:published_time" content="2019-11-22T06:56:00+00:00"/>
    <meta property="og:title" content="Арда с нова защита напролет"/>
    <meta property="og:description" content="Акцентът при селекцията ще падне върху отбраната"/>
  </head>
  <body>
    <article>
      <h1>Арда с нова защита напролет</h1>
      <address><time datetime="2019-11-22T06:56:00+00:00">22 Nov 2019, 06:56</time> by <a rel="author">"Тема спорт"</a></address>
      <p>Арда готви сериозни промени в защитния си вал за пролетния дял на първенството. В клуба са взели решение да наблегнат в зимната селекция на подсилването на отбраната.<br/> <br/>Търси се поне един централен защитник, както и ляв бек. Както вече е известно, кърджалийци опитват да договорят Николай Бодуров, макар засега от ръководството твърдо да отричат, че имат интерес към него. Може да се каже, че Бодуров е цел №1 на Арда. Той се познава отлично със Стамен Белчев, с когото работиха в ЦСКА. Сред другите варианти пред бранителя са Щурм Грац и Ботев Пловдив. <br/> <br/>Като титуляр в сърцето на ариергарда се наложи Илиас Хасани, но той още няма утвърден партньор. Прави впечатление, че опитният Пламен Крумов не е автоматичен първи избор. Сърбинът Зоран Гаич в един момент получаваше доверие, но разочарова и дори не е изключено да напусне през зимата.<br/> <br/>Кърджалийци искат да се подсилят и отляво в отбрана. Възможно е да се стигне до раздяла с Дарко Глишич, който започна сезона като титуляр, но в последно време разочарова и започна да губи доверието на Стамен Белчев.<br/> <br/>Освен това Глишич заема и квота извън ЕС, а в Арда има 4 такива играчи и единият трябва да остава извън групата (Гаич, Ховсепян и Лукас са другите трима). Неведнъж македонецът беше аут от 18-те по треньорско решение. Очаква се като титуляр отляво в Арда да бъде налаган бившият играч на Берое Матеус Леони, който постепенно подобрява кондицията си.<br/> <br/>Под въпросителна е и какво ще се случи с национала на Сиера Леоне Али Сисе и с 20-годишния Милен Стоев. Младият бранител може да бъде преотстъпен, тъй като почти не получава шансове за изява. Сисе, който също е защитник, пък има само 1 участие този сезон и не е изключено да разтрогне. <br/> <br/>На този етап се изисква повече и от десния бек Конър Рандъл. Бившият футболист на Ливърпул остана резерва в последния кръг - при 1:0 над Берое. Тогава записа само 7 минути. Арда е тимът, допуснал най-много голове сред първите 7 в шампионата - 23, и затова иска да укрепи значително отбраната си за пролетния дял и за битката за Топ 6.</p>
      <p> </p>
    </article>
  </body>
</html>