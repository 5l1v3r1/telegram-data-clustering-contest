<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ispaniya-rozsliduje-vpliv-rosiji-na-destabilizaciyu-kataloniji-zmi-641615.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T06:25:30+00:00"/>
    <meta property="og:title" content="Іспанія розслідує вплив Росії на дестабілізацію Каталонії — ЗМІ"/>
    <meta property="og:description" content="Слідство має встановити, чи причетний так званий Підрозділ 29155 — група агентів з ГРУ Росії — до дестабілізації Каталонії у 2017 році"/>
  </head>
  <body>
    <article>
      <h1>Іспанія розслідує вплив Росії на дестабілізацію Каталонії — ЗМІ</h1>
      <address>
        <time datetime="2019-11-22T06:25:30+00:00">22 Nov 2019, 06:25</time>
      </address>
      <h4>Слідство має встановити, чи причетний так званий Підрозділ 29155 — група агентів з ГРУ Росії — до дестабілізації Каталонії у 2017 році</h4>
      <p>Іспанські правоохоронці розслідують можливе втручання російських спецслужб у спробу Каталонії вийти зі складу країни.</p>
      <p>Про це <a href="https://elpais.com/elpais/2019/11/21/inenglish/1574324886_989244.html">повідомляє</a> El País з посиланням на три джерела — один серед законодавців та два у правоохоронних органах.</p>
      <p>За словами співрозмовників, суддя Високого суду Іспанії Мануель Гарсія-Кастельйон почав закрите розслідування можливого втручання Росії, його доручили Головному інформаційному управлінню Нацполіції, яке спеціалізується на боротьбі з тероризмом.</p>
      <p>Так, слідство має встановити, чи причетний так званий Підрозділ 29155 — група агентів з Головного розвідувального управління (ГРУ) Росії — до дестабілізації Каталонії у 2017 році, коли регіон спробував вийти зі складу Іспанії в односторонньому порядку.</p>
      <p>Нагадаємо, Верховний <a href="https://glavcom.ua/world/observe/v-ispaniji-sud-vinis-viroki-lideram-katalonskih-separatistiv-632467.html">суд Іспанії засудив дев’ятьох лідерів каталонських сепаратистів до 9-13 років тюремного ув’язнення</a> за звинуваченням в організації нелегального референдуму за незалежність Каталонії 2017 року. Зазначається, що колишньому віце-президенту Каталонії Оріолу Жункерасу було винесено найдовший термін на 13 років за підбурювання до заколоту і неправомірне використання державних коштів. </p>
      <p>Після оголошення вердикту суду прихильники незалежності Каталонії вийшли на демонстрацію у Барселоні з плакатами, на яких було написано «вільні політичні в’язні».</p>
      <p>Перед цим, ще 29 вересня <a href="https://glavcom.ua/world/observe/u-kataloniji-tisjachi-osib-protestuvali-proti-areshtu-separatistiv-628720.html">у Каталонії тисячі осіб протестували проти арешту сепаратистів</a>.</p>
      <p>Тоді ж у столиці автономної області Каталонія Барселоні <a href="https://glavcom.ua/world/observe/shchonajmenshe-10-osib-postrazhdali-pid-chas-protestiv-v-aeroportu-barseloni-632504.html">протестувальники оголосили про блокаду аеропорту El Prat.</a></p>
      <p>Згодом у <a href="https://glavcom.ua/news/protesti-u-kataloniji-postrazhdali-56-osib-632533.html">Барселоні</a> і <a href="https://glavcom.ua/news/masshtabni-protesti-u-kataloniji-dokotilisya-do-zhironi-foto-video-633522.html">Жероні</a> відбулись масові протести сепаратистів. </p>
      <p>До слова, глава уряду Каталонії Кім Торра <a href="https://glavcom.ua/news/glava-kataloniji-vistupiv-za-noviy-referendum-pro-nezalezhnist--633309.html">вважає, що необхідно провести новий референдум про незалежність регіону. </a></p>
      <p>Раніше стало відомо, що західні спецслужби <a href="https://glavcom.ua/news/the-new-york-times-u-jevropi-dije-nadsekretniy-pidrozdil-gru-631231.html">виявили секретний підрозділ ГРУ Росії</a>, який дестабілізує Європу, і зокрема причетний до отруєння Скрипалів та спроби перевороту в Чорногорії.</p>
      <related>
        <a href="https://glavcom.ua/news/zmi-sud-barseloni-zakriv-spravu-proti-firtasha-640272.html"/>
        <a href="https://glavcom.ua/economics/finances/ssha-mozhut-zaprovaditi-sankciji-proti-ispaniji-za-pidtrimku-maduro-zmi--636843.html"/>
        <a href="https://glavcom.ua/world/observe/u-stolitsi-kataloniji-vijshli-na-marsh-protivniki-nezalezhnosti-vid-ispaniji-635647.html"/>
      </related>
    </article>
  </body>
</html>