<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100075/%D8%A7%D9%86%DA%AF%D9%84%DB%8C%D8%B3-%D8%B4%D9%87%D8%B1%DA%A9-%D8%B3%D8%A7%D8%B2%DB%8C-%D9%87%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:38:06+00:00"/>
    <meta property="og:title" content="انگلیس: شهرک‌سازی‌های اسرائیل &quot;غیرقانونی&quot; است"/>
    <meta property="og:description" content="به دنبال اظهارات اخیر وزیر خارجه آمریکا در مشروعیت بخشی به ساخت و سازهای رژیم صهیونیستی در اراضی فلسطینی، انگلیس خواستار توقف شهرک‌سازی‌ها شده و این اقدام را &quot;غیر قانونی&quot; خواند."/>
  </head>
  <body>
    <article>
      <h1>انگلیس: شهرک‌سازی‌های اسرائیل "غیرقانونی" است</h1>
      <address><time datetime="2019-11-22T06:38:06+00:00">22 Nov 2019, 06:38</time> by <a rel="author">مریم مینایی</a></address>
      <p>به دنبال اظهارات اخیر وزیر خارجه آمریکا در مشروعیت بخشی به ساخت و سازهای رژیم صهیونیستی در اراضی فلسطینی، انگلیس خواستار توقف شهرک‌سازی‌ها شده و این اقدام را "غیر قانونی" خواند.</p>
      <p>به گزارش ایسنا، به نقل از رویترز، وزارت خارجه انگلیس با صدور بیانیه‌ای ضمن درخواست از رژیم صهیونیستی برای متوقف کردن توسعه زیانبار شهرک‌سازی‌ها، اعلام کرد، این اقدام طبق قوانین بین‌المللی "غیرقانونی" است.</p>
      <p>وزارت خارجه انگلیس موضع خود را درخصوص شهرک‌سازی‌ها پس از آن اعلام کرد که آمریکا روز دوشنبه مدعی شد رژیم صهیونیستی در شهرک‌سازی‌ها در کرانه باختری "حق" دارد.</p>
      <p>این وزارتخانه در بیانیه خود همچنین اعلام کرد: موضع انگلیس درباره شهرک‌سازی‌ها مشخص است و بر اساس قوانین بین‌المللی این امر غیرقانونی است و مانعی بر سر راه صلح ایجاد می‌کند. ما از اسرائیل می‌خواهیم توسعه شهرک‌سازی‌ها که نتایج معکوس و منفی به دنبال دارد، متوقف کند.</p>
      <p>مایک پامپئو، وزیر خارجه آمریکا در چرخشی ۱۸۰ درجه‌ای در سیاست خارجه آمریکا پس از چهار دهه، روز دوشنبه، ۱۸ نوامبر اعلام کرد، کشورش دیگر شهرک‌سازی‌ها را غیرقانونی و مغایر با قانون بین‌الملل نمی‌داند.</p>
      <p>تا چهار روز پیش سیاست آمریکا دست‌کم به لحاظ نظری بر قانون صادره از وزارت خارجه در سال ۱۹۷۸ که شهرک‌سازی‌ها در اراضی اشغالی را مغایر با قوانین بین‌المللی می‌دانست، تکیه داشت.</p>
      <p>انتهای پیام</p>
    </article>
  </body>
</html>