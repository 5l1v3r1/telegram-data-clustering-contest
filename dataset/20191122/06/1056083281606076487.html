<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100059/%D8%B3%D8%A7%D8%AE%D8%AA-%D8%AF%D8%B3%D8%AA%DA%AF%D8%A7%D9%87-%D8%AC%D8%AF%D8%A7%D8%B3%D8%A7%D8%B2%DB%8C-%D8%A2%D8%A8-%D8%A7%D8%B2-%D9%85%D8%B4%D8%AA%D9%82%D8%A7%D8%AA-%D9%86%D9%81%D8%AA%DB%8C-%D8%AA%D9%88%D8%B3%D8%B7-%D9%85%D8%AD%D9%82%D9%82%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:08:17+00:00"/>
    <meta property="og:title" content="ساخت &quot;دستگاه جداسازی آب از مشتقات نفتی&quot; توسط محققان"/>
    <meta property="og:description" content="گروهی از محققان دانشگاهی با استفاده از نانو غشاهای آئروژل، سیستمی را برای جدا سازی آب از مواد آلی چون نفت و انواع روغن‌ها برای پالایشگاه عرضه کردند و به گفته آنها از این دستگاه همچنین می‌توان برای تصفیه پساب رستوران‌ها استفاده کرد."/>
  </head>
  <body>
    <article>
      <h1>ساخت "دستگاه جداسازی آب از مشتقات نفتی" توسط محققان</h1>
      <address><time datetime="2019-11-22T06:08:17+00:00">22 Nov 2019, 06:08</time> by <a rel="author">مریم رضایی</a></address>
      <p>گروهی از محققان دانشگاهی با استفاده از نانو غشاهای آئروژل، سیستمی را برای جدا سازی آب از مواد آلی چون نفت و انواع روغن‌ها برای پالایشگاه عرضه کردند و به گفته آنها از این دستگاه همچنین می‌توان برای تصفیه پساب رستوران‌ها استفاده کرد.</p>
      <p>حامد شادان‌فر از محققان این طرح در گفت‌وگو با ایسنا، طراحی و ساخت جدا ساز آب از مواد آلی را از دستاوردهای این طرح نام برد و گفت: این دستگاه با استفاده از غشا قادر به جدا سازی آب از مواد آلی چون روغن، نفت و مشتقات نفتی مانند بنزین، گازوئیل، نفت سفید و نفت کوره است.</p>
      <p>وی غشاهای به کار رفته در این دستگاه را فوق آب گریز و فوق مواد آلی دوست توصیف کرد و یادآور شد: آئروژل‌ها پلیمرهایی از جنس مواد معدنی یا کامپوزیتی هستند که بیشتر فضایشان را حفرات نانومتری تشکیل شده است از ایم رو بسیار سبک وزن هستند و از مساحت سطح بسیار بالایی برخوردارند و ما در این طرح با استفاده از ائروژل‌ها و پنل‌های آب گریز ساخته شده راهکاری برای جدا سازی انواع روغن‌های خوراکی و صنعتی، بنزین، گازوئیل و نفت موجود در فاضلاب‌ها و پساب‌های صنعتی ارائه کردیم.</p>
      <p>این محقق با اشاره به مکانیزم عملکردی این دستگاه خاطر نشان کرد: زمانی که مواد آلی و آب از غشا عبور می‌کنند، غشاها انتخاب پذیر هستند از این رو مواد آلی از آن عبور می‌کنند ولی آب قادر به عبور از غشا نیست. همچنین راکتورهای این دستگاه دو پارچه است و در یک بخش آن آب و در بخش دیگر مواد آلی وارد می‌شود.</p>
      <p>شادان‌فر ادامه داد: ظرفیت این دستگاه که با حمایت ستاد نانو طراحی شده، 5 متر مکعب در روز است و برای کاربردهای پالایشگاهی ساخته شده است که به زودی این دستگاه تحویل یکی از پالایشگاه‌ها می‌شود.</p>
      <p>این محقق، کاربرد اصلی این سیستم را در صنایع بالا دستی و پایین دستی صنعت نفت عنوان کرد و یادآور شد: نفتی که از چاه استحصال می‌شود حاوی مقادیری آب است که نیاز است ابتدا آب آن جدا سازی شود و بعد نفت به پالایشگاه ارسال شود. در پالایشگاه‌ها آب با مشتقات نفتی مانند گازوئیل و بنزین و نفت کوره و نفت سفید مخلوط می‌شود که نیاز است این مواد از مشتقات نفتی جدا سازی شود.</p>
      <p>وی با بیان اینکه این فرآیند از طریق این دستگاه انجام خواهد شد، خاطر نشان کرد: علاوه بر آن این دستگاه در کارخانجات روغن برای تصفیه روغن و همچنین برای تصفیه پساب رستوران‌ها به منظور جدا سازی روغن از آب قابل استفاده است.</p>
      <p>شادان‌فر با بیان اینکه در حال حاضر در صنعت نفت برای جداسازی آب از روغن در پالایشگاه‌ها از روش‌های مختلفی استفاده می‌شود، یادآور شد:یکی از این روش‌ها به این صورت است که ابتدا مخلوط آب و نفت را مدتی در محلی ساکن باقی می‌ماند و پس از دو فاز شدن سیال آب از سیال جدا سازی می‌شود. روش دیگر اولتراسونیک است ولی از آنجایی که این فرآیند به کارگرفته شده در این دستگاه غشایی است از مزایایی چون کاهش هزینه‌ها برخوردار است.</p>
      <figure>
        <img src="https://cdn.isna.ir/d/2019/11/22/3/61491872.jpg"/>
      </figure>
      <p>به گفته وی، از آنجایی که در این سیستم از فیلتر استفاده نشده است، هزینه‌ها را کاهش می‌دهد.</p>
      <p>شادان‌فر در پاسخ به اینکه آیا غشاهای مورد استفاده در این سیستم نیاز به تعویض دارد یا خیر توضیح داد: این غشاها نیاز به شست‌وشو شوند و مجددا به چرخه فرآیند بازگردانده می‌شود.</p>
      <p>وی جدا سازی موثر و کارآمد روغن‌ها و حلال‌های آلی از پساب، جدا سازی روغن از آب تا غلظت کمتر از 10 PPm، سریع‌تر و مقرون به صرفه‌تر نسبت به فناوری‌های رقیب، استفاده از فضای کمتر نسبت به فناوری‌های مشابه را مزایای این فناوری نام برد.</p>
      <p>شادان‌فر، استفاده به عنوان عایق صوتی و حرارتی، صنعت هوا فضا و صنعت ساختمان به عنوان عایق را از دیگر کاربردهای این فرآیند ذکر کرد.</p>
      <p>انتهای پیام</p>
    </article>
  </body>
</html>