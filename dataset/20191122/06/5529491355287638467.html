<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-europa/un-europeo-quattro-sentimenti-antisemiti-3120104/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-22T06:23:03+00:00"/>
    <meta property="og:title" content="Un europeo su quattro nutre sentimenti antisemiti: in Italia “solo” il 18%"/>
    <meta property="og:description" content="ROMA – Un europeo su quattro nutre sentimenti antisemiti: è quanto emerge da un sondaggio condotto da Anti-Defamation League (Adl), organizzazione ebraica internazionale su 14 paesi europei, in base al quale mentre nell’Europa Occidentale ci sono pochi cambiamenti, il pregiudizio anti ebraico è cresciuto nell’Europa dell’Est.   Al contempo, il sondaggio – condotto anche in Canada, Sud Africa, Argentina e Brasile – ha riscontrato una diminuzione di opinioni antisemite in Italia (18%) Gran Bretagna, Spagna, Paesi Bassi, Germania e Austria. In Danimarca c’è un lieve aumento dall’8% al 10%, mentre in Belgio dal 21% al 24%.Gran Bretagna, due italiani condannati a 7 anni e mezzo per violenzaAustria, rubate 20 tonnellate di cioccolato Milka: ladro e bottino da 50 mila euro spariti nel nulla La Francia è rimasta invariata al 17% e la Svezia ha registrato il tasso più basso al 4%. In Polonia, che ospitava una delle popolazioni ebraiche più grandi del mondo prima dell’occupazione nazista e dell’Olocausto, i ricercatori…"/>
  </head>
  <body>
    <article>
      <h1>Un europeo su quattro nutre sentimenti antisemiti: in Italia “solo” il 18%</h1>
      <address>
        <time datetime="2019-11-22T06:23:03+00:00">22 Nov 2019, 06:23</time>
      </address>
      <figure>
        <img src="https://static.blitzquotidiano.it/wp/wp-content/uploads/2019/11/antisemiti-ansa-1.jpg"/>
        <figcaption>La stella di David in una foto d’archivio relativa a una mostra (foto ANSA)</figcaption>
      </figure>
      <p>ROMA – <b>Un europeo su quattro nutre sentimenti antisemiti</b>: è quanto emerge da un sondaggio condotto da Anti-Defamation League (Adl), organizzazione ebraica internazionale su 14 paesi europei, in base al quale mentre nell’Europa Occidentale ci sono pochi cambiamenti, il pregiudizio anti ebraico è cresciuto nell’Europa dell’Est.  </p>
      <p>Al contempo, il sondaggio – condotto anche in Canada, Sud Africa, Argentina e Brasile – ha riscontrato una diminuzione di opinioni antisemite in Italia (18%) Gran Bretagna, Spagna, Paesi Bassi, Germania e Austria. In Danimarca c’è un lieve aumento dall’8% al 10%, mentre in Belgio dal 21% al 24%.</p>
      <figure>
        <a href="https://www.blitzquotidiano.it/cronaca-europa/gran-bretagna-ferdinando-orlando-lorenzo-costanzo-3120530/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-europa/gran-bretagna-ferdinando-orlando-lorenzo-costanzo-3120530/">
          <img src="https://static.blitzquotidiano.it/wp/wp-content/uploads/2019/11/londra_stupro-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-europa/gran-bretagna-ferdinando-orlando-lorenzo-costanzo-3120530/">Gran Bretagna, due italiani condannati a 7 anni e mezzo per violenza</a>
      </h3>
      <figure>
        <a href="https://www.blitzquotidiano.it/cronaca-europa/austria-rubate-tonnellate-cioccolato-milka-3120257/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-europa/austria-rubate-tonnellate-cioccolato-milka-3120257/">
          <img src="https://static.blitzquotidiano.it/wp/wp-content/uploads/2019/11/cioccolato-milka-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-europa/austria-rubate-tonnellate-cioccolato-milka-3120257/">Austria, rubate 20 tonnellate di cioccolato Milka: ladro e bottino da 50 mila euro spariti nel nulla</a>
      </h3>
      <p>La <b>Francia</b> è rimasta invariata al 17% e la Svezia ha registrato il tasso più basso al 4%. In <b>Polonia</b>, che ospitava una delle popolazioni ebraiche più grandi del mondo prima dell’occupazione nazista e dell’Olocausto, i ricercatori hanno scoperto che rispetto al 37% di quattro anni fa ora il 48% delle persone ha espresso opinioni negative sugli ebrei. In <b>Ucraina</b> l’aumento è ancora più marcato, dal 36% nel 2016 al 46% attuale; in <b>Ungheria</b> i pregiudizi antisemiti sono passati da un già alto 40% al 42%. I governi dei tre paesi sono stati recentemente criticati da gruppi ebraici per aver infiammato le tensioni razziali, sebbene tutti neghino di essere antisemiti.</p>
      <p>L’anno scorso l’Ucraina ha deciso di onorare un leader nazionalista il cui movimento era schierato con i nazisti durante la seconda guerra mondiale, attirando taglienti commenti da parte dell’ambasciatore israeliano. In Ungheria, il governo nazionalista di Viktor Orban è stato ampiamente criticato per la sua campagna contro il finanziere ebreo George Soros. All’inizio del 2018, in Polonia c’è stato un notevole aumento di linguaggio antisemita, sulla televisione e persino da parte funzionari pubblici, dopo che il partito al potere nazionalista conservatore ha approvato la legge che vieta alcuni tipi di discorsi sull’olocausto.</p>
      <p>In Israele, l’iniziativa è stata vista come un tentativo di mascherare la partecipazione di alcuni polacchi all’Olocausto. I risultati del sondaggio, condotto tra il 15 aprile e il 3 giugno con un margine di errore di più o meno il 4,4%, arrivano in un momento di crescente preoccupazione in Europa per gli attacchi antisemiti.</p>
      <p>Fonte: Daily Mail.</p>
    </article>
  </body>
</html>