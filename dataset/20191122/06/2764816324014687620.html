<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/"/>
    <meta property="og:site_name" content="Cnews.cz"/>
    <meta property="article:published_time" content="2019-11-22T06:00:44+00:00"/>
    <meta property="og:title" content="Herní počítač pod stromeček: tipy na výkonnou sestavu za 30–35 tisíc korun"/>
    <meta property="og:description" content="Jako inspiraci pro vánoční nákupy jsme navrhli herní počítač, jenž je určený pro pokročilé hraní s rozlišením 2560×1440 bodů a vyjde cenou na 30–35 tisíc."/>
  </head>
  <body>
    <article>
      <h1>Herní počítač pod stromeček: tipy na výkonnou sestavu za 30–35 tisíc korun</h1>
      <address><time datetime="2019-11-22T06:00:44+00:00">22 Nov 2019, 06:00</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-1">
            <img src="https://www.cnews.cz/wp-content/uploads/2019/07/Krabice-pro-AMD-Ryzen-5-3000-Matisse-s-Wraith-Stealth.jpg"/>
          </a>
        </figure>
        <figure>
          <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-2">
            <img src="https://www.cnews.cz/wp-content/uploads/2019/11/Intel-Core-i5-9600KF-je-bez-GPU.jpg"/>
          </a>
        </figure>
        <figure>
          <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-3">
            <img src="https://www.cnews.cz/wp-content/uploads/2019/11/SilentiumPC-Fera-3-HE1224.jpg"/>
          </a>
        </figure>
        <figure>
          <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-4">
            <img src="https://www.cnews.cz/wp-content/uploads/2019/11/Gigabyte-Z390-UD.jpg"/>
          </a>
        </figure>
      </slideshow>
      <p>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-1">VŠECHNY FOTOGRAFIE</a>
      </p>
      <p>Je listopad, Vánoce se blíží a pro některé z vás možná u té příležitosti nastává pořízení herního počítače pro ratolest (nebo třeba i sebe). Jako loni i letos vám k tomu poradíme návrhy herních počítačů. Dnes se podíváme na mainstreamovou sestavu, která sice nemá zrovna nízkou cenu, ale herní schopnosti hardwaru už jsou docela pokročilé, vhodná je pro rozlišení 2560 × 1440 bodů. Z pohledu peněženky či prasátka vás přijde na 30 000 až 35 000 Kč podle výběru komponent.</p>
      <p>Tento návod je pojatý jako výběr samostatných komponent pro stavbu (ignorujeme tedy hotové sestavy nebo OEM počítače velkých výrobců). Orientační ceny, s kterými kalkulujeme, jsou stanovené a zaokrouhlené podle nejlevnějšího ze skupiny „velkých eshopů“, proto neodpovídají nejnižším cenám, které se na našem trhu dají najít. Ještě je třeba dodat jedno vyjasnění pro transparentnost:</p>
      <p>
        <i>Cenové boxíky v článku vedou na srovnávač Heuréka.cz. Z jeho provizního systému může naše vydavatelství Mladá Fronta získat určité malé procento. Výběr produktů je však čistě redakční práce nezávislá na placených odkazech.</i>
      </p>
      <h3>Procesor: AMD Ryzen 5 3600, nebo Intel Core i5-9600K</h3>
      <p>Procesor Intel vám poskytne vyšší jednovláknový výkon, nicméně zase čelíte nepříznivější situaci z hlediska <a href="https://www.cnews.cz/nove-chyby-zranitlenosti-bugy-v-procesorech-intel-taa-itlb-multihit-jcc-erratum">ještě pořád se objevujících bezpečnostních chyb</a> (potenciálně výkon snižujících) a zejména máte jenom šest vláken, což by se v následujících letech používání mohlo stát ve hrách slabým místem. S procesorem Ryzen 5 3600 máte vláken dvanáct a ač je tedy maximální jednovláknový výkon níž, je zde zase značný bonus ve vícevláknovém výkonu. Osobně bych preferoval platformu AMD, ale chybu neuděláte ani s Core i5-9600KF, které je sice starší architektury, ale zrovna hry jsou její silnější stránkou. Mimochodem za stokorunu navíc můžete koupit jinak identickou verzi s integrovanou grafikou, která se jednou může k něčemu hodit (pokud třeba CPU vyměníte a toto byste chtěli přesadit do kancelářské či HTPC sestavy), nicméně my ušetříme a vezmeme verzi KF bez GPU.</p>
      <figure>
        <img src="https://www.cnews.cz/wp-content/uploads/2019/07/Krabice-pro-AMD-Ryzen-5-3000-Matisse-s-Wraith-Stealth.jpg"/>
        <figcaption>Krabice pro AMD Ryzen 5 3500 Matisse s Wraith Stealth</figcaption>
      </figure>
      <p>Sekundárními výhodami na platformě AMD je, že pro ni vyjde ještě jedna nová generace CPU (Ryzen 4000 snad již i s novými jádry Zen 3), zatímco na platformě Intelu jsou Core i9-9900K a i9-9900KS posledními CPU, které do těchto desek přijdou. Kromě toho pak s Ryzenem můžete nouzově použít chladič Wraith Stealth k chlazení CPU, pokud nebudete přetaktovávat. Bude to v zátěži hlučnější, ale můžete si tím dočasně trochu snížit rozpočet a chladič třeba dokoupit později (a pokrýt s ním další dárkovou událost, třeba svátek nebo pololetní vysvědčení). U procesoru Intel chladič není.</p>
      <figure>
        <img src="https://www.cnews.cz/wp-content/uploads/2019/11/Intel-Core-i5-9600KF-je-bez-GPU.jpg"/>
        <figcaption>Intel Core i5 9600KF je bez GPU</figcaption>
      </figure>
      <p>Procesor AMD: <b>Ryzen 5 3600</b>: od 5400 Kč</p>
      <p>Procesor Intel: <b>Core i5-9600KF</b>: od 5600 Kč</p>
      <h3>Základní desky: šetříme na grafiku</h3>
      <p>Jako základní desku pro Ryzen jsem zvolil MSI Tomahawk B450 Max. To je model, který je docela levný, ale má na toto cenové pásmo až výjimečně slušně provedenou napájecí kaskádu a lze jej považovat za takové lokální optimum mezi levnějšími deskami. Toto otevírá prostor pro upgrade na nějaký výkonný (12 či 16jádrový) procesor v budoucnu a možnosti přetaktovat ten současný. Podstatné je, že <a href="https://www.cnews.cz/msi-zakladni-desky-b450-x470-nova-revize-32mb-bios-pro-ryzen-3000">revize Max má mít už z výroby podporu pro Ryzeny 3000</a>, takže nemusíte mít obavy z toho, že CPU po instalaci nepůjde kvůli staršími BIOSu. To je jistota, kterou jinak máte jen u desek platformy X570, kterým jsem se chtěl v této kategorii vyhnout (vyšší cena, aktivní chlazení). Desky s čipsetem B550 zatím nejsou.</p>
      <figure>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-4">
          <img src="https://www.cnews.cz/wp-content/uploads/2019/11/Gigabyte-Z390-UD.jpg"/>
        </a>
      </figure>
      <p>Deska AMD: <b>MSI B450 Tomahawk Max</b>: od 2800 Kč</p>
      <p>Také na desce pro Intel se budeme snažit trošku ušetřit, aby zbylo více peněz na grafiku. Mezi levnými modely s čipsetem Z390 (který potřebujete, pokud chcete mít možnost přetaktovávat) by měla mít relativně dobrou napájecí kaskádu Gigabyte Z390 UD, teď zdá se dokonce místy zlevněná až na cenu Tomahawku od MSI. Stejné komponenty má ještě o něco dražší model Gigabyte Z390 Gaming X, ovšem ten dostal lepší pasivní chladič, takže ve výsledku toho jeho kaskáda zvládne víc. Je na zvážení, zda kvůli tomu chcete několik set korun až tisícovku připlatit. Stále přitom nebudeme v pásmu desek s Wi-Fi nebo síťovkou Intel místo Realteku a lepším audiem.</p>
      <figure>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-5">
          <img src="https://www.cnews.cz/wp-content/uploads/2019/11/MSI-Tomahawk-B450-Max.jpg"/>
        </a>
      </figure>
      <p>Deska Intel: <b>Gigabyte Z390 UD</b>: od 2800 Kč</p>
      <h4>Chladič: osvědčená SilentiumPC Fera 3</h4>
      <p>Pro obě platformy doporučujeme věžový chladič SilentiumPC Fera 3, který by měl po druhé generaci zdědit hodně slušný výkon i dobrý projev co do hlučnosti při nízké ceně. Měla by se dát sehnat i verze s RGB podsvícením, ale stojí o 200–300 korun víc, takže jsem se rozhodl parádu vynechat. V případě zájmu ovšem máte tu možnost. Jak už bylo zmíněno, u procesoru AMD lze chladič vynechat a třeba provizorně (zda to bude snesitelné dlouhodobě, uvidíte) používat přibalený Wraith Stealth, který je u Ryzenu 5 3600. Ovšem pro přetaktování to není doporučené.</p>
      <figure>
        <img src="https://www.cnews.cz/wp-content/uploads/2019/11/SilentiumPC-Fera-3-HE1224.jpg"/>
        <figcaption>SilentiumPC Fera 3 HE1224</figcaption>
      </figure>
      <p><b>SilentiumPC Fera 3 HE1224 SPC144</b>: od 700 Kč</p>
      <h3>Grafika: výběr ze čtyř modelů dle rozpočtu</h3>
      <p>Nejústřednější otázkou je samozřejmě grafická karta. V tomto segmentu má Nvidia grafiky GeForce RTX 2060 Super a RTX 270 Super 12nm generace Turing s podporou ray tracingových efektů (RTX/DXR) a AMD pak 7nm Radeony „Navi“ RX 5700 a RX 5700 XT. Spotřeba je víceméně stejná, karty AMD ale stojí méně. V podstatě je zde jakési kontinuum cenových pozic, které začíná Radeonem RX 5700, jenž začíná už pod deset tisíc, poté následují za podobnou cenu začínající normálně mimo slevové akce zhruba okolo 10 500 až 11 000 Kč GeForce GTX 2060 Super a Radeon RX 5700 XT, který je z obou rychlejší (o 9 % podle recenze z doby vydání), zatímco RTX 2060 Super má jen menší náskok před modelem RX 5700, byť toto záleží hru od hry. GeForce RTX 2070 Super je pak rychlostí výš, ale už stojí od 13 500 až 14 000 Kč výš (a výkonu má asi o 10% víc než Radeon RX 5700 XT). Můžete se pro hezkou orientaci podívat na tento graf z <a href="https://www.cnews.cz/amd-radeon-rx-5700-rx-5700-xt-navi-uvedeni-vykon-v-recenzich">doby, kdy karty vyšly</a>.</p>
      <figure>
        <img src="https://www.cnews.cz/wp-content/uploads/2019/07/Vykon-1440p-Radeon-RX-5700-XT-ComputerBase.png"/>
        <figcaption>Výkon v rozlišení 1440p (Zdroj: ComputerBase)</figcaption>
      </figure>
      <p>Pro tuto sestavu by se daly zvolit všechny karty – pokud máte více peněz a chcete co možná posunout nahoru výkon, můžete přihodit na GeForce RTX 2070 Super, čímž se celá sestava dostane na cenu okolo 35 000 Kč. Naopak s Radeonem RX 5700 se cenově zhruba vejdete do 30 000 Kč. Do naší kompletní kalkulace dáme jako střední možnost Radeon RX 5700 XT nebo GeForce RTX 2060 Super, a to nereferenční karty (které jsou u Radeonů za jistý příplatek proti referenčním).</p>
      <figure>
        <img src="https://www.cnews.cz/wp-content/uploads/2019/11/XFX-Radeon-RX-5700-XT-THICC-II-Ultra.jpg"/>
        <figcaption>XFX Radeon RX 5700 XT THICC II Ultra</figcaption>
      </figure>
      <p>Momentálně hodně výhodná možnost je karta XFX Radeon RX 5700 XT THICC II Ultra 8G, jelikož v rámci Black Friday ji Alza prodává <a href="https://www.alza.cz/xfx-radeon-rx-5700-xt-thicc-ii-ultra-8g-d5692192.htm">za 10 790 Kč</a> (tento obchod bohužel není na Heurece, pročež zvlášť vypichujeme). Stejný obchod pak má v akci také Gainward GeForce RTX 2060 Super Ghost 8G <a href="https://www.alza.cz/gainward-geforce-rtx-2060-super-ghost-8g-d5647314.htm">za 9899 Kč</a>, což je rovněž výrazně nižší cena než běžně za RTX 2060 Super zaplatíte, ovšem tato nabídka bude asi rychle pryč. Další akční nabídky jsou pak od 10 400 Kč.</p>
      <figure>
        <img src="https://www.cnews.cz/wp-content/uploads/2019/11/Gainward-GeForce-RTX-2060-Super-Ghost-8GB.jpg"/>
        <figcaption>Gainward GeForce RTX 2060 Super Ghost 8GB</figcaption>
      </figure>
      <p><b>XFX Radeon RX 5700 DD Ultra 8GB</b>: od 10 000 Kč</p>
      <p><b>XFX Radeon RX 5700 XT THICC II Ultra 8G</b>: od 11 600 Kč (akce 10 800 Kč)</p>
      <p><b>Gainward GeForce RTX 2060 Super Ghost 8GB</b>: od 10 800 Kč (9900–10 400 Kč akce)</p>
      <p><b>MSI GeForce RTX 2070 Super Ventus OC</b>: od 14 000 Kč</p>
      <h3>RAM: 16 GB stále stačí</h3>
      <p>K základní platformě počítače zbývá doplnit paměť. Ceny jsou již naštěstí nižší než během let 2017 a 2018, nicméně pro hraní by stále mělo stačit 16 GB a tedy nebudeme pořizovat víc. Desky mají čtyři sloty, takže lze eventuálně upgradovat. Paměti byly vybrány podle toho, aby zvládaly 3600 MHz na desce B450 Tomahawk Max: Corsair Vengeance LPX DDR4 16GB 3600MHz, kit CMK16GX4M2Z3600C18, jenž má Alza za 2500 Kč. Na přesnou shodu kódu si dejte pozor, protože stejná kapacita a rychlost stejné značky může v různých verzích používat různé čipy a konfigurace, takže musíte moduly jednoznačně identifikovat právě tímto kódem (CMK16GX4M2Z3600C18 je v support listu desky).</p>
      <figure>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-8">
          <img src="https://www.cnews.cz/wp-content/uploads/2018/11/Corsair-Vengeance-DDR4-CMK16GX4M2B3200C16.jpg"/>
        </a>
      </figure>
      <p><b>Corsair Vengeance LPX DDR4 16GB 3600MHz, CMK16GX4M2Z3600C18</b>: od 2500 Kč.</p>
      <h3>Úložiště: přišel čas na 1TB SSD (a nic dalšího)?</h3>
      <p>V sestavách minulých let jsme měli vždy kombinaci menšího SSD a pevného disku pro větší data. Protože eliminace HDD je poslední dobou zdá se populární požadavek a 1TB SSD se dostaly na velmi levnou úroveň (SATA modely bez DRAM jako třeba Patriot P200 stojí od 2200 Kč), rozhodli jsme se dát jako jediné úložiště 1TB SSD. Kvůli ceně jsme ovšem zůstali na SATA modelu. Mohli byste sice za stejné peníze mít NVMe SSD Intel 660p, ale ten má QLC paměti s horším výkonem i životností, proto jsme raději sáhli po SATA disku s kvalitnější TLC NAND. Crucial MX500 se dá koupit jak jako modul M.2, tak jako 2,5palcový disk. Ten jsem nakonec zvolil, protože bývá v obchodech za míň a vy byste u desky měli mít kabely zadarmo. Ale zároveň také bude snazší jej použít v budoucnu jako sekundární SSD, pokud upgradujete na NVMe modul.</p>
      <figure>
        <img src="https://www.cnews.cz/wp-content/uploads/2017/12/Crucial-MX500-1TB-SSD-1600.jpg"/>
      </figure>
      <p><b>Crucial MX500 1 TB</b>, od 3000 Kč</p>
      <p>Alternativou je, že postaru koupíte menší SSD, ale zbytek peněz vrazíte do pevného disku s honosnější kapacitou, byť třeba s rizikem, že hry budete muset mít někdy na něm. Ale zase se jich tam vejde víc a máte i dost místa na multimédia. Pro tento účel je zde relativně zajímavá dočasná možnost. V akci na CZC.cz je výkonný NVMe Western Digital Black SN750 v 500GB kapacitě za 2000 Kč. Platnost akce bude nicméně už asi jenom týden a je možné, že kusy dojdou dřív. Pak by přirozeně bylo nutné koupit za víc, nebo zvolit nějaký jiný 0,5TB model – výběr je na trhu značný.</p>
      <figure>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-10">
          <img src="https://www.cnews.cz/wp-content/uploads/2019/04/WD-Black-SN750.jpg"/>
        </a>
      </figure>
      <p>(<b>WD Black SN750 500 GB</b>, akce od 2000 Kč)</p>
      <p>Tím, že použijete HDD, se vám uvolní ruce k nákupu velkých terabajtových kapacit za relativně dobré ceny. V Mironetu se dá koupit 3TB Toshiba za 1900 Kč, 4TB disky jsou za 2400 Kč, 6TB od čtyř tisíc. Toto je samozřejmě spolu s SSD příplatek proti výchozí konfiguraci, s níž budeme ve finále kalkulovat. Je na vás, co si zvolíte.</p>
      <p>(<b>Toshiba P300 3TB</b>: od 1900 Kč)</p>
      <h3>Zdroj</h3>
      <p>Zdroj jsem vybíral s certifikací 80plus Gold jednak pro lepší efektivitu, ale vedle toho také proto, že se méně zahřívají a tím jsou také spolehlivější. Nakonec jsem se rozhodl pro 750W Corsair TX750M, což dává dobrou rezervu a tato řada by snad měla být docela kvalitní, aniž by byla tak drahá. 650W verze se dá koupit od 2200 Kč, ale 750W momentálně už od 2300 Kč (v dalších obchodech 2400 Kč), takže padla volba na vyšší kapacitu. Případně by ale 650W verze stačila, pokud nedostanete 750W za podobně dorbou cenu.</p>
      <figure>
        <img src="https://www.cnews.cz/wp-content/uploads/2019/11/Corsair-TX750M.jpg"/>
      </figure>
      <p><b>Corsair TX750M</b>: od 2300 Kč</p>
      <h3>Skříň</h3>
      <p>U skříně je tradičně ten problém, že každému se asi bude líbit něco jiného, ale zároveň je zrovna kastle věc, která esteticky nejvíc působí na diváka. Zde bych tedy asi spíš doporučoval zařídit se individuálně než sledovat naše doporučení. A vůbec, v případě koupě pro potomka to asi bude ideální (a vděčné) konzultovat s ním. Pro náš výběr jsem zvolil poměrně základní skříň, abychom moc nenapnuli rozpočet (za krabici by se věru dalo utratit dost Palackých navíc) a raději ho soustředili do aktivně pracujících komponent. Levný typ Signum SG1 od polské firmy SilentiumPC nestojí – jak tomu u této značky tradičně bývá – moc a je vybavený dvěma ventilátory. Na výběr jsou verze s mřížkovým čelem nebo s hladkým (SG1M), jakož i se zakrytou bočnicí, nebo skleněnou („TG“). Sklo je dneska u herních PC skoro norma a proto jsem zvolil tuto variantu (plná bočnice vyjde o nějakých sto padesát Kč levněji).</p>
      <figure>
        <img src="https://www.cnews.cz/wp-content/uploads/2019/11/SilentiumPC-Signum-SG1-TG.jpg"/>
      </figure>
      <p><b>SilentiumPC SG1 TG</b>: od 1100 Kč</p>
      <h3>Operační systém: Windows 10 64bit OEM</h3>
      <p>Poslední mandatorní výdaj na seznamu je licence Windows 10, pokud ji již nemáte odjinud. Volba OS je pro hráče celkem jasná, desítky mají podporu DirectX 12, nic jiného už tedy pro herní počítač ani neexistuje. Dřív populárním Windows 7 zůstávají už jen dny do konce podpory, takže už o nich raději ani nepřemýšlejte, pokud zároveň nepřemýšlíte o tom, že byste jejich klíčem místo toho aktivovali Windows 10.</p>
      <p><b>Windows 10 OEM</b>: od 2900 Kč</p>
      <h4>Alternativa: krabicová verze s USB diskem…</h4>
      <p>V poslední době ovšem o hodně zlevnila verze Windows 10 tzv.“ FPP”, tedy krabicová verze, podle Heureky se dá ve větších eshopech sehnat nová (pozor na to, že Heureka u Windows zahrnuje i bazarové nabídky) už od 3300 Korun. Za takovou cenu o ní stojí za to uvažovat, protože je u ní garantovaná přenositelnost na jiné (další) PC.</p>
      <p>(<b>Windows 10 přenositelná/USB</b>: od 3300 Kč)</p>
      <h4>… nebo bazar!</h4>
      <p>Na druhou stranu, pokud nechcete připlácet, ale šetřit, lze zvážit koupi OEM licence z bazaru. Ideálně z takového, který dodává i původní nálepku (vyhněte se ale falešným nálepkám za pár stovek, které jsou normou na aukčních serverech) jako určitou záruku. Toto vyjde typicky na částku okolo 1500–1700 Kč za Windows 10, výhoda je, že často verze Pro stojí skoro stejně. Při čistě elektronickém prodeji jen kódu nemáte v ruce nic, a tím častěji také zde půjde o podvody – tím myslím zejména, jde-li o prodej přes Aukro, Ebay nebo dokonce odněkud z Číny, čemuž bych se vyhnul, protože můžete skončit tak, že jste de facto pořád pirát, ale ještě jste někomu naletěli a dali mu za to peníze.</p>
      <p>Dnes je trendem nepoužívat optickou mechaniku, takže ji do základní konfigurace nezahrnujeme. Nové skříně včetně té naší s ní už ani nepočítají, takže byste museli pořídit externí do USB (ta se ale pak aspoň hodí třeba k ultrabookům nebo k dalším PC). Možná budete také chtít bezdrátovou síťovou kartu, i když pro „hardcore“ hraní je vhodnější drátové připojení.</p>
      <h3>Finální zúčtování</h3>
      <p>Bez grafické karty, s procesorem Ryzen 5 3600 a 1TB SSD vychází komponenty plus Windows na 20 700 Kč (s Intelem 20 900), finální cena se pak bude odvíjet od zvolené grafiky. S Radeonem RX 5700 se dá vejít i těsně do <b>30 000 Kč</b>, pokud oželíte chladič Fera 3 (pak ale musíte jít do procesoru Ryzen), jinak nám cena vychází plus minus <b>30 700 Kč</b>. S GeForce RTX 2060 Super pak na 31 100 Kč. S výkonnější GeForce RTX 2070 Super se dostáváme už na <b>34 700 Kč</b>.</p>
      <h4>Galerie: Herní počítač pod stromeček 1: výkonná sestava za 30–35 tisíc</h4>
      <slideshow>
        <figure>
          <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-1">
            <img src="https://www.cnews.cz/wp-content/uploads/2019/07/Krabice-pro-AMD-Ryzen-5-3000-Matisse-s-Wraith-Stealth.jpg"/>
          </a>
        </figure>
        <figure>
          <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-2">
            <img src="https://www.cnews.cz/wp-content/uploads/2019/11/Intel-Core-i5-9600KF-je-bez-GPU.jpg"/>
          </a>
        </figure>
        <figure>
          <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-3">
            <img src="https://www.cnews.cz/wp-content/uploads/2019/11/SilentiumPC-Fera-3-HE1224.jpg"/>
          </a>
        </figure>
        <figure>
          <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-4">
            <img src="https://www.cnews.cz/wp-content/uploads/2019/11/Gigabyte-Z390-UD.jpg"/>
          </a>
        </figure>
      </slideshow>
      <p>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/galerie-179589-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva"/>
        <a href="https://www.cnews.cz/monitory-s-g-sync-podpora-hdmi-vrr-freesync-nova-verze-firmwaru/"/>
        <a href="https://www.cnews.cz/nvidia-geforce-gtx-1660-super-uvedeni-cena-parametry-vykon/"/>
        <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink"/>
        <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/"/>
      </related>
    </article>
  </body>
</html>