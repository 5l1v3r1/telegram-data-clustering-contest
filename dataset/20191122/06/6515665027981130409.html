<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3362213/natasa-stanisavljevic-za-kurir-svaki-dan-se-borimo-da-zene-ne-trpe-nasilje"/>
    <meta property="og:site_name" content="kurir.rs"/>
    <meta property="article:published_time" content="2019-11-22T06:53:00+00:00"/>
    <meta property="og:title" content="NATAŠA STANISAVLJEVIĆ ZA KURIR: Svaki dan se borimo da žene ne trpe nasilje"/>
    <meta property="og:description" content="Dela: Neophodno je da se nasilje u porodici prijavi jer tako nekome možemo da spasemo život. Nasilje nije privatna stvar, kaže sekretarka za socijalnu zaštitu Grada Beograda"/>
  </head>
  <body>
    <article>
      <h6 class="kicker">konkretno</h6>
      <h1>NATAŠA STANISAVLJEVIĆ ZA KURIR: Svaki dan se borimo da žene ne trpe nasilje</h1>
      <address>
        <time datetime="2019-11-22T06:53:00+00:00">22 Nov 2019, 06:53</time>
      </address>
      <p>
        <b>Dela: Neophodno je da se nasilje u porodici prijavi jer tako nekome možemo da spasemo život. Nasilje nije privatna stvar, kaže sekretarka za socijalnu zaštitu Grada Beograda</b>
      </p>
      <p>Nataša Stanisavljević, sekretarka za socijalnu zaštitu Grada Beograda, u intervjuu za Kurir kaže da je uspostavljen efikasan sistem socijalne zaštite koji pruža pomoć i podršku svim građanima kojima je to potrebno. Ističe da je jako ponosna zbog otvaranja dva najsavremenija objekta za pružanje usluga socijalne zaštite u ovom delu Evrope.</p>
      <p>- Prihvatilište za decu Beograda, kao i objekat „predah smeštaj“, dva su projekta koja bih izdvojila. Novo Prihvatilište za decu Beograda jedan je od najvažnijih i najlepših projekata koje smo sproveli. Od 1958. godine do sada je zbrinuto više od 70.000 dece, a zahvaljujući zalaganju Grada obezbeđen je novi prostor od 1.700 kvadratnih metara.</p>
      <p>Opremljen je u skladu s najvišim standardima, a namenjen je zbrinjavanju dece i mladih koji se nađu u kriznim situacijama. Vredno smo radili poslednje četiri godine kako bismo deci Beograda kojoj je naša pomoć najpotrebnija omogućili najbolje uslove, na koje su čekali preko 20 godina.</p>
      <p>Grad Beograd smatra značajnim razvijanje dnevnih usluga socijalne zaštite, jedna od njih je i „predah smeštaj“, ona se od aprila ove godine pruža u okviru Centra za smeštaj i dnevni boravak dece i omladine sa smetnjama u razvoju, čiji je osnivač Grad Beograd.</p>
      <figure>
        <img src="https://www.kurir.rs/data/images/2019/11/21/20/2059835_1101natasa-stanisavljevic-foto-ana-paunkovic-6_ff.jpg?ver=1574364913"/>
        <figcaption>
          <cite>foto: Ana Paunković</cite>
        </figcaption>
      </figure>
      <ul>
        <li>
          <b>Kakvi su planovi za narednu godinu?</b>
        </li>
      </ul>
      <p>- Poslednjih pet godina uspeli smo znatno da podignemo nivo socijalne zaštite za najranjivije stanovnike Beograda. U 2020. otvaramo dva nova kluba za najstarije sugrađane, završavamo renoviranje dva centra za socijalni rad u koja nije ulagano decenijama, završavamo izgradnju novog dnevnog boravka za decu sa smetnjama u razvoju u Lazarevcu, pokrećemo uslugu pomoć u kući za decu sa smetnjama u razvoju, nastavljamo sa svim postojećim uslugama i pravima i, što je najvažnije, sva naša prava se isplaćuju na vreme, bez ijednog dana čekanja.</p>
      <ul>
        <li>
          <b>Koje su prepreke i izazovi kad je reč o položaju žena u srpskoj prestonici?</b>
        </li>
      </ul>
      <p>- Položaj žena u Srbiji je znatno poboljšan. Svaki dan se borimo da žene ne trpe nasilje, da budu vidljivije u društvu i plaćene jednako kao i muškarci za isti rad. Naš cilj jeste stvaranje Srbije u kojoj će jedino merilo uspeha biti rad i postignuti rezultati za položaj u društvu, a ne to da li ste muškarac ili žena! Jedina smo zemlja van EU koja je uvela Indeks rodne ravnopravnosti, on pokazuje da smo u tom pogledu bolje pozicionirani od zemalja u regionu, mi smo na 24. mestu od 167 zemalja na svetu (Hrvatska je na 32. mestu, Severna Makedonija na 37, Crna Gora na 40, a BiH na 56). U Beogradu smo uveli rodno budžetiranje, a podaci pokazuju da su to upravo tipovi usluga koji na najbolji način daju podršku ženama. Kad je reč o ženama korisnicama usluga, podaci pokazuju da one čine u proseku 65 odsto korisnika, pri čemu njihova zastupljenost varira u zavisnosti od vrste usluge. Najdominantnija zastupljenost žena korisnica je u usluzi pomoć u kući, koju koriste 8.872 žene, što čini 76 odsto ukupnog broja korisnika ove usluge. Slična je situacija i s domskim smeštajem za odrasle i starije, u kom žene čine 66 odsto ukupnog broja korisnika.</p>
      <ul>
        <li>
          <b>Jedna od gorućih tema je nasilje nad ženama. Postoji li mehanizam da se ono spreči?</b>
        </li>
        <li> </li>
      </ul>
      <figure>
        <img src="https://www.kurir.rs/data/images/2019/11/21/20/2059837_1101natasa-stanisavljevic-foto-ana-paunkovic-3_ff.jpg?ver=1574364929"/>
        <figcaption>
          <cite>foto: Ana Paunković</cite>
        </figcaption>
      </figure>
      <p>- U Srbiji postoji veoma dobro uređen normativni osnov. Zakon o sprečavanju nasilja u porodici usvojen je pre tri godine, a u prvih 27 meseci primene prijavljeno je 109.000 slučajeva. Neophodno je da se nasilje u porodici prijavi, jer tako nekome možemo da spasemo život. Nasilje nije privatna stvar i neophodno je da svako od nas ko ima saznanja da se negde nasilje dešava to i prijavi!</p>
      <ul>
        <li>
          <b>Šta je vaš sekretarijat konkretno uradio?</b>
        </li>
      </ul>
      <p>- Usluga prihvatilišta za žene i decu žrtve nasilja u porodici koja se pruža u okviru Sigurne ženske kuće u sistemu je socijalne zaštite Beograda,a finansira je Sekretarijat za socijalnu zaštitu. Usluga smeštaja u prihvatilište obezbeđuje se za žene i decu žrtve nasilja u porodici, i to za 30 korisnika dnevno, na teritoriji Grada Beograda, za šta Grad mesečno izdvaja oko 1,7 miliona dinara, godišnje oko 22 miliona dinara. Takođe, povećali smo davanja za žene koje su žrtve nasilja u porodici, ona iznose 25-70% neto zarade u Gradu Beogradu, u zavisnosti od toga da li je korisnica s decom ili bez njih.</p>
      <ul>
        <li>
          <b>Koliko Beograd ide u korak s razvijenim svetom kad je reč o rodnoj ravnopravnosti?</b>
        </li>
      </ul>
      <p>- Rodna ravnopravnost u Srbiji svakako nije samo deklarativna - imamo uspostavljene brojne rodne mehanizme, zakonodavni okvir, svakodnevno se puno radi na unapređenjima u ovoj oblasti. Izveštaj Saveta Evrope u pogledu unapre|enja rodne ravnopravnosti, odnosno uravnoteženom učenju žena i muškaraca u odlučivanju za protekle tri godine, objavljen krajem 2017. godine, bio je veoma pozitivan. Nalazi Saveta Evrope pokazali su da Srbija prednjači u odnosu na velčinu evropskih zemalja kad je u pitanju učešće žena u javnom i političkom životu, s obzirom na to da u parlamentu imamo 34,4% žena, a evropski prosek iznosi 25,6%. Da se podsetimo i da je Srbija šesta zemlja u Evropi po procentu žena koje su uključene u rad parlamenta, da Srbija ima `enu predsednicu Vlade, ženu predsednicu parlamenta, ženu guvernera, četiri žene su članice Vlade Srbije, što je znak da su žene podjednako sposobne kao i muškarci da vode svaku instituciju.</p>
      <p>U gradskoj upravi Beograda od 1.985 zaposlenih čak 1.217, ili 61%, pripadnice su lepšeg pola. Beograd je jedan od prvih gradova koji ima uspostavljen savet za rodnu ravnopravnost jer se sistemski i međusektorski borimo za društvo jednakih šansi u kome svako ima jednaka prava.</p>
      <p>Kurir.rs / S. Mališić</p>
      <p>Foto: Ana Paunković</p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3349487/nasilje-nad-zenama-je-problem-celog-drustva-svako-ko-ne-prijavi-nasilje-je-saucesnik"/>
        <a href="https://www.kurir.rs/vesti/drustvo/3265899/stanimo-u-odbranu-zrtava"/>
        <a href="https://www.kurir.rs/vesti/drustvo/3188125/vesna-stanojevic-podrzala-ostrije-kazne-za-nasilje-nad-zenama-uslovne-kazne-za-takva-krivicna-dela-treba-ukinuti"/>
        <a href="https://www.kurir.rs/vesti/odrzivi-razvoj/3078711/nasilje-nad-zenama-pitanje-celog-drustva-svakih-deset-dana-u-srbiji-bude-ubijena-jedna-zena"/>
      </related>
    </article>
  </body>
</html>