<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474134-zamieszanie-w-po-po-ogloszeniu-kandydatury-jaskowiaka"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T06:16:28+00:00"/>
    <meta property="og:title" content="Zamieszanie w Platformie po ogłoszeniu kandydatury Jaśkowiaka. &quot;To mnie irytuje i przeszkadza&quot;; &quot;Jestem zaskoczony&quot;"/>
    <meta property="og:description" content="Należący do Platformy Obywatelskiej posłowie KO, z którymi rozmawiała PAP, w większości deklarują się jako zwolennicy kandydatury Małgorzaty Kidawa-Błońskiej w prawyborach prezydenckich."/>
  </head>
  <body>
    <article>
      <h1>Zamieszanie w Platformie po ogłoszeniu kandydatury Jaśkowiaka. "To mnie irytuje i przeszkadza"; "Jestem zaskoczony"</h1>
      <address><time datetime="2019-11-22T06:16:28+00:00">22 Nov 2019, 06:16</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Należący do Platformy Obywatelskiej posłowie KO, z którymi rozmawiała PAP, w większości deklarują się jako zwolennicy kandydatury Małgorzaty Kidawa-Błońskiej w prawyborach prezydenckich. O jej kontrkandydacie - Jacku Jaśkowiaku wypowiadają się z dystansem i krytykują styl zgłoszenia tej kandydatury.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/474008-tylko-u-nas-mezydlo-i-sonik-oceniaja-kandydature-jaskowiaka">TYLKO U NAS. Mężydło i Sonik oceniają kandydaturę Jaśkowiaka: „Może powalczyć o dobry wynik”; „Chce zaistnieć na scenie politycznej”</a></p>
      <p>Zarząd PO ma zatwierdzić w piątek kandydatów w prawyborach prezydenckich w KO oraz ustalić ich scenariusz. Termin zgłaszania kandydatów minął we wtorek o północy i do środowego poranka wydawało się, że jedyną kandydatką w prawyborach będzie wicemarszałek Sejmu Małgorzata Kidawa-Błońska.</p>
      <p>Nieoczekiwanie w środę około południa Grzegorz Schetyna poinformował, że jest kontrkandydat dla Kidawa-Błońskiej, która dokumenty potrzebne do rejestracji (w tym około 150 podpisów poparcia) złożyła już w poniedziałek. Początkowo nie było jasne kto nim jest, ponieważ zgłoszenie dotarło do zarządu PO w kopercie we wtorek wieczorem. W środę późnym popołudniem prezydent Poznania Jacek Jaśkowiak ujawnił na Twitterze, że to on jest tym drugim kandydatem.</p>
      <p>Spośród kilkunastu posłów PO, z którymi w czwartek PAP rozmawiała o obu kandydatach, większość deklarowała się jako zwolennicy Małgorzaty Kidawy-Błońskiej.</p>
      <p>Agnieszka Pomaska oceniła, że kandydatura prezydenta Poznania pojawiła się w „trochę dziwnych okolicznościach”.</p>
      <blockquote>Ja podpisałam się pod kandydaturą Małgorzaty Kidawa-Błońskiej i będę na pewno ją wspierać</blockquote>
      <p>— zadeklarowała posłanka.</p>
      <blockquote>Jestem zaskoczony trochę tą kandydaturą, zgłoszoną w takim nagłym trybie, w ostatniej chwili</blockquote>
      <p>— powiedział PAP Sławomir Nitras.</p>
      <blockquote>Nie wiem, czy on nie ma trochę zbyt lewicowych poglądów jak na kandydata całej Platformy, ale zobaczymy, jak się zaprezentuje</blockquote>
      <p>— pytany o to, jak ocenia kandydaturę Jaśkowiaka.</p>
      <blockquote>Kidawa-Błońska jest znana, niektórzy uważają, że zbyt dobrze znana, a on jest nowy, świeży. Ale nie wszystko co świeże jest trwałe. Dla mnie Małgorzata Kidawa-Błońska pozostaje faworytem, ale te trzy tygodnie będą ciekawe</blockquote>
      <p>— zaznaczył Nitras.</p>
      <p>Waldy Dzikowski, który podobnie jak Jaśkowiak związany jest z Poznaniem przekonuje, że zgłoszenie tej kandydatury jest dobre dla demokracji wewnątrzpartyjnej.</p>
      <blockquote>Tylko droga dojścia do drugiego kandydata mogłaby być inna - bardziej transparentna</blockquote>
      <p>— powiedział Dzikowski.</p>
      <p>Jego zdaniem powinno być tak, jak w przypadku Kidawa-Błońskiej - wszyscy wiedzieli o jej kandydaturze, zbierała podpisy.</p>
      <blockquote>Nic nie było w kopercie, czy pod stołem. Tylko to mnie irytuje i przeszkadza</blockquote>
      <p>— mówi Dzikowski. Przyznał, że do niego nikt się nie zgłosił po podpisy pod kandydaturą Jaśkowiaka.</p>
      <p>Pytany, kto ma większe szanse w prawyborach, powiedział:</p>
      <blockquote>Pół żartem pół serio powiem, że zawsze kibicowałem Lechowi Poznań w meczach z Legią Warszawa, a tym razem może inaczej będę kibicował. <br/><br/>Jeśli chodzi o bagaż doświadczenia, historii rządowej, parlamentarnej, bardziej odpowiada mi Małgosia</blockquote>
      <p>— doprecyzował.</p>
      <blockquote>Ale stuprocentową decyzję podejmę, jak usłyszę debatę między kandydatami</blockquote>
      <p>— zastrzegł Dzikowski.</p>
      <p>Zwolenniczką kandydatury wicemarszałek Sejmu jest też posłanka Gabriela Lenartowicz.</p>
      <blockquote>Byłam i pozostaje wielką zwolenniczką kandydatury Małgorzaty Kidawa-Błońskiej. Pana Jaśkowiaka mało znam. Uważam, że pani marszałek jest świetną kandydatką i przy tym pozostanę</blockquote>
      <p>— powiedziała PAP.</p>
      <p>Wśród parlamentarzystów PO są też tacy, którzy jeszcze nie wiedzą kogo poprą w prawyborach. Jedną z takich osób jest szef senackiego klubu Koalicji Obywatelskiej Leszek Czarnobaj.</p>
      <blockquote>Zarówno pani marszałek i jak i pan prezydent Poznania to są dobre kandydatury, więc każdy, kto będzie chciał, znajdzie dla siebie odpowiedniego kandydata. Ja podpisałem się pod wnioskiem pani marszałek Kidawa-Błońskiej, natomiast jeżeli chodzi o decyzję, to dla mnie kluczową rzeczą będzie debata, która ma się odbyć w przyszłą sobotę</blockquote>
      <p>— zaznaczył senator. Na sobotę 30 listopada zaplanowana jest pierwsza z debat pomiędzy kandydatami w prawyborach.</p>
      <p>Związany z Wielkopolską poseł Jakub Rutnicki również jest zdania, że nie należy lekceważyć kandydatury prezydenta Poznania.</p>
      <blockquote>Jacek Jaśkowiak wielokrotnie pokazał, że jest fighterem, który potrafi wygrywać w polityce i nie tylko w polityce, bo niejednokrotnie boksuje ze znacznie silniejszymi od siebie i potrafi przyjąć cios, ale też skutecznie skontrować</blockquote>
      <p>— powiedział PAP poseł.</p>
      <p>Przypomniał, że w wyborach samorządowych w 2014 roku także Jaśkowiakowi nie dawano wielkich szans na wygraną, jednak niepodziewanie udało mu się pokonać wieloletniego prezydenta Poznania Ryszarda Grobelnego.</p>
      <blockquote>Oczywiście na teraz pani marszałek Kidawa-Błońska jest zdecydowanym faworytem, ale Jaśkowiak niejednokrotnie pokazał, że potrafi też wychodzić z trudnych sytuacji zwycięsko</blockquote>
      <p>— zaznaczył Rutnicki.</p>
      <p>Jaśkowiaka - jak wynika z nieoficjalnych informacji PAP - popiera z kolei Grzegorz Schetyna i jego otoczenie. Zarówno lider PO jak i jego współpracownicy w środę i czwartek przebywali w Zagrzebiu na kongresie Europejskiej Partii Ludowej, więc kontakt był z nimi utrudniony.</p>
      <p>Chęć głosowania na prezydenta Poznania zadeklarował jedynie w nieoficjalnej rozmowie z PAP jeden z dolnośląskich posłów Koalicji Obywatelskiej.</p>
      <blockquote>Jacek Jaśkowiak to jest znakomity projekt, myślę, że ma duże szanse wygrać</blockquote>
      <p>— powiedział.</p>
      <p>gah/PAP</p>
    </article>
  </body>
</html>