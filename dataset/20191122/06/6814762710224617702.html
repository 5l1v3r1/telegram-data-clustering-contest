<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S7ztc/podnikatelum-hrozi-pokuty-tisice-jich-musi-obnovit-cerfitikaty-eet"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T06:29:00+00:00"/>
    <meta property="og:title" content="Podnikatelům hrozí pokuty. Tisíce jich musí obnovit cerfitikáty EET"/>
    <meta property="og:description" content="Tisíce podnikatelů mají posledních pár dní na to, aby si obnovili pokladní certifikáty k EET. Už za pár dní totiž vyprší platnost 38 tisícům pokladních certifikátů k elektronické evidenci tržeb, které byly generovány v počátcích zavádění elektronické evidence tržeb koncem roku 2016. Nový certifikát už si zařídila zhruba polovina podnikatelů, zbytek to musí stihnout do konce měsíce, jinak hrozí sankce. Pokuty v případě neprodloužení certifikátů kritizují Podnikatelské odbory."/>
  </head>
  <body>
    <article>
      <h6 class="kicker">EET</h6>
      <h1>Podnikatelům hrozí pokuty. Tisíce jich musí obnovit cerfitikáty EET</h1>
      <address><time datetime="2019-11-22T06:29:00+00:00">22 Nov 2019, 06:29</time> by <a rel="author" href="https://echo24.cz/author/karolina-vaverkova" target="_blank">Karolína Vaverková</a></address>
      <slideshow>
        <figure>
          <img src="https://echo24.cz/img/5dd677eeffd8fa2b1e2631d3/1040/540/FIT?_sig=7vGgptj4LoweS2VAg4X9tgeqKnWG8GAcGGqEXhhTjRY"/>
          <figcaption>
            <cite>Speciál 30 let svobody</cite>
          </figcaption>
        </figure>
        <figure>
          <img src="https://echo24.cz/img/5dd67b47ffd8fa2b1e266ace/1040/540/FIT?_sig=5-XeTCLk2ORxzqC3kyfEg399vUbJdbBWfIPl8Z7LRVI"/>
          <figcaption>
            <cite>EET je vlajkovou lodí premiéra a někdejšího ministra financí Andreje Babiše (ANO). FOTO: Facebook hnutí ANO</cite>
          </figcaption>
        </figure>
      </slideshow>
      <p>
        <b>Tisíce podnikatelů mají posledních pár dní na to, aby si obnovili pokladní certifikáty k EET. Už za pár dní totiž vyprší platnost 38 tisícům pokladních certifikátů k elektronické evidenci tržeb, které byly generovány v počátcích zavádění elektronické evidence tržeb koncem roku 2016. Nový certifikát už si zařídila zhruba polovina podnikatelů, zbytek to musí stihnout do konce měsíce, jinak hrozí sankce. Pokuty v případě neprodloužení certifikátů kritizují Podnikatelské odbory.</b>
      </p>
      <p>„Z průběžných analýz vyplývá, že k 18. listopadu 2019 u 48 procent poplatníků, kterým má nejpozději do konce listopadu 2019 vypršet platnost pokladního certifikátu, už došlo k vygenerování nového certifikátu,“ uvedla na dotaz deníku Echo24 Klára Křehlová z tiskového oddělení Generálního finančního ředitelství.</p>
      <p>V únoru 2020 pak podle dřívějších informací Finanční správy vyprší platnost u dalších 112 000 certifikátů. Jejich obnova je bezplatná.</p>
      <p>Hrozba pokut v případě neprodloužení certifikátů se nelíbí Podnikatelským odborům, které jsou k EET dlouhodobě kritické. „Podnikatelské odbory jsou pobouřeny, protože desítkám tisíc podnikatelů hrozí, že dostanou až půlmilionovou pokutu kvůli elektronické evidenci tržeb. Podnikatelské odbory poukazují na to, že stát jen vybírá peníze, ale veškeré náklady a povinnosti s tím spojené padají na živnostníky a malé a střední podnikatele,“ uvedl šéf odborů Radomil Bábek.</p>
      <figure>
        <a href="https://eshop.echomedia.cz/p/UcHgs/pribeh-svobody?utm_source=ECHO24&amp;utm_medium=TEXT&amp;utm_campaign=PRIBEHSVOBODY">
          <img src="https://echo24.cz/img/5dd677eeffd8fa2b1e2631d3/500/260?_sig=tbTVHSuqfGdGwG-zhYvzFa6-dWfLBgfZJQ67b-xbzU8"/>
        </a>
      </figure>
      <p>EET nyní platí pro restauratéry, hoteliéry a obchodníky. Od jara příštího roku se na základě novely EET, kterou prosadila vláda ANO a ČSSD tolerovaná KSČM, povinnost elektronické evidence rozšíří. Nově pod ni budou spadat řemeslníci, právníci či kadeřnice. Novelu k rozšíření EET hodlá u Ústavního soudu napadnout opozice v čele s ODS a Piráty. ODS navíc slibuje, že bude-li ve vládě, EET zruší.</p>
      <p>Vláda a koaliční strany naproti tomu hájí EET argumenty o narovnání podnikatelského prostředí a o lepším výběru daní. „Hlavním přínosem EET, a na tom si prosím trváme, je narovnání podnikatelského prostředí,“ prohlásila již dříve ministryně financí Alena Schillerová (za ANO). Celkový přínos evidence ke konci loňského roku podle ní přesáhl 20 miliard korun.</p>
      <p>Novela zákona o EET především reaguje na předloňské rozhodnutí Ústavního soudu, který část zákona zrušil.</p>
      <related>
        <a href="https://echo24.cz/a/SkCfS/napadneme-libovuli-ministerstva-dalsi-ustavni-stiznost-kvuli-eet"/>
        <a href="https://echo24.cz/a/SHWvU/prezident-zeman-podepsal-rozsireni-eet-na-zbyvajici-odvetvi"/>
      </related>
    </article>
  </body>
</html>