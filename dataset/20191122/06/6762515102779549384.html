<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/legia-warszawa/legia-warszawa-luquinhas-w-pilce-nie-wypada-byc-niesmialym-wywiad/1v0s4h7"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T06:00:00+00:00"/>
    <meta property="og:title" content="W piłce nie wypada być nieśmiałym"/>
    <meta property="og:description" content="Jestem wyciszony. Wolę obserwować otoczenie niż napędzać dyskusje. Czasem pierwsza rozmowa nie jest łatwa – mówi Brazylijczyk."/>
  </head>
  <body>
    <article>
      <h1>W piłce nie wypada być nieśmiałym</h1>
      <address><time datetime="2019-11-22T06:00:00+00:00">22 Nov 2019, 06:00</time> by <a rel="author" href="https://www.przegladsportowy.pl/autorzy/dominik-piechota" target="_blank">Dominik Piechota</a></address>
      <p>
        <b>
          <b>Jestem wyciszony. Wolę obserwować otoczenie niż napędzać dyskusje. Czasem pierwsza rozmowa nie jest łatwa – mówi Brazylijczyk.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>
        <b>Dominik Piechota: Rozmawialiśmy niecałe dwa miesiące temu. Wiele zmieniło się w pańskim życiu od tamtej pory?</b>
      </p>
      <p>Luquinhas: Poczułem się w Warszawie jeszcze lepiej. Zyskałem na pewności siebie. Wtedy narzekałem na brak liczb, a dziś już nie wygląda to tak źle – [gol i sześć asyst]. Po tamtej rozmowie trener Vuković przyniósł artykuł do szatni. Zaproponował kolegom z drużyny przeczytanie historii mojego życia i poznanie przeciwności, z jakimi się mierzyłem. To piękny gest, za który jestem mu wdzięczny. Nie ze wszystkimi mogę otwarcie porozmawiać z powodu barier językowych, a niektórzy mogli spojrzeć na mnie inaczej.</p>
      <p>
        <b>Zatem jak idzie nauka języka?</b>
      </p>
      <p>Nigdy nie grałem poza krajami, w którym używa się portugalskiego ani nie uczyłem się języków w szkole. Teraz z żoną dwa razy w tygodniu chodzimy na lekcje angielskiego. Ona jest lepszym uczniem. Dla mnie portugalski był jedynym znanym językiem, więc wyjazd do nowego kraju stanowił wyzwanie.</p>
      <p>
        <b>Co po przeprowadzce do Polski najbardziej zaskoczyło?</b>
      </p>
      <p>Klub i miasto od razu zrobiły na mnie duże wrażenie. Poczułem się tu bezpiecznie. Największą nowością było odnalezienie się w środowisku, gdzie nie znam języka. Automatycznie wszystko stawało się trudniejsze. Na początku wyzwaniem było nawet porozumienie się w restauracji, dlatego częściej woleliśmy zostawać w domu. Wolę spokojne życie, to jednak wymuszało przełamywanie barier.</p>
      <p>
        <b>Odczuł pan, że w pierwszych tygodniach klub rozłożył nad panem parasol ochronny?</b>
      </p>
      <p>Ludzie w Legii bardzo się o mnie zatroszczyli. Rzeczywiście zauważyłem starania, by wejście do nowego środowiska było najłatwiejsze, jak to możliwe. Podoba mi się, że wszystko jest dokładnie rozpisane i zaplanowane, nad niczym się nie zastanawiam, niczego mi nie brakuje, więc mogę koncentrować się tylko na grze w piłkę.</p>
      <p>
        <b>Stereotypowy Brazylijczyk to wieczny uśmiech, otwartość, przełamywanie pierwszych lodów. A pan wydaje się introwertykiem.</b>
      </p>
      <p>Jestem bardziej wyciszony. Taka już moja natura. Wolę obserwować otoczenie niż napędzać dyskusje i zjednywać ludzi wokół. Czasem pierwsza rozmowa nie jest dla mnie łatwa.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
      <p>
        <b>To utrudnia proces aklimatyzacji?</b>
      </p>
      <p>Nie uważam tego za coś złego, bo każdy jest inny. Zdecydowanie bardziej wolę przemawiać na boisku. Tam niczego się nie boję, mam większe pokłady odwagi. Normalnie jestem nieśmiały. A to cecha niepożądana w świecie piłki, bo ona opiera się na współpracy i komunikacji. Ale też się zmieniam, zyskuję na pewności siebie, nie jest tak, że do nikogo się nie odzywam. Zawodnik powinien umieć się jak najszybciej oswajać z nowym otoczeniem.</p>
      <p>
        <b>Niektórzy uważają, że aklimatyzacja to tylko mit. Umiejętnościami zawsze się obronisz.</b>
      </p>
      <p>Jeśli jesteś dobry, prędzej czy później pokażesz, co potrafisz. Nie można się zasłaniać innymi rzeczami, choć oczywiście na to, na ile wykorzystasz swoje możliwości, mają wpływ otoczenie, zaufanie i pewność siebie. Dla mnie to ważne, ale wszędzie, w Benfice, Aves czy Legii ostatecznie grałem, więc zgodzę się, że ważniejsze jest to, co pokażesz na boisku.</p>
      <p>
        <b>Przejście na profesjonalizm mocno pana zmieniło?</b>
      </p>
      <p>Każdy sukces i kolejny krok w karierze sprawiają, że się zmieniam. Kiedyś miałem więcej oporów w wielu sprawach. Ale myślę, że pozostałem tym Luquinhasem, który zaczynał kopać piłkę w Brazylii. Rodzice zawsze powtarzali, bym nie wrócił do domu jako inny człowiek i pamiętał o wartościach, jakie wpajali. I że dostałem szansę, będąc w niełatwych warunkach.</p>
      <p>
        <b>Brazylijczycy łatwo odnajdują się poza ojczyzną?</b>
      </p>
      <p>Nasz kraj jest tak duży, że trudno mówić „Brazylijczyk” i zmieścić wszystkich do jednego worka. Zupełnie inni są ludzie z północy i południa, ze stolicy i z wybrzeża, tych z Amazonii też nie porównasz. To jakby odrębne kultury. Ale rzeczywiście pewną cechą wspólną jest to, że łatwo przystosowujemy się do nowych miejsc. Wystarczy prześledzić składy, w każdej zagranicznej lidze znajdziesz Brazylijczyków. Na każdym kontynencie i w każdej części świata gramy w piłkę, więc myślę, że mamy do tego jakieś predyspozycje. Może właśnie dlatego, że nawet przejazd do innego regionu wymaga przestawienia się na coś innego, bo wychowanie i przyzwyczajenia są zupełnie różne. Adaptujesz się już podczas podróży wewnątrz Brazylii.</p>
      <p>
        <b>Jeśli mógłby pan przenieść jedną rzecz z Polski do Brazylii i na odwrót, co by to było?</b>
      </p>
      <p>Brazylii zdecydowanie życzyłbym takiego bezpieczeństwa, jakie można tu zastać. Człowiek czuje się komfortowo, to przekłada się na spokój w życiu. Czasem w moim kraju można doświadczyć brutalnych rzeczy, co jest dla mnie bardzo przykre. Nie czujesz się swobodnie na ulicy. A do Polski zabrałbym brazylijską otwartość przy pierwszym kontakcie, duży optymizm, wieczny uśmiech. Tu ludzie są nieco bardziej wycofani.</p>
      <p>
        <b>W takim razie trafił pan do swojego miejsca.</b>
      </p>
      <p>Tak właśnie śmieją się moi przyjaciele z Brazylii, że jestem bardziej tutejszy. Mają mnie odwiedzić razem z rodziną w przyszłym roku, więc sami ocenią. Na razie przyjeżdżają znajomi z Portugalii.</p>
      <p>
        <b>I co myślą?</b>
      </p>
      <p>Podoba im się. Są podekscytowani, bo znają historię Polski, wiedzą, co działo się w tym kraju, co przeszli wasi przodkowie, więc mają gigantyczny szacunek do tego miejsca. Chcą zobaczyć miejsca pamięci, odwiedzić je i dowiedzieć się więcej.</p>
      <p>
        <b>Była okazja?</b>
      </p>
      <p>Sporo poczytałem. Moja żona mocno zainteresowała się tematem, wiele mi opowiada, wyszukuje informacje. Planujemy wizytę w Auschwitz, to temat, o którym mówiła jeszcze przed przyjazdem do Warszawy. Na razie oglądaliśmy filmy, ale przy okazji dłuższej przerwy wybierzemy się tam.</p>
      <p>
        <b>Była okazja wyjechać prywatnie poza Warszawę?</b>
      </p>
      <p>Ostatnio kiedy mieliśmy trzy dni wolnego w przerwie reprezentacyjnej, pojechaliśmy z Cafu i Salvadorem Agrą zwiedzić Kraków.</p>
      <p>
        <b>Zdążył pan poznać nasze ligowe realia. Pierwsze tygodnie w klubie były trudne?</b>
      </p>
      <p>Obserwowałem, słuchałem co do powiedzenia mają znajomi Portugalczycy, czekałem na moment wyjścia na boisko. Szatnia jest taka jak w każdym kraju: dobra atmosfera, mnóstwo śmiechu, żartów – nie wszystkie niestety mogłem zrozumieć. Były sytuacje poza klubem, że kolega zaczynał do mnie mówić po polsku. Słyszałem szelest. Po angielsku. Nie rozumiem, to samo. I staliśmy, patrząc na siebie. Próbowałem się w tym odnaleźć, czułem na szczęście pomoc ludzi, którzy są w klubie dłużej.</p>
      <p>
        <b>W ekstraklasie jest pan najlepszym asystentem Legii z pięcioma decydującymi podaniami. Liczby były kluczowe w nabraniu pewności siebie?</b>
      </p>
      <p>
        <a href="https://literia.pl/krzysztof-piatek-w-drodze-na-szczyt?utm_source=content&amp;utm_campaign=%5Bcontent%5D%5Bps%5Dpiatek">„Krzysztof Piątek. W drodze na szczyt”. Opowieść o młodym chłopaku, który miał marzenia. I nie bał się ich spełnić. Zamów już dziś! &gt;&gt;</a>
      </p>
      <p>Przyjaciele z grupy na Whatsappie w końcu przestali się śmiać, że jestem wartościowym piłkarzem tylko do linii pola karnego. Gole i asysty zawsze napędzają, wskazują dobry kierunek pracy, dlatego cieszę się, że udało mi się przełamać. Tych bramek powinno być więcej, ale i tak widzę postępy w procesie podejmowania decyzji.</p>
      <p>
        <b>Zbawienna okazała się zmiana pozycji? Aleksandar Vuković przestawił pana ze skrzydła do środka pola za plecy napastnika.</b>
      </p>
      <p>Nigdy nie grałem jako ofensywny pomocnik. A tu okazuje się, że potrafię wykorzystać przestrzeń, przyspieszyć grę, zaskoczyć rywala. Wydawało mi się, że potrzebuję miejsca na bokach, a tu radzę sobie w środku, gdzie nikt mnie nie wystawiał. Bardzo mi to służy.</p>
      <p>
        <b>To autorski projekt trenera?</b>
      </p>
      <p>Tak. I nie spodziewałem się, że przyniesie takie efekty. Gdy przekazał mi ten pomysł, czułem się niepewnie. Jak to? Przecież nigdy tak nie grałem, nawet w Brazylii. Bałem się, że nie będę dobrze wpływał na grę. Pewnego dnia jednak namówił mnie, żeby spróbować. Pierwszy, drugi mecz, a ja zobaczyłem, że to ma sens.</p>
      <p>
        <b>Jak w takiej sytuacji wygląda komunikacja?</b>
      </p>
      <p>Mamy wielu Portugalczyków w drużynie, więc trener im przekazuje szczegóły i swoje wymagania, a oni tłumaczą mi to, żebym nie ominął niczego ważnego.</p>
      <p>
        <b>Kto mógłby dostać premię dla najlepszego tłumacza?</b>
      </p>
      <p>Musieliby się podzielić, bo wszyscy są zaangażowani. Cafu czy Andre Martins poświęcają mi sporo czasu.</p>
      <p>
        <b>A kto w tej szatni ma okazję zostać w przyszłości trenerem? Który z kolegów najlepiej rozumie grę?</b>
      </p>
      <p>Domagoj Antolić. Bardzo dużo widzi i rozumie, myślę, że kiedyś może zostać dobrym trenerem, bo dostrzega taktyczne aspekty i tłumaczy je zawodnikom. Inaki Astiz też ma zadatki, bo jest inteligentny i dokłada do tego dobry kontakt z ludźmi.</p>
      <p>
        <b>W szatni jest miejsce na brazylijskie utwory?</b>
      </p>
      <p>Słuchamy bardziej muzyki z tych rejonów. Gdybym puścił im swoje kawałki w stylu sertanejo czy pagode, mocno by się zdziwili. Pewnie nie zostałbym już dopuszczony do odtwarzacza, więc wolę im i sobie tego oszczędzić.</p>
      <p>
        <b>Rozlicza się pan z niewykorzystanych okazji? Przeżywa je?</b>
      </p>
      <p>Nie, bo to niczemu nie służy. Najwięcej pewności siebie dodaje mi poczucie, że pomagam drużynie. Potrafię stwarzać kolegom sytuacje, dobrze czuję się z piłką przy nodze, ma to przełożenie na efekty bramkowe i okazje do zdobycia bramki. Jak Legia wygrywa 5:1 czy 7:0, to nie zastanawiam się, czy mogłem mieć asystę albo trzy. To przychodzi naturalnie. Moje cele są tożsame z tymi Legii, nie mam indywidualnych.</p>
      <p>
        <b>Skąd wzięła się poprawa gry?</b>
      </p>
      <p>To kwestia czasu, że Legia zaczęła tak dobrze grać. Poznania się, mocnej pracy podczas przerwy na reprezentacje, zrozumienia się. To pewien proces. Każde zwycięstwo dodaje nam pewności siebie i napędza. Potrzebowaliśmy kilku ważnych wygranych.</p>
      <p>
        <b>Da się odczuć dużą presję?</b>
      </p>
      <p>Gdybym jej nie czuł, nie byłbym w wielkim klubie, w Legii nastawienie jest tylko na wygrywanie. Da się zobaczyć, jaka to wielka marka i jak wielkie są oczekiwania kibiców na każdym meczu. Są z nami, wspierają nas, oczekują ładnych zwycięstw. Czujemy to na boisku. Ale dla mnie to dodatkowa motywacja, a nie coś, co plącze nogi. Doping i niesamowita atmosfera są po naszej stronie.</p>
      <p>
        <b>Co udało się panu poprawić w Warszawie?</b>
      </p>
      <p>Wykończenie na przykład. Nadal nie mam wielu goli, ale widzę, że już decyduję się szybciej i konkretniej na właściwe ruchy. W Portugalii nie próbowałem wielu strzałów, mijałem trzech zawodników, po czym oddawałem piłkę do boku. „Ładnie, ale co z tego wyniknęło dla naszej akcji?” – słyszałem. Tu staram się być konkretniejszy i widzę poprawę. Szukam uderzeń, okazji, by moje zagrania przynosiły korzyści. Trenerzy skupili się na tym, bym poświęcił się takiej pracy, ćwiczył wykończenie, zwracali na mnie uwagę. Rozwinąłem się tu.</p>
      <p>
        <b>Czuł się pan kiedykolwiek samotny w Europie?</b>
      </p>
      <p>Jestem tu z żoną i ona sprawia, że nie mogę poczuć się samotnie. Można powiedzieć, że to miłość ze szkolnej ławki. Poznaliśmy się dziesięć lat temu w szkole, gdy miałem 13 lat. Zakochałem się w niej, ale nawet wtedy objawiała się moja nieśmiałość. Nie byliśmy wcale najmłodsi, a i tak to mój kolega porozmawiał z nią w moim imieniu. Powiedział, że mi się spodobała i chciałbym ją poznać, ale wstydziłem się to wyznać. Ona uznała, że to urocze i zaczęliśmy rozmawiać.</p>
      <p>
        <b>Zdołał się pan tu odnaleźć, a teraz czas na największe wyzwanie. Jak przeżyć zimę?</b>
      </p>
      <p>Z każdym miesiącem widzę, że to będzie trudniejsze, ale staram się dobrze nastawiać. To też mnie ekscytuje, bo w życiu nie widziałem śniegu, więc to będzie ciekawe doświadczenie. W Portugalii występował tylko w paśmie gór Serra da Estrela. Sporo czeka mnie tych nowych przeżyć.</p>
    </article>
  </body>
</html>