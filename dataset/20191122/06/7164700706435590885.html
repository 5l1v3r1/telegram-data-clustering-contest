<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_538405/"/>
    <meta property="og:site_name" content="INNnews"/>
    <meta property="article:published_time" content="2019-11-22T06:17:20+00:00"/>
    <meta property="og:title" content="พระชื่อดังเมืองโคราชเตือนสติชาวบ้านแขวนเสื้อแดง"/>
    <meta property="og:description" content="คืบหน้ากรณีชาวบ้านในตำบลนิคม อำเภอพิมาย จังหวัดนครราชีม…"/>
  </head>
  <body>
    <article>
      <h1>พระชื่อดังเมืองโคราชเตือนสติชาวบ้านแขวนเสื้อแดง</h1>
      <h2>พระชื่อดังเมืองโคราช เตือนสติชาวบ้านแขวนเสื้อแดง หากคิดดีทำดีรักษาศีล ตรวจรักษาสุขภาพประจำไม่ต้องกลัวผีแม่ม่ายเอาชีวิต</h2>
      <address>
        <time datetime="2019-11-22T06:17:20+00:00">22 Nov 2019, 06:17</time>
      </address>
      <p>คืบหน้ากรณีชาวบ้านในตำบลนิคม อำเภอพิมาย จังหวัดนครราชีมา ได้นำเสื้อสีแดงมาแขวนไว้บริเวณหน้าบ้าน เพื่อป้องกันผีแม่ม่ายมาเอาชีวิต หลังจากคนในหมู่บ้านนอนตายไม่ทราบสาเหตุติดต่อกันถึง 7 คน ในช่วง 2-3 เดือนที่ผ่านมา ซึ่งรายล่าสุดคือ นายอรัญ เพ็ชรอุย อายุ 38 ปี  อยู่บ้านเลขที่ 32 / 1 หมู่ที่ 20 ตำบลนิคม อำเภอพิมาย นอนเสียชีวิตอยู่ภายในห้องนอนโดยไม่ทราบสาเหตุเช่นกัน ทางญาติและนางอุไร เพ็ชรอุย อายุ 65 ปี แม่ของผู้เสียชีวิต เชื่อว่า ผีแม่ม่ายต้องการเอาชีวิตของลูกชายไปเป็นสามีในภพภูมิใหม่ ซึ่งนางอุไร ฯ บอกว่า ลูกชายไม่เคยเชื่อเรื่องผีแม่ม่ายเลย จนกระทั่งมานอนตายเสียชีวิตปริศนา ทำให้คนในหมู่บ้านต้องเอาเสื้อสีแดงมาแขวนไว้หน้าบ้านทุกหลังคาเรือน เพื่อป้องกันผีแม่ม่ายมาเอาชีวิต</p>
      <figure>
        <img src="https://www.innnews.co.th/wp-content/uploads/2019/11/2-209.jpg"/>
      </figure>
      <p>ล่าสุด พระอานนท์ นีลวณุโณ ผู้ช่วยเจ้าอาวาสวัดนิคมคณาราม ตำบลนิคม อำเภอพิมาย ได้ออกมาเตือนสติชาวบ้านและให้ข้อคิดการดำรงชีวิต พร้อมกับเปิดเผยว่า ชาวบ้านมีความเชื่อกันไปต่างๆนานาเกี่ยวกับผีแม่ม่าย  แล้วพากันเอาเสื้อแดงมาแขวนไว้หน้าบ้านเพื่อป้องกันผีแม่ม่าย ซึ่งถือเป็นความเชื่อส่วนบุคคล แต่ความจริงแล้วคนที่เสียชีวิตส่วนใหญ่เกิดจากการไม่ดูแลรักษาสุขภาพของตนเอง  บางคนไม่เคยไปให้แพทย์ตรวจรักษาสุขภาพประจำปีเลย อีกทั้งยังใช้ชีวิตประมาท ดังนั้น การป้องกันผีแม่ม่ายที่ดี คือ ควรหมั่นทำบุญรักษาศีล ทำความดี และหมั่นดูแลรักษาสุขภาพของตนเอง ไม่กินเหล้า ไม่สูบบุหรี่ หรือใช้สารเสพติดต่างๆ  ถ้าทำได้แค่นี้ผีแม่ม่ายก็ไม่มาเอาชีวิตแล้ว</p>
      <p> </p>
    </article>
  </body>
</html>