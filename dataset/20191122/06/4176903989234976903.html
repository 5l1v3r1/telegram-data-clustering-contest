<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/bosna-i-hercegovina-nece-u-nato-ne-da-srpska/"/>
    <meta property="og:site_name" content="Krstarica"/>
    <meta property="article:published_time" content="2019-11-22T06:26:02+00:00"/>
    <meta property="og:title" content="Bosna i Hercegovina neće u NATO — ne da Srpska"/>
    <meta property="og:description" content="Saradnja nije članstvo u NATO..."/>
  </head>
  <body>
    <article>
      <h1>Bosna i Hercegovina neće u NATO — ne da Srpska</h1>
      <address><time datetime="2019-11-22T06:26:02+00:00">22 Nov 2019, 06:26</time> by <a rel="author" href="https://www.krstarica.com/author/marko/" target="_blank">M. K.</a></address>
      <figure>
        <img src="https://www.krstarica.com/wp-content/uploads/2019/02/5211983044_9f1b6dc913_b-750x430.jpg"/>
        <figcaption>Foto: <a href="https://www.flickr.com/photos/jocelyn777/5211983044/">Jocelyn Erskine-Kellie</a> - <a href="http://creativecommons.org/licenses/by/2.0/">CC BY 2.0</a></figcaption>
      </figure>
      <p>Odluka o odnosu Bosne i Hercegovine i NATO-a odnosi se na saradnju, a ne na buduće članstvo te države u Alijansi. Republika Srpska je protiv ulaska u taj vojni savez.</p>
      <p>Republika Srpska nije promenila odnos prema članstvu BiH u NATO. Posle godinu dana pauze, Predsedništvo BiH se usaglasilo oko imenovanja Zorana Tegeltije za predsedavajućeg Saveta ministara Bosne i Hercegovine, ali su doneli odluku i u vezi sa odnosom te zemlje i NATO-a. Ipak, to nije korak ka članstvu u Alijansi.</p>
      <p>Odluka o imenovanju novog predsednika Saveta ministara biće dostavljena u dalju proceduru Komisiji za pripremu izbora Saveta ministara Predstavničkog doma Parlamentarne skupštine BiH. Što se tiče NATO-a, dogovoreno je da BiH u sedište Alijanse u Brisel pošalje svoj plan i program reformi, dok će detalji sporazuma biti poznati naknadno.</p>
      <p><b>Saradnja nije članstvo u NATO</b><br/>Stručnjak za bezbednost i politički analitičar Predrag Ćeranić za Sputnjik kaže da taj dokument još niko nije video, ali je sasvim sigurno da se u njemu govori samo o saradnji sa NATO-om, a ne o putu u članstvo u ovu vojnu Alijansu.</p>
      <p>„Dakle, ako su Rusi rekli da to nije dokument poput ANP-a, onda ne znam zašto mi u to ne bismo verovali. Dobro je da je postignut sporazum o formiranju novog saziva Saveta ministara, u kome će biti predstavnici onih političkih partija koje su pobedile na izborima. Srpska će imati jednu homogenu situaciju u izvršnoj vlasti. Oni koji su napravili vlast u RS, sada će, kako se stvari odvijaju, biti u prilici da naprave vlast i na nivou BiH“, objašnjava naš sagovornik.</p>
      <related>
        <h4>Slični tekstovi</h4>
        <a href="https://www.krstarica.com/vesti/region/makron-aktivirao-paklenu-masinu-u-sarajevu-srbi-prvi-put-nisu-krivi/"/>
        <a href="https://www.krstarica.com/vesti/region/velika-cena-clanstva-u-nato-u-i-severna-makedonija-kupuje-jltv-video/"/>
        <a href="https://www.krstarica.com/vesti/region/pogadjate-li-u-koju-iz-bih-najvise-ljudi-se-odselilo-u-ovu-zemlju/"/>
        <a href="https://www.krstarica.com/vesti/region/protestna-nota-bih-nobelovom-komitetu-zbog-handkea/"/>
      </related>
      <p><b>RS prati Srbiju</b><br/>Ćeranić napominje da, što se tiče NATO-a, Milorad Dodik je jasno rekao da je RS vojno neutralna i da to neće ništa promeniti. I da Sarajevo usvoji bilo kakav dokument koji bi imao veze sa putem u NATO, on ne bi mogao da prođe bez saglasnosti Republike Srpske.</p>
      <p>„Dodik kao član Predsedništva BiH uvek može da posegne za institutom — ’vitalni nacionalni interes‘ i da Skupština RS obustavi svaku odluku Predsedništva BiH za koju se proceni da ugrožava vitalni nacionalni interes RS. Dodik je zato i napravio široku koaliciju u vlasti, a nije morao, upravo jer je želeo da ima dvotrećinsku većinu u Narodnoj skupštini, kako bi kao srpski član Predsedništva BiH imao većinu u ovakvim situacijama“, objašnjava Ćeranić.</p>
      <p>Srpski član Predsedništva BiH Milorad Dodik rekao je da će Republika Srpska pratiti sve oblike saradnje koje sa NATO-om ima Srbija. RS želi da sarađuje, ali ne želi da pruži bilo kakav doprinos integraciji u Alijansu, poručio je on nakon postizanja dogovora o predsedavajućem Saveta ministara i usvajanja dokumenta koji će biti dostavljen NATO-u.</p>
      <p>(<a href="https://rs-lat.sputniknews.com/analize/201911221121211420-bosna-i-hercegovina-nece-u-nato--ne-da-srpska-/">Sputnjik</a>)</p>
    </article>
  </body>
</html>