<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129795-Termin-minal-Wielka-Brytania-nie-oddala-archipelagu-Czagos.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T06:35:01+00:00"/>
    <meta property="og:title" content="Termin minął. Wielka Brytania nie oddała archipelagu Czagos"/>
    <meta property="og:description" content="Wielka Brytania nie przekazała w terminie archipelagu Czagos Mauritiusowi, do czego wzywała ją rezolucja ONZ - informuje BBC. Na jednej ze spornych wysp znajduje się baza wojskowa USA."/>
  </head>
  <body>
    <article>
      <h1>Termin minął. Wielka Brytania nie oddała archipelagu Czagos</h1>
      <address><time datetime="2019-11-22T06:35:01+00:00">22 Nov 2019, 06:35</time> by <a rel="author">zew</a></address>
      <p>
        <b>Wielka Brytania nie przekazała w terminie archipelagu Czagos Mauritiusowi, do czego wzywała ją rezolucja ONZ - informuje BBC. Na jednej ze spornych wysp znajduje się baza wojskowa USA.</b>
      </p>
      <p>W lutym 2019 Międzynarodowy Trybunał Sprawiedliwości uznał, że Wielka Brytania naruszyła prawo podczas dekolonizacji Mauritiusa w 1968 r. i powinna jak najszybciej zakończyć administrowanie archipelagiem Czagos.</p>
      <p>W maju Zgromadzenie Ogólne Organizacji Narodów Zjednoczonych w wydanej rezolucji potwierdziło opinię MTS i wezwało Wielką Brytanię do zaprzestania administrowania archipelagiem do 22 listopada. Rezolucję poparło 116 państw, przeciw było 6, w tym Wielka Brytania. Kraj ten nie wykonał postanowień rezolucji, za co nie grożą mu żadne sankcje, ponieważ stanowisko ZG ONZ nie miało charakteru wiążącego.</p>
      <p>Maurytyjski premier Pravind Jugnauth oświadczył, że w związku z niewykonaniem rezolucji Wielka Brytania jest nielegalnym kolonialnym okupantem. Władze kraju twierdzą, że do przekazania Wielkiej Brytanii archipelagu zostały zmuszone w zamian za uzyskanie niepodległości.</p>
      <p>Brytyjczycy zarządzali archipelagiem Czagos z Mauritiusa. W 1965 r. ogłosili wyspy Brytyjskim Terytorium Oceanu Indyjskiego. Największą wyspę archipelagu, Diego Garcia, wydzierżawili Stanom Zjednoczonym na 50 lat, później umowa została przedłużona na kolejnych 20. USA przekształciły teren w "niezatapialny lotniskowiec", budując tam bazę sił powietrznych, wykorzystywaną w czasach zimnej wojny oraz nalotach na Afganistan i Irak.</p>
      <p>Wielka Brytania nie uznaje zwierzchności Mauritiusa nad Czagos i twierdzi, że ma prawo do BTOI, którego tereny kontroluje od 1814 r.</p>
      <figure>
        <img src="https://www.rp.pl/apps/pbcsi.dll/storyimage/RP/20191122/SWIAT/191129795/V4/0/V4-191129795.jpg?imageversion=Artykul&amp;lastModified=20191122123751"/>
      </figure>
      <p>Wielka Brytania nie przekazała spornych terenów Mauritiusowi w terminie wyznaczonym przez ONZ<br/>AFP</p>
      <p>W latach 1968-1974 Brytyjczycy przymusowo wysiedlili tysiące mieszkańców Czagos i odesłali ich na Mauritius i Seszele, gdzie, jak pisze BBC, przesiedleni zmagali się ze skrajną biedą i dyskryminacją.</p>
    </article>
  </body>
</html>