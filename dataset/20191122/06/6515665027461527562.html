<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/pop-kultura/3362143/na-snimanju-serije-srpski-junaci-srednjeg-veka-srbi-u-borbi-za-tron-junaci-druge-sezone-bice-car-uros-jug-bogdan"/>
    <meta property="og:site_name" content="kurir.rs"/>
    <meta property="article:published_time" content="2019-11-22T06:02:00+00:00"/>
    <meta property="og:title" content="NA SNIMANJU SERIJE SRPSKI JUNACI SREDNJEG VEKA: Srbi u borbi za tron! Junaci druge sezone biće car Uroš, Jug Bogdan..."/>
    <meta property="og:description" content="Svetska produkcija Potrudićemo se da ovo bude Igra prestola u našim uslovima, kaže producent Nedeljko Bajić. Junaci su Stefan Lazarević, Đurađ Branković i car Uroš"/>
  </head>
  <body>
    <article>
      <h6 class="kicker">IZA KULISA U SMEDEREVU</h6>
      <h1>NA SNIMANJU SERIJE SRPSKI JUNACI SREDNJEG VEKA: Srbi u borbi za tron! Junaci druge sezone biće car Uroš, Jug Bogdan...</h1>
      <address>
        <time datetime="2019-11-22T06:02:00+00:00">22 Nov 2019, 06:02</time>
      </address>
      <p>
        <b>Svetska produkcija Potrudićemo se da ovo bude „Igra prestola“ u našim uslovima, kaže producent Nedeljko Bajić. Junaci su Stefan Lazarević, Đurađ Branković i car Uroš</b>
      </p>
      <p>U Smederevu je u toku snimanje drugog ciklusa igrano-dokumentarne serije „Srpski junaci srednjeg veka“ prema scenariju i u režiji Gordana Matića, koju realizuje produkcijska kuća „Kontrast studios“ u saradnji sa „Telekomom Srbija“.</p>
      <figure>
        <img src="https://www.kurir.rs/data/images/2019/11/21/18/2059669_2600-srpski-junaci-srednjeg-veka--2_ff.jpg?ver=1574357088"/>
        <figcaption>
          <cite>foto: @starsport/Srđan Stevanović</cite>
        </figcaption>
      </figure>
      <p>Kroz deset polučasovnih epizoda serija upoznaje gledaoce sa malo poznatim detaljima iz srpske srednjovekovne istorije.</p>
      <figure>
        <img src="https://www.kurir.rs/data/images/2019/11/21/18/2059675_2601-gordan-matic-reditelj-i-scenarista_ff.jpg?ver=1574357097"/>
        <figcaption>
          <cite>foto: @starsport/Srđan Stevanović</cite>
        </figcaption>
      </figure>
      <p>
        <b>Obišli Svetu goru</b>
      </p>
      <p>Junaci druge sezone biće Stefan Lazarević, Đurađ Branković, car Uroš, Jelena Balšić, vojvoda Momčilo, Jug Bogdan, Banović Strahinja i Tvrtko I Kotromanić, a kroz priče o njima saznaćemo i mnogo toga o političko-ekonomskoj i društvenoj situaciji u srednjem veku i borbi za presto. - Kroz sudbine tih ličnosti naučićemo mnogo i shvatićemo da ne počinje sve od naše generacije. Ti ljudi su bili učeni, pismeni, školovani... Srednji vek se smatra mračnim dobom, a ovom serijom ćemo pokazati i neki drugi ugao - otkrio je novinarima autor Gordan Matić.</p>
      <p>Pored reditelja, zbog verodostojnosti i tačnosti istorijskih činjenica, u svakom trenutku su na setu i istoričari, arheolozi i stručni konsultanti, koji su, osim iz Srbije, došli i iz Turske, Hrvatske, Makedonije... Serija je snimana i na Svetog gori.</p>
      <figure>
        <img src="https://www.kurir.rs/data/images/2019/11/21/18/2059671_2600-srpski-junaci-srednjeg-veka--4_ff.jpg?ver=1574357105"/>
        <figcaption>
          <cite>foto: @starsport/Srđan Stevanović</cite>
        </figcaption>
      </figure>
      <p>Ekipa Kurira bila je na snimanju krunisanja despota Stefana u Carigradu despotskom krunom, a producenta Nedeljka Bajića upitali smo da li je na mestu porediti ovaj projekat sa hit serijom „Igra prestola“. - Potrudićemo se da ovo bude „Igra prestola“ u našim uslovima. „Srpski junaci srednjeg veka“ su dokumentarno-igrani program, a mislim da ovaj period naše istorije zaslužuje i neku TV seriju i film. Amerikancima je bilo lako da se igraju jer im je ceo svet tržište. Ovo će biti veliki iskorak. Koristićemo dronove, snimati scene sa četiri kamere i imamo već atraktivan materijal. Nastavak je nekoliko koraka ispred prve sezone - kaže Bajić.</p>
      <p>
        <b>Narator Vladimir Aleksić</b>
      </p>
      <p>Narator serije je glumac Vladimir Aleksić, a novi cirkus emitovaće se naredne godine na Superstar TV kanalu, koji mogu pratiti korisnici MTS TV, kablovskog operatora Supernova i satelitske televizije m:SAT TV, kao i korisnici u regionu preko m:tela CG i BiH i širom sveta preko GO4TV.</p>
      <figure>
        <img src="https://www.kurir.rs/data/images/2019/11/21/18/2059677_2600-srpski-junaci-srednjeg-veka--1_ff.jpg?ver=1574357138"/>
        <figcaption>
          <cite>foto: @starsport/Srđan Stevanović</cite>
        </figcaption>
      </figure>
      <blockquote><b>Ekskluzivno FOTOGRAFISAN JEDINI PORTRET ĐURĐA BRANKOVIĆA<br/></b>U seriji „Srpski junaci srednjeg veka“ gledaoci će prvi put moći da vide i pojedine artefakte i lokacije značajne za srpsku srednjovekovnu istoriju koji do sada nikada nisu bili kamerom zabeleženi. - Bili smo u arhivu u Dubrovniku, tu smo imali priliku da vidimo originale i prepise povelja naših vladara i mi smo ih prvi put snimili video-kamerama i fotografisali. Dobili smo da prikažemo jedini poznati na svetu portret despota Đurđa Brankovića u Esfigmenskoj povelji iz 1429. godine, ako ne računamo njegove portrete na novcu, koji su šematizovani - kaže istoričar i stručni konsultant Marko Aleksić.</blockquote>
      <p>Kurir / Ljubomir Radanov</p>
      <p>Foto: @Starsport/Srđan Stevanović</p>
      <related>
        <h4>NE PROPUSTITE</h4>
        <a href="https://www.kurir.rs/zabava/pop-kultura/3347481/ekskluzivno-kultna-serija-kamiondzije-dobija-nastavak-tika-i-jezda-bice-novi-paja-i-jare"/>
        <a href="https://www.kurir.rs/zabava/pop-kultura/3346147/pocelo-snimanje-dve-premijerne-domace-igrane-serije-u-produkciji-kuce-firefly"/>
        <a href="https://www.kurir.rs/zabava/pop-kultura/3331951/serija-crveni-mesec-vratila-beograd-u-proslost-kocije-i-raskosni-kostimi-u-knez-mihailovoj"/>
        <a href="https://www.kurir.rs/zabava/3333013/serija-besa-nagradjena-za-najbolju-seriju-na-fedis-festivalu"/>
      </related>
    </article>
  </body>
</html>