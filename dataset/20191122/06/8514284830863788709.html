<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/tobb-mint-1200-milliardos-lehet-a-kiskereskedelem-forgalma-az-unnepi-szezonban-2490700"/>
    <meta property="og:site_name" content="hírTV"/>
    <meta property="article:published_time" content="2019-11-22T06:55:00+00:00"/>
    <meta property="og:title" content="Több mint 1200 milliárdos lehet a kiskereskedelem forgalma az ünnepi szezonban"/>
    <meta property="og:description" content="Az áruházak több száz szezonális dolgozó bevonására készülnek a következő hetekben, miközben akad olyan üzlet, amelyben a szűkös munkaerő miatt már novemberben is előfordult termékhiány."/>
  </head>
  <body>
    <article>
      <h1>Több mint 1200 milliárdos lehet a kiskereskedelem forgalma az ünnepi szezonban</h1>
      <address><time datetime="2019-11-22T06:55:00+00:00">22 Nov 2019, 06:55</time> by <a rel="author">MTI</a></address>
      <h4>Megkezdődött az év legforgalmasabb időszaka a kiskereskedelemben, az ünnepi szezonban több mint 1200 milliárd forintos forgalommal számol a piac - írta a Magyar Nemzet pénteken.</h4>
      <p>Az áruházak több száz szezonális dolgozó bevonására készülnek a következő hetekben, miközben akad olyan üzlet, amelyben a szűkös munkaerő miatt már novemberben is előfordult termékhiány.</p>
      <p>Vámos György, az Országos Kereskedelmi Szövetség főtitkára azt mondta a Magyar Nemzetnek, hogy harmadik éve küzd jelentős munkaerőhiánnyal a terület, a statisztikák szerint nagyjából hatezer dolgozó hiányzik, az idén ugyanakkor nem romlott tovább a helyzet a 10 százaléknál magasabb átlagbér-emelkedés miatt.</p>
      <p>Már nem csupán az e-kereskedelemben indult meg az idei karácsonyi bevásárlási szezon, hanem a hagyományos üzletekben is. Csak decemberben több mint 1200 milliárd forintot költhet a lakosság, az ajándékozásra fordított összegek várhatóan magasabbak lesznek a tavalyiaknál - mondta Vámos György.</p>
      <p>Úgy vélekedett: nem kell attól tartani, hogy áruhiány vagy akadozó ellátás fordulna elő bármely, napi fogyasztási cikkeket kínáló üzletben.</p>
      <p>Idén karácsonykor egyhuzamban hat napot pihenhet a lakosság, a kereskedelmi szövetség szerint viszont akkor sem kell attól félni, hogy ne lenne nyitva tartó bolt az országban - olvasható a Magyar Nemzetben.</p>
      <p>MTI</p>
    </article>
  </body>
</html>