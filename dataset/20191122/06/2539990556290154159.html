<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/2218106,Pokoj-w-Namyslowie-koniec-wojen-z-Czechami"/>
    <meta property="og:site_name" content="Polskie Radio"/>
    <meta property="article:published_time" content="2019-11-22T06:01:00+00:00"/>
    <meta property="og:title" content="Pokój w Namysłowie - koniec wojen z Czechami"/>
    <meta property="og:description" content="22 listopada 1348 roku król Kazimierz Wielki zawarł z królem Czech Karolem IV Luksemburskim pokój w Namysłowie. Układ zakończył wojny o Śląsk i wyznaczył granice Królestwa Polskiego oraz Czech."/>
  </head>
  <body>
    <article>
      <h1>Pokój w Namysłowie - koniec wojen z Czechami</h1>
      <address>
        <time datetime="2019-11-22T06:01:00+00:00">22 Nov 2019, 06:01</time>
      </address>
      <p>
        <b>22 listopada 1348 roku król Kazimierz Wielki zawarł z królem Czech Karolem IV Luksemburskim pokój w Namysłowie. Układ zakończył wojny o Śląsk i wyznaczył granice Królestwa Polskiego oraz Czech.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/9b76ac1b-05aa-4b92-a1d2-2ab448b7d226.mp3"/>
          </figure>
          <p>O polityce zagranicznej Kazimierza Wielkiego mówił prof. Jerzy Wyrozumski w audycji Anny Kamińskiej pt. "Kazimierz Wielki, cz. 5". (PR, 21.07.1986)</p>
        </li>
        <li>
          <figure>
            <audio src="https://static.prsa.pl/4e182e1b-ad75-46b0-b713-4690d4ef70f9.mp3"/>
          </figure>
          <p>O wojnie polsko-czeskiej opowiadał prof. Wojciech Fałkowski w audycji Andrzeja Sowy "Historia Polski. Średniowiecze". (PR, 5.03.2003)</p>
        </li>
      </ul>
      <p>- Gra z Luksemburgami o Śląsk zaczęła się na zjeździe w Wyszehradzie w 1335 roku – mówił prof. Wojciech Fałkowski w audycji "Historia Polski. Średniowiecze". – Stanowiła ona pewne podsumowanie wcześniejszych nieporozumień i sporów prowadzonych jeszcze przez Władysława Łokietka.</p>
      <p>W 1339 roku Kazimierz Wielki obiecał nie naruszać panowania Luksemburgów na Śląsku i Mazowszu, pomimo tego, że była to bardzo trudna sytuacja dla Królestwa Polskiego.</p>
      <p>
        <b>Dlaczego był to duży problem dla Królestwa Polskiego? Posłuchaj audycji "Historia Polski. Średniowiecze".</b>
      </p>
      <p>
        <b>Bój o Wschowę</b>
      </p>
      <p>W 1341 roku w Pradze Kazimierz Wielki ustalił sojusz z Luksemburgami. Było to konieczne, ze względu na to, że ten układ mógł rozerwać pierścień państw czyhających na osłabienie Polski.</p>
      <p>Jednak już rok później Kazimierz wykorzystał zamieszanie powstałe na pograniczu Wielkopolski z Czechami. W 1342 roku po śmierci księcia głogowskiego i Henryka Żagańskiego, jego syn Henryk Żelazny nie złożył Luksemburgom hołdu lennego. W ten sposób nie został wasalem Czech, które nie miały już obowiązku go bronić. Kazimierz postanowił wykorzystać to nieporozumienie powstałe na linii książęta głogowscy - Luksemburgowie.</p>
      <p>Zdecydował się uderzyć na ważny gród ziemi głogowskiej - położoną tuż przy granicy z Wielkopolską Wschowę - po zawarciu pokoju z Zakonem Krzyżackim w Kaliszu w 1343 roku.</p>
      <p>
        <b>Dlaczego Kazimierz Wielki postanowił zaatakować Wschowę? Dowiesz się tego z audycji "Kazimierz Wielki".</b>
      </p>
      <p>W konflikt o Wschowę zostali wciągnięci także dwaj stryjowie Henryka Żelaznego: Jan Ścinawski i Konrad Oleśnicki. Szybki przebieg wojny nie pozwolił Luksemburczykom na zorganizowanie pomocy. Wschowa została przyłączona do Królestwa Polskiego.</p>
      <p>
        <b>Wittelsbachowie wchodzą do gry</b>
      </p>
      <p>W tym samym roku zaostrzeniu uległy stosunki między Luksemburgami a bawarskim rodem Wittelsbachów. Papież Klemens VI powrócił do polityki nieuznawania godności cesarskiej Ludwika Wittelsbacha i zażądał jego detronizacji. Zjazd elektorów we Frankfurcie uznał prawa Ludwika do tronu i przypomniał zasadę, którą przyjął sejm Rzeszy w Rhense, według której zwyczajowo usankcjonowany wybór cesarza nie wymagał zgody papieża. Na tron cesarza papież forsował Karola Luksemburskiego, którego zagorzałym przeciwnikiem, a jednocześnie zwolennikiem Wittelsbachów był na Śląsku książę Bolko Świdnicki. Dzięki temu splotowi wydarzeń Bolko stał się rzecznikiem zbliżenia pomiędzy Kazimierzem Wielkim a Wittelsbachami.</p>
      <p>
        <b>Układ z Wittelsbachami</b>
      </p>
      <p>1 stycznia 1345 roku Kazimierz Wielki zawarł układ z Wittelsbachami. W układzie powrócono do sprawy małżeństwa cesarskiego syna Ludwika Młodszego Rzymskiego z Kunegundą, córką Kazimierza. Ponadto zawiązano sojusz militarny przeciwko królowi czeskiemu Janowi Luksemburskiemu. Kazimierz zdecydował się na zawarcie tego układu, ponieważ zależało mu na pozyskaniu sojusznika w Marchii Branderburskiej, która klinowała kontakty pomiędzy Wielkopolską a ujściem Odry.  </p>
      <p>
        <b>Wojna z Czechami</b>
      </p>
      <p>W 1345 roku nastąpiło również uwięzienie w Kaliszu powracającego z krucjaty Karola Luksemburskiego - syna króla Czech Jana.</p>
      <p>- Najprawdopodobniej chodziło o jakieś długi, ale sprawa odbiła się echem w całej Europie: następca tronu czeskiego jest więziony przez króla polskiego w małym miasteczku. To była rzeczywista wpadka – dodał prof. Wojciech Fałkowski.</p>
      <p>Na odpowiedź Czechów nie trzeba było długo czekać. Zaatakowali oni Księstwo Świdnickie, które jako jedyne na Śląsku było poddane Kazimierzowi. Król Polski postanowił przeprowadzić dywersję w okolicach Świdnicy i Wrocławia. Jednak zanim wojska Królestwa Polskiego dotarły na Dolny Śląsk, Czesi rozpoczęli oblężenie Krakowa. </p>
      <p>Niebezpieczną sytuację przerwał splot wydarzeń w 1346 roku: detronizacja Ludwika Wittelsbacha i śmierć Jana Luksemburczyka w bitwie pod Crecy podczas <a href="https://www.polskieradio.pl/39/156/Artykul/1622907,Wojna-stuletnia-%e2%80%93-rywalizacja-angielskofrancuska">wojny stuletniej</a> oraz koronacja Karola Luksemburskiego na króla Czech.</p>
      <p>Kazimierz, korzystając z nadarzającej się okazji, wybrał się na Śląsk, starając się przekonać miejscowych książąt do przyłączenia się do Królestwa Polskiego. Na wieść o tych poczynaniach polskiego króla, natychmiast zareagował Karol Luksemburski. W 1348 roku przeprowadził inkorporację Śląska do Czech.</p>
      <p>
        <b>Co jeszcze takiego zrobił Karol Luksemburski, by Śląsk nie został przyłączony do Królestwa Polskiego? Posłuchaj audycji "Historia Polski. Średniowiecze".</b>
      </p>
      <p>
        <b>Pokój w Namysłowie</b>
      </p>
      <p>Następstwem był pokój w Namysłowie zawarty 22 listopada 1348 roku. Ustanowiono wtedy przyjaźń pomiędzy królem polskim i czeskim oraz zatwierdzono granice obu państw w tym stanie, w jakim były w momencie zawierania pokoju. Ponadto Karol Luksemburski wyraźnie stwierdził, że popiera jednoczenie dawnych ziem polskim pod berłem Kazimierza.</p>
      <p>- To było dyplomatyczne, ale ważne zwycięstwo Kazimierza Wielkiego. Skończyło ono okres bitew o Śląsk – ocenił prof. Wojciech Fałkowski.</p>
      <p>Pokój w Namysłowie pozwolił zamknąć jeden z frontów polityki zagranicznej Kazimierza. Teraz mógł spokojnie zająć się stosunkami z Zakonem Krzyżackim.</p>
      <p>seb</p>
      <related>
        <a href="https://www.polskieradio.pl/39/156/Artykul/964035,Boleslaw-III-Krzywousty-maz-stanu-i-okrutnik"/>
      </related>
      <related>
        <a href="https://www.polskieradio.pl/39/156/Artykul/1595399,Kazimierz-Odnowiciel-%E2%80%93-Restaurator-Poloniae"/>
      </related>
    </article>
  </body>
</html>