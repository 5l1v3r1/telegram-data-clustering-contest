<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/statele-unite/un-grup-format-15-senatori-americani-cere-administratiei-trump-suspende-emiterea-licente-companiile-fac-afaceri-huawei-1_5dd784f05163ec4271475404/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T06:51:23+00:00"/>
    <meta property="og:title" content="Un grup format din 15 senatori americani cere administraţiei Trump să suspende emiterea de licenţe pentru companiile care fac afaceri cu Huawei"/>
    <meta property="og:description" content="Un grup bipartizan format din 15 senatori americani a cerut joi Departamentului pentru Comerţ să suspende emiterea de licenţe către companiile americane care fac afaceri cu grupul chinez Huawei Technologies, transmite Reuters."/>
  </head>
  <body>
    <article>
      <h1>Un grup format din 15 senatori americani cere administraţiei Trump să suspende emiterea de licenţe pentru companiile care fac afaceri cu Huawei</h1>
      <address><time datetime="2019-11-22T06:51:23+00:00">22 Nov 2019, 06:51</time> by <a rel="author">News.ro</a></address>
      <h4>Un grup bipartizan format din 15 senatori americani a cerut joi Departamentului pentru Comerţ să suspende emiterea de licenţe către companiile americane care fac afaceri cu grupul chinez Huawei Technologies, transmite Reuters.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/statele-unite/fosta-consiliera-trump-fiona-hill-afirma-teoria-privind-amestecul-rusiei-alegerile-prezidentiale-2016-o-poveste-fictiune-1_5dd782f85163ec4271474663/index.html"/>
        <a href="https://adevarul.ro/international/statele-unite/miliardarul-michael-bloomberg-depus-actele-necesare-candida-presedintia-statelor-unite-1_5dd774425163ec427146ebcd/index.html"/>
        <a href="https://adevarul.ro/international/asia/china-ameninta-riposta-congresul-american-adoptat-legea-privind-drepturile-omului-democratia-hong-kong-1_5dd726d15163ec4271458c48/index.html"/>
      </related>
      <p>Într-o scrisoare adresată joi preşedintelui Donald Trump, senatorii afirmă că administraţia trebuie să oprească emiterea de licenţe până când administraţia va oferi Congresului ”un raport cu criterii specifice pentru a determina dacă aprobarea unei licenţe implică un risc pentru securitatea naţională”.</p>
      <p>Administraţia Trump a anunţat miercuri că a început să emită licenţe pentru a permite unor furnizori să reia vânzările de produse către grupul chinez producător de echipamente de telecomunicaţii, după plasarea acestuia pe o listă neagră din cauza riscurilor de securitate., în urmă cu şase luni.</p>
      <p>Un oficial american a declarat miercuri că dintre cele aproximativ 300 de solicitări pentru licenţe, au fost procesate aproximativ jumătate, dintre care numai jumătate au fost aprobate.</p>
      <p>Scrisoarea obţinută de Reuters, semnată de liderul democrat din Senat, Chuck Schumer, şi de senatorul democrat Tom Cotton, cere ca liderii din Congres ”să fie informaţi înainte de emiterea vreunei licenţe către companii americane pentru vânzarea de componente grupului Huawei şi afiliatelor acestuia”.</p>
      <p>Alţi semnatari ai scrisorii sunt republicanii Ben Sasse, John Cornyn, Josh Hawley şi Rick Scott şi democraţii Elizabeth Warren, Richard Blumenthal, Ron Wyden şi Cory Booker.</p>
      <p>“Departmentul emite aceste licenţe pentru a autoriza activităţi limitate şi specifice, care nu implică riscuri de securitate naţională semnificative sau pentru interesele de politică externă ale Statelor Unite”, a anunţat miercuri Departamentul pentru Comerţ. Instituţia nu a comentat imediat scrisoarea senatorilor.</p>
      <p>Comisia Federală pentru Comunicaţii intenţionează să voteze vineri pentru a desemna Huawei şi ZTE ca fiind riscuri pentru securitatea naţională, interzicând operatorilor din mediul rural să folosească un fond guvernamental de 8,5 de miliarde de dolari pentru a cumpăra echipamente sau servicii de la cele două companii chineze. Comisia mai intenţionează că propună ca operatorii respectivi să fie obligaţi să elimine şi să înlocuiască echipamentele de la cei doi furnizori chinezi.</p>
      <hr/>
    </article>
  </body>
</html>