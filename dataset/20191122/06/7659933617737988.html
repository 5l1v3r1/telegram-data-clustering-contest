<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2003121/%E2%80%8Birakta-g%C3%BCvenlik-g%C3%BC%C3%A7lerinden-g%C3%B6stericilere-m%C3%BCdahale"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-22T06:45:00+00:00"/>
    <meta property="og:title" content="​Irak'ta güvenlik güçlerinden göstericilere müdahale"/>
    <meta property="og:description" content="Irak’ta güvenlik güçlerinin Bağdat'taki protestoculara karşı gerçek mermi ve göz yaşartıcı gaz kullanması sonucu yedi gösterici hayatını kaybederken, onlarca kişi yaralandı ve boğulma vakası ile karşı karşıya kaldı.En az 330 kişi hayatını kaybetti 1"/>
  </head>
  <body>
    <article>
      <h1>​Irak'ta güvenlik güçlerinden göstericilere müdahale</h1>
      <address>
        <time datetime="2019-11-22T06:45:00+00:00">22 Nov 2019, 06:45</time>
      </address>
      <p>Irak’ta güvenlik güçlerinin Bağdat'taki protestoculara karşı gerçek mermi ve göz yaşartıcı gaz kullanması sonucu yedi gösterici hayatını kaybederken, onlarca kişi yaralandı ve boğulma vakası ile karşı karşıya kaldı.<br/><br/><b>En az 330 kişi hayatını kaybetti</b><br/><br/>1 Ekim'de patlak veren protestolar, rejimin devrilmesi ve kapsamlı reform talepleri ile Bağdat ve diğer dokuz şehirde etkisini artırarak devam ediyor. Protestocular siyasi tabakayı yolsuzlukla ve ülke yönetiminde başarısız olmakla suçluyor. Protesto dalgasının başlamasından bu yana çoğunluğu göstericilerden oluşmak üzere 330'dan fazla kişi hayatını kaybetti.<br/><br/>Protestolar, Bağdat'ta üç büyük köprünün kapanmasına yol açtı. Güvenlik güçleri tarafından bu köprülere uygulanan kordonu kırmaya çalışan göstericiler, Rusafa'dan El-Karh'a geçmek ve çoğu hükümet binasına ve birçok yabancı elçiliklere ev sahipliği yapan Yeşil Bölge'ye ulaşmak istiyor. Güvenlik güçleri ise göstericileri engellemeye çalışıyor.<br/><br/>Reuters'ın güvenlik kaynaklarından aktardığı bilgilere göre göstericiler arasındaki ölümler, gerçek mermi ve göz yaşartıcı gazın doğrudan baş bölgesine isabet etmesi sonucu meydana geldi. Kaynaklar, dün düzenlenen protestolarda en az 78 kişinin yaralandığını söyledi.<br/><br/>İnsan hakları örgütleri, Irak güvenlik güçlerini göstericilere karşı doğrudan biber gazı kullandıkları için eleştirdi. Bu uygulama ölüm ve yaralanmalara neden oldu. Göz yaşartıcı gazlar, kafataslarını ve göğüsleri deliyor. Protestolar, başta El-Hille, Nasiriye, Divaniye ve Kut olmak üzere birçok şehirde devlet dairelerinin ve okulların kapatılmasına neden oldu.<br/><br/>Protestocular ve güvenlik güçleri arasında meydana gelen çatışmaların, Bağdat'ta hayati köprülerin etrafında yaşandığı bir zamanda, genel siyasi tabaka ve Irak sokağı arasındaki güvensizlik sebebiyle siyasi kriz hala devam ediyor.<br/><br/>Irak’ın eski Başbakanı Haydar İbadi, protestolarda ölüm ve yaralanma vakaları gerçekleştirği için yetkilileri eleştirdi. İbadi, yaptığı basın açıklamaında, "Iraklı göstericilerin öldürülmesi nedeniyle, Adil Abdulmehdi hükümetine şiddetle karşı çıktığını belirtti ve parlamentodaki grubunun hükümeti sorgulamakta ısrar ettiğini, erken seçim çağrısı yaptığını vurguladı.<br/><br/><b>İbadi: Abdulmehdi’nin halefi olmak gibi bir çabam yok</b><br/><br/>Protestoculara karşı müdahale hakkında açıklamalarda bulunan İbadi, ABD’nin 2003’te Irak’ı işgalinde dahi protestoculara yönelik bu denli bir baskının yaşanmadığını açıkladı. İbadi, Başbakanlığı sırasında da bunun yaşanmadığını sözlerine ekledi. İbadi, ayrıca gözaltına alınanların serbest bırakılması ve kamu özgürlüklerinin korunması çağrısında bulundu. İktidara dönme olasılığı üzerine konuşan İbadi, “Başbakan Adil Abdulmehdi’nin halefi olmak gibi bir çabam yok” dedi.<br/><br/>Aynı bağlamda, Ulusal Hikmet Hareketi Lideri Ammar el-Hekim, parlamento, hükümet ve yargıya, yaşanan ihlallere karşı kayıtsız kalmaları nedeniyle uyarılarda bulundu. Abdulmehdi, yaklaşık 45 gün önce açıkladığı ve içerisinde kapsamlı bir kabine değişikliğinin de yer aldığı reform paketini uygulama noktasında ağır davranıyor.<br/><br/><b>Hekim, dün yaptığı açıklamada şu ifadeleri kullandı;</b><br/><br/>“Bugün, sahip oldukları yüksek farkındalığın Irak gençliğini ayrıcalıklı bir konuma koyması bize gurur verdi. Irak gençliği, anayasal hakkını kullanarak görüşlerini ifade ediyor. Haklarını ve kendisi için onurlu bir yaşamın sağlanmasını talep ediyor.”<br/><br/>Ammar Hekim, reformların hayata geçirilmesinin gecikmemesini ve yolsuzluğa karışmış önemli isimlerin yargılanmasını öngören anlaşmayı bürosunda imzaladı. Hekim, ülkedeki genel durumu düzeltmek için kamuoyu baskısını lehte kullanma, Irak sokağının güvenini ciddiyetle ve barışçıl göstericilerin taleplerini geciktirmeyerek tekrar geri kazanma gibi konuların öneminden bahsetti. Öte yandan göstericiler reform ve yolsuzluğa karışmış üst düzey isimlerin yargılanmasını talep ediyor.<br/><br/>Hekim, yolsuzluğa karışan üst düzey isimlerin açıkça yargılanması ve paraların devlet hazinesine iade edilmesi çağrısını yineledi. Ayrıca siyasi güçlerin imzaladıkları reform paketlerine bağlı kalmaları, üç devlet yetkilisinin (Cumhurbaşkanı, Meclis Başkanı, Başbakan) bu fırsatı iyi değerlendirmeleri ve reform paketindeki maddeleri belirlenen zaman dilimi içerisinde uygulamaya çalışmaları gerektiği çağrısını yineledi.<br/><br/>Iraklı Milletvekili Zafir el-Ani, hükümetin göstericilerin taleplerini karşılamak için sunduğu çözümlerden bazılarını kısmi, ani ama gerekli çözümler olarak değerlendirdi. Parlamentodaki Irak Meclisi Hayır Bayrağı bloğu lideri Muhammed el-Halidi, mevcut hükümetin devam etmesi halinde krize çözüm bulunamayacağına inanıyor.<br/><br/>Şarku’l Avsat’a açıklamalarda bulunan Halidi, “Çözüm, hükümetin istifasında olabilir. Bu, güvenoyunun geri çekilmesi yahut Başbakan Adil Abdulmehdi’nin istifa etmesi ardından da anayasaya göre Cumhurbaşkanı’nın hükümet kurmak için başka bir adayı görevlendirmesi ile gerçekleşebilir. Yeni hükümetin görevi ya anayasa süresinin geri kalanını yolsuzlukla mücadele ederek, liyakatli bir hükümet kurup ciddi reformlar başlatarak tamamlamaktır ya da yeni bir seçim yasası ve yeni bir bağımsız seçim komisyonu ile erken seçimlere gitmektir” ifadeleriyle sözlerini noktaladı.</p>
    </article>
  </body>
</html>