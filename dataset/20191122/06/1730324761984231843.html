<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242954/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T06:38:30+00:00"/>
    <meta property="og:title" content="‘รังสิต’ คึก รับโครงข่ายคมนาคม ‘ลลิล’ ปักหมุด 7 โครงการรวด"/>
    <meta property="og:description" content="ลลิล พร็อพเพอร์ตี้ เผยทำเลรังสิตกลับมาคึกคักอีกครั้ง หลังรถไฟฟ้าเปิดบริการและสิ่งอำนวยความสะดวกในพื้นที่มีความสมบูรณ์มากขึ้น ชี้บ้านแนวราบจะเป็นทางเลือกให้กับผู้บริโภค พร้อมปักธง 7 โครงการมูลค่ากว่า 4,000 ล้านบาท ดักกำลังซื้อในพื้นที่ มั่นใจทั้งปี ผลประกอบการเป็นไปตามเป้าหมาย"/>
  </head>
  <body>
    <article>
      <h1>‘รังสิต’ คึก รับโครงข่ายคมนาคม ‘ลลิล’ ปักหมุด 7 โครงการรวด</h1>
      <address><time datetime="2019-11-22T06:38:30+00:00">22 Nov 2019, 06:38</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>ลลิล พร็อพเพอร์ตี้ เผยทำเลรังสิตกลับมาคึกคักอีกครั้ง หลังรถไฟฟ้าเปิดบริการและสิ่งอำนวยความสะดวกในพื้นที่มีความสมบูรณ์มากขึ้น ชี้บ้านแนวราบจะเป็นทางเลือกให้กับผู้บริโภค พร้อมปักธง 7 โครงการมูลค่ากว่า 4,000 ล้านบาท ดักกำลังซื้อในพื้นที่ มั่นใจทั้งปี ผลประกอบการเป็นไปตามเป้าหมาย</p>
      <p>นายชูรัชฏ์ ชาครกุล กรรมการรองผู้จัดการใหญ่ บริษัท ลลิล พร็อพเพอร์ตี้ จำกัด (มหาชน) (LALIN) เปิดเผยว่า พื้นที่ในทำเลรังสิตตั้งแต่ลำลูกกา รังสิต-องครักษ์ และคลองหลวง ถือเป็นพื้นที่ของการพัฒนาโครงการบ้านจัดสรรมาอย่างยาวนาน เนื่องจากเป็นทำเลที่มีความสะดวกในด้านการเดินทางจากโครงข่ายคมนาคมต่างๆ ไม่ว่าจะเป็น ถนนวิภาวดีรังสิต ทางด่วนดอนเมืองโทลล์เวย์ ถนนวงแหวนฝั่งตะวันออก เป็นต้น ขณะที่ในปัจจุบันรถไฟฟ้าทั้งสายสีแดงธรรมศาสตร์ รังสิต-บางซื่อ และรถไฟฟ้าสายสีเขียว หมอชิต-คูคต ที่จะเปิดให้บริการในอนาคต</p>
      <figure>
        <img src="https://www.thebangkokinsight.com/wp-content/uploads/2019/11/Lalin-Town-Lanceo-CRIB1.jpg"/>
      </figure>
      <p>นอกจากนี้ ยังมีแผนจะขยายเส้นทางไปถึงถนนวงแหวน ซึ่งจะทำให้การเดินทางเข้า-ออกเมืองมีความสะดวกสบายมากยิ่งขึ้น ประกอบกับการพัฒนาโครงสร้างพื้นฐานและสิ่งอำนวยความสะดวกด้านต่างๆ เช่น การขยายสนามบินดอนเมือง รวมถึงห้างสรรพสินค้าขนาดใหญ่เกิดขึ้นในอนาคต และห้างเดิมที่มีให้บริการอยู่แล้วจะทำให้สิ่งอำนวยความสะดวกในพื้นที่มีความพร้อมและสมบูรณ์มากยิ่งขึ้น จึงเป็นปัจจัยที่ทำให้ทำเลรังสิตกลับมาคึกคักอีกครั้งหนึ่ง</p>
      <p>สำหรับบริโภคที่ซื้อโครงการที่อยู่อาศัยในทำเลรังสิตจะเป็นคนที่ทำงานอยู่ในแหล่งงานขนาดใหญ่ กลุ่มแรกได้แก่ กลุ่มที่อยู่ในอุตสาหกรรมการบินและธุรกิจที่เกี่ยวข้องทั้งหมด ซึ่งถือเป็นลูกค้ากลุ่มใหญ่ของทำเลนี้ นอกจากนี้ ยังมีกลุ่มลูกค้าที่อยู่ในแหล่งงานอื่นๆ ในพื้นที่ เช่น คนที่ทำงานในห้างสรรพสินค้าต่างๆ ศูนย์ราชการ มหาวิทยาลัย ตลาดไท รวมถึงแหล่งงานนอกพื้นที่โดยอาศัยการเดินทางด้วยถนนวงแหวน และเมื่อรถไฟฟ้าทั้ง 2 เส้นทางเปิดให้บริการจะยิ่งขยายฐานลูกค้าเข้าสู่ในเมืองมากขึ้น</p>
      <p>ทั้งนี้ โครงการที่อยู่อาศัยในทำเล ลำลูกกา-รังสิต ถือเป็นทางเลือกให้กับผู้บริโภคในเมือง ซึ่งโครงการทาวน์โฮมของบริษัทฯ ในทำเลรังสิต ราคาเริ่มต้นประมาณ 2 ล้านบาท ได้ห้องนอน 3 ห้องนอน และที่จอดรถ 2 คัน ส่วนบ้านราคาเริ่มต้นจะอยู่ที่ 2 ล้านกว่า – 6 ล้านบาท</p>
      <figure>
        <img src="https://www.thebangkokinsight.com/wp-content/uploads/2019/11/Lalin-Town-Lanceo-CRIB3.jpg"/>
      </figure>
      <p>อย่างไรก็ตาม ทำเลรังสิต เป็นอีกหนึ่งทำเลที่มีโครงการบ้านจัดสรรเกิดขึ้นเป็นจำนวนมาก ทำให้การแข่งขันยังคงมีมาอย่างต่อเนื่อง บริษัทฯ จึงต้องหาจุดขายในการพัฒนาสินค้าให้สามารถตอบโจทย์ความต้องการของลูกค้าได้</p>
      <p>ดังนั้น ลลิล จึงจับกระแสเทรนด์ของโลกที่เน้นการใส่ใจสิ่งแวดล้อมเป็นแนวคิดในเรื่องของ Eco ในช่วงที่ผ่านมา ด้วยการพัฒนาสินค้าที่ตอบสนองคนรุ่นใหม่ที่ใส่ใจในเรื่องของสิ่งแวดล้อมโดยการใช้ Eco Living มาเป็นแนวคิดหลักในการพัฒนาตัวสินค้า เช่น การมีช่องแสงภายในบ้านเพื่อลดการใช้ไฟฟ้า การใช้สุขภัณฑ์ประหยัดน้ำ การใช้ผลิตภัณฑ์หน้าต่างประตูที่ช่วยลดความร้อนเข้าสู่ตัวบ้าน ส่วนภายในโครงการได้นำระบบ Reuse น้ำ เพื่อดูแลสภาพแวดล้อมของโครงการ มีการใช้ระบบโซลาร์เซลในพื้นที่ส่วนกลาง เป็นต้น</p>
      <p>ปัจจุบัน บริษัทมีโครงการที่เปิดตัวในพื้นที่รังสิตมากถึง 10 โครงการ ซึ่งแต่ละโครงการก็ได้รับการตอบรับที่ดีจากลูกค้าและยังมีโครงการที่บริษัทฯมีแผนจะพัฒนาอย่างต่อเนื่องอีกเช่นกัน โดยมี 7 โครงการในทำเลรังสิต ได้แก่  โครงการไลโอ บลิสซ์ รังสิต-คลองหลวง, ไลโอ บลิสซ์ ลำลูกกา-คลอง 2, บุรีรมย์ รังสิต-ลำลูกกา คลอง 4, ลลิล ทาวน์ ลำลูกกา คลอง 4-5, ลลิล ทาวน์ วงแหวน-ลำลูกกา คลอง 6, ลลิล ทาวน์ รังสิต-คลอง 2 และ ไลโอ บลิสซ์ รังสิต-คลอง 4 รวมมูลค่ากว่า 4,000 ล้านบาท</p>
      <figure>
        <img src="https://www.thebangkokinsight.com/wp-content/uploads/2019/11/Lalin-Town-Lanceo-CRIB5.jpg"/>
      </figure>
      <p>ด้านผลประกอบการในไตรมาสที่ 3 ถือว่าบริษัทฯ ทำผลงานได้อย่างดีเยี่ยม โดยมียอดรับรู้รายได้อยู่ที่ 1,214 ล้านบาท ขยายตัวจากไตรมาสก่อนหน้า 40% และขยายตัวเมื่อเทียบกับช่วงเดียวกันของปีก่อน 27% มีกำไรสุทธิ 239 ล้านบาท ขยายตัวจากไตรมาสก่อนหน้าถึง 60% และขยายตัวเมื่อเทียบกับช่วงเดียวกันของปีก่อน 38%</p>
      <p>ส่วนยอดรับรู้รายได้ในช่วงของ 9 เดือนแรกของปี 2562 อยู่ที่ 3,393 ล้านบาท และมีกำไรสุทธิ 642 ล้านบาท ขยายตัว 12% จากช่วงเดียวกันของปีก่อน และมั่นใจว่าจากความมุ่งมั่นตั้งใจทำงานอย่างเต็มที่ตามนโยบายและกลยุทธ์ที่วางเอาไว้ บริษัทฯ จะสามารถทำผลงานในปีนี้ได้เป็นไปตามเป้าหมายที่ตั้งยอดรับรู้รายได้เอาไว้ที่ 4,650 ล้านบาท ซึ่งเป็นเป้าหมายเดิมที่ประกาศไว้ตั้งแต่ต้นปี</p>
      <p>ขณะที่ภาพรวมตลาดอสังหาริมทรัพย์ไทยในไตรมาส 3 มีแนวโน้มที่ดีขึ้น จากที่ต้องปรับตัวอย่างมากในไตรมาส 2 จากมาตรการแอลทีวี อย่างไรก็ตามในไตรมาสที่ 4 ตลาดรวมก็น่าจะยังทรงตัว ซึ่งเป็นผลกระทบจากภาวะเศรษฐกิจของโลกและในประเทศที่ยังมีแนวโน้มทรงตัว และผลจากมาตรการแอลทีวีที่ยังมีอยู่อย่างต่อเนื่อง</p>
      <figure>
        <img src="https://www.thebangkokinsight.com/wp-content/uploads/2019/11/Lalin-Town-Lanceo-CRIB8.jpg"/>
      </figure>
      <p>ในส่วนของปัจจัยบวกของตลาดที่มีอยู่ในขณะนี้เป็นเรื่องของอัตราดอกเบี้ยที่ลดลง ซึ่งจะช่วยให้ลูกค้าสามารถกู้บ้านได้ง่ายขึ้น และในไตรมาสสุดท้ายถือเป็นช่วงไฮซีซั่นของการซื้อบ้านจากลูกค้าที่ได้ปรับเงินเดือนและโบนัส จะเริ่มมองหาการซื้อที่อยู่อาศัยบวกกับมาตรการรัฐที่ออกมา ลดค่าธรรมเนียมโอน และจดจำนอง รวมถึงวงเงินสินเชื่อดอกเบี้ย พิเศษจากธอส. ทั้งนี้จึงเป็นแรงบวกที่จะช่วยกระตุ้นตลาดในช่วงโค้งสุดท้ายของปี</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242954%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243186/"/>
        <a href="https://www.thebangkokinsight.com/243155/"/>
        <a href="https://www.thebangkokinsight.com/243007/"/>
        <a href="https://www.thebangkokinsight.com/242873/"/>
      </related>
    </article>
  </body>
</html>