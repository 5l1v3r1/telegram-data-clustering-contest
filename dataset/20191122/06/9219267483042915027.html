<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392290-%d7%9e%d7%95%d7%98%d7%99-%d7%99%d7%95%d7%92%d7%91-%d7%94%d7%9e%d7%a9%d7%99%d7%9e%d7%94-%d7%9b%d7%a2%d7%aa-%d7%94%d7%a7%d7%9e%d7%aa-%d7%9e%d7%9e%d7%a9%d7%9c%d7%94-%d7%99%d7%a6%d7%99%d7%91%d7%94"/>
    <meta property="og:site_name" content="סרוגים"/>
    <meta property="article:published_time" content="2019-11-22T06:59:07+00:00"/>
    <meta property="og:title" content="מוטי יוגב: &quot;המשימה כעת- הקמת ממשלה יציבה&quot;"/>
    <meta property="og:description" content="חבר הכנסת מוטי יוגב מבהיר כי החוק מאפשר לנתניהו להמשיך בתפקידו למרות כתב האישום שהוגש נגדו, ואומר כי המשימה כעת היא להקים ממשלה יציבה"/>
  </head>
  <body>
    <article>
      <h1>מוטי יוגב: "המשימה כעת- הקמת ממשלה יציבה"</h1>
      <h2>חבר הכנסת מוטי יוגב מבהיר כי החוק מאפשר לנתניהו להמשיך בתפקידו למרות כתב האישום שהוגש נגדו, ואומר כי המשימה כעת היא להקים ממשלה יציבה: "עדיף ללא בחירות"</h2>
      <address><time datetime="2019-11-22T06:59:07+00:00">22 Nov 2019, 06:59</time> by <a rel="author">, חדשות סרוגים</a></address>
      <p>חבר הכנסת (אל"מ במיל') מוטי יוגב, מהבית היהודי, התייחס לכתב האישום נגד ראש הממשלה בנימין נתניהו ואמר כי על פי החוק הוא רשאי להמשיך בתפקידו וכך ראוי שיקרה.</p>
      <p>לדברי יוגב: "יום בו מגישים כתב אישום נגד ראש ממשלת ישראל הוא יום עצוב לעם ישראל ולמדינת ישראל. יחד עם זאת, יש לזכור ולהזכיר כי לכל אדם באשר הוא עומדת לזכותו חזקת החפות עד שיקבע אחרת בדין חלוט".</p>
      <p>"את האמת יש להגיד", הוסיף יוגב, "התנהלות הפרקליטות במהלך החקירות, כפי שעלה מדיווחי העיתונות, מעלה חשש כבד בנוגע ליכולתו של ראש הממשלה לזכות להליך משפטי הוגן. אם זה קורה בחקירות ראש הממשלה, מה קורה בחקירות המתנהלות הרחק מעיניה של התקשורת?".</p>
      <p>"לחבריי משמאל אני אומר, הניסיונות שנעשים לערער על יכולתו של ראש הממשלה להמשיך בתפקידו יחלישו את כוחה של הכנסת אף יותר. המחוקק במקרה זה ברור וחד: ראש ממשלה שהוגש נגדו כתב אישום יכול להמשיך בתפקידו עד אשר יקבע אחרת בבית המשפט. כל ניסיון לערער על כך, בייחוד בעתירה לבג"ץ, ירוקן את החוק מתוכנו ויגביר שוב את כוחה של הרשות השופטת על חשבון זו המחוקקת".</p>
      <p>לקראת סוף דבריו כתב יוגב: "כמה מילים אישיות. בשנים האחרונות אני רואה מקרוב ובהערכה, את רה"מ נתניהו נושא באחריות לניהולה של מדינת ישראל בצורה מסורה, שקולה ואחראית כשרק טובת עם ישראל לנגד עיניו. אני מאחל לראש הממשלה ולעם ישראל שיצא זכאי. על כולנו להמתין בסבלנות ולראות את תוצאות המשפט ולא לחרוץ גורלות בטרם ניתן פסק דין חלוט".</p>
      <p>ברמה הפוליטית אמר יוגב: "אחריותנו הראשונה היא לפעול להקמתה של ממשלה יציבה לטובת אזרחי ישראל. אם נוכל ללא בחירות כך עדיף. אם ניאלץ לבחירות, וכרגע זה נראה בלתי נמנע, נפעל בעוצמה להצלחת הציונות הדתית המאוחדת בבחירות הקרובות".</p>
    </article>
  </body>
</html>