<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191122/basketballers-bucks-naar-koppositie-nba/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T06:26:51+00:00"/>
    <meta property="og:title" content="Basketballers Bucks naar koppositie NBA"/>
    <meta property="og:description" content="MILWAUKEE (ANP) - De basketballers van Milwaukee Bucks hebben de leiding genomen in de oostelijke divisie van de NBA. De Bucks boekten voor eigen publiek tegen Portland Trail Blazers de twaalfde overwinning van dit seizoen: 137-129. Halverwege stond de thuisclub al met 72-58 voor."/>
  </head>
  <body>
    <article>
      <h1>Basketballers Bucks naar koppositie NBA</h1>
      <address><time datetime="2019-11-22T06:26:51+00:00">22 Nov 2019, 06:26</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De basketballers van Milwaukee Bucks hebben de leiding genomen in de oostelijke divisie van de NBA. De Bucks boekten voor eigen publiek tegen Portland Trail Blazers de twaalfde overwinning van dit seizoen: 137-129. Halverwege stond de thuisclub al met 72-58 voor.</b>
      </p>
      <p>Giannis Antetokounmpo tekende voor een zogeheten triple-double: 24 punten, 19 rebounds en 15 assists. De 24-jarige Griekse vedette van de Bucks had daarmee een belangrijk aandeel in de zege. Eric Bledsoe was topscorer bij de Bucks met 30 punten, bij de Trail Blazers kwam CJ McCollum tot 37 punten.</p>
      <p>De basketballers uit Milwaukee hebben hun laatste zes duels allemaal gewonnen. Antetokounmpo en zijn teamgenoten namen de leiding in het oosten over van Boston Celtics, dat elf keer won. Beide clubs moesten tot nu toe drie nederlagen incasseren.</p>
    </article>
  </body>
</html>