<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/tsirk_z_donetska_stav_pritulkom_ta_provodit_ekskursiyi_dlya_ditey_foto_n1238285"/>
    <meta property="og:site_name" content="24 Канал"/>
    <meta property="article:published_time" content="2019-11-22T23:40:00+00:00"/>
    <meta property="og:title" content="Цирк з Донецька став притулком та проводить екскурсії для дітей: фото"/>
    <meta property="og:description" content="На Черкащині оселився пересувний цирк з Донеччини. Дресирувальники вирішили осісти тут, надихнувшись рухом &quot;Цирк без тварин&quot;, і надалі функціонувати як притулок. Адже усі звірі у цьому цирку були врятовані від неминучої гибелі, у кожного своя історія – деяких підібрали зоозахисники й передали цим людям, деяких викупили з хутряних ферм та скотобоєнь."/>
  </head>
  <body>
    <article>
      <h1>Цирк з Донецька став притулком та проводить екскурсії для дітей: фото</h1>
      <address><time datetime="2019-11-22T23:40:00+00:00">22 Nov 2019, 23:40</time> by <a rel="author" href="https://24tv.ua/andriana_strotska_tag7063/" target="_blank">Андріана Строцька</a></address>
      <p>
        <b>На Черкащині оселився пересувний цирк з Донеччини. Дресирувальники вирішили осісти тут, надихнувшись рухом "Цирк без тварин", і надалі функціонувати як притулок. Адже усі звірі у цьому цирку були врятовані від неминучої гибелі, у кожного своя історія – деяких підібрали зоозахисники й передали цим людям, деяких викупили з хутряних ферм та скотобоєнь.</b>
      </p>
      <p>Так, три роки тому у родині Наталії оселився сич. Його ще пташеням передали волонтери, коли біля Луганська розбомбили приватний зоопарк. Дорослі пташки полетіли на волю, а от сиченя без людей би не вижило.</p>
      <blockquote>Цікаво! <a href="https://24tv.ua/techno/video_dnya_yak_koti_reaguyut_na_tvarinni_filtri_v_instagram_n1236819">Відео дня: як коти реагують на тваринні фільтри в Instagram</a></blockquote>
      <p>Усі 20 видів тварин господарями були врятовані від неминучої смерті: дорослу ламу мали забити на м'ясо, пелікан травмувався на електродротах, а кіз викупили зі скотобоєнь.</p>
      <figure>
        <img src="https://24tv.ua/resources/photos/news/620_DIR/201911/1238285_10199792.jpg?201911232655"/>
        <figcaption>Попугай у притулку</figcaption>
      </figure>
      <p>Спочатку всіх врятованих тварин використовували як циркових, їздили на гастролі по різних містах України. Та відколи Україну накрив рух "цирк без тварин" – вирішили осісти. В рідний Донецьк повернутися змоги не мали через війну. Тож рік тому почали облаштовуватись біля Сміли. Всі тварини у родині Наталії Кущенко – доглянуті, каже, вони уже повноправні члени родини.</p>
      <figure>
        <img src="https://24tv.ua/resources/photos/news/620_DIR/201911/1238285_10199793.jpg?201911232655"/>
        <figcaption>Власниця притулку у Смілі</figcaption>
      </figure>
      <p>Нині цирк перетворився радше на притулок для тварин. Сюди можуть на екскурсію завітати всі охочі. Та найчастіші гості – діти. Грошей на харчування тварин обмаль, тому ті, хто приходять на екскурсії, приносять смачні подарунки.</p>
      <figure>
        <img src="https://24tv.ua/resources/photos/news/620_DIR/201911/1238285_10199794.jpg?201911232655"/>
        <figcaption>Тварини радо зустрічають дітей</figcaption>
      </figure>
      <p>Допомогу родина приймає, адже досі до кінця не облаштувалася. Поки притулок більше нагадує тимчасову зупинку переїзного цирку. Родина живе в одному трейлері, тварини в іншому. У їхніх мріях створити тут повноцінний притулок для тварин, щоб врятувати ще більше звірят, яким необхідна допомога.</p>
      <p><a href="https://24tv.ua/tribunal_u_gaazi_zatverdiv_nazvu_spravi_shhodo_zahoplennya_rosiyeyu_ukrayinskih_korabliv_ta_moryakiv_n1238316">Трибунал у Гаазі затвердив назву справи щодо захоплення Росією українських кораблів та моряків</a> сьогодні 3026</p>
      <anchor name="comAnch"/>
    </article>
  </body>
</html>