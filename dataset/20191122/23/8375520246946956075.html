<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/vlada-iranu-areshtuvala-blizko-100-lideriv-protestiv-641855.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T23:59:14+00:00"/>
    <meta property="og:title" content="Влада Ірану арештувала близько 100 «лідерів» протестів"/>
    <meta property="og:description" content="Управління комісара ООН з прав людини та інші правозахисні групи вважають, що десятки демонстрантів були вбиті і поранені"/>
  </head>
  <body>
    <article>
      <h1>Влада Ірану арештувала близько 100 «лідерів» протестів</h1>
      <address>
        <time datetime="2019-11-22T23:59:14+00:00">22 Nov 2019, 23:59</time>
      </address>
      <h4>Управління комісара ООН з прав людини та інші правозахисні групи вважають, що десятки демонстрантів були вбиті і поранені</h4>
      <p>Влада Ірану визнала арешт близько 100 ймовірних лідерів протестів, що не вщухають в країні. Один з духовних лідерів Ірану ятолла Ахмад Хатамі 22 листопада у Тегерані сказав вірянам, що «деякі з лідерів заворушень були анархістами, які заслуговують смертного вироку».</p>
      <p>Він звинуватив їх у нападах на мечеті та інші ісламські установи. Інші офіційні особи назвали демонстрантів «бандитами» і «бунтівниками» і звинуватили «іноземних ворогів» у «змові» проти іранського керівництва.</p>
      <p>Управління комісара ООН з прав людини та інші правозахисні групи вважають, що десятки демонстрантів були вбиті і поранені, а також значно більша, за офіційну, кількість людей опинилася за ґратами.</p>
      <p>Тегеран назвав такі оцінки «фальшивими» і заявив, що офіційно підтверджено загибель 9 людей і арешт більш ніж 1000.</p>
      <p>Незалежну оцінку ситуації в Ірані ускладнює широкомасштабне блокування доступу до інтернету.</p>
      <p>22 листопада США запровадили санкції проти міністра зв’язку Ірану Мохаммада Джавада Азарі-Джахромі за його роль у «широкомасштабній інтернет-цензурі» під час протестів у країні, повідомило Міністерство фінансів США.</p>
      <p>Нинішні демонстрації спалахнули після того, як уряд заявив, що почне обмежувати продаж пального в одні руки і підвищувати ціни через те, що економіка країни потерпає від санкцій США.</p>
      <p>За повідомленнями джерел, які змогли отримати доступ до інформації, протести упродовж цього тижня поширилися на більш ніж 100 іранських міст, відколи 15 листопада влада ввела обмеження на пальне.</p>
      <related>
        <a href="https://glavcom.ua/world/observe/eks-prezident-iranu-ahmadinezhad-zatrimaniy-za-pidtrimku-protestiv-zmi-464275.html"/>
        <a href="https://glavcom.ua/world/observe/v-irani-zrosla-kilkist-zatrimanih-protestuvalnikiv-463047.html"/>
        <a href="https://glavcom.ua/world/observe/u-jes-vkraj-sturbovani-perevishchennjam-iranom-limitu-na-zbagachennja-uranu-607847.html"/>
      </related>
    </article>
  </body>
</html>