<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/crete/g-kokosalhs-dikhgoros-giatroy-epieikos-ypopth-kataggelia-1115542"/>
    <meta property="og:site_name" content="Cretalive"/>
    <meta property="article:published_time" content="2019-11-22T23:13:00+00:00"/>
    <meta property="og:title" content="Γ. Κοκοσάλης δικηγόρος γιατρού: «Επιεικώς ύποπτη καταγγελία»"/>
    <meta property="og:description" content="«Είναι πολύ ανορθόδοξη η ιστορία που διηγείται ο καταγγέλλων περί της εξέλιξης του συμβάντος» επισημαίνει ο δικηγόρους του γιατρού που συνελήφθη για χρηματισμό"/>
  </head>
  <body>
    <article>
      <h1>Γ. Κοκοσάλης δικηγόρος γιατρού: «Επιεικώς ύποπτη καταγγελία»</h1>
      <h2>«Είναι πολύ ανορθόδοξη η ιστορία που διηγείται ο καταγγέλλων περί της εξέλιξης του συμβάντος» επισημαίνει ο δικηγόρους του γιατρού που συνελήφθη για χρηματισμό</h2>
      <address>
        <time datetime="2019-11-22T23:13:00+00:00">22 Nov 2019, 23:13</time>
      </address>
      <related>
        <h4>Διαβάστε περισσότερα</h4>
        <a href="https://www.cretalive.gr/crete/pos-synelhfthh-o-giatros-to-sastisma-kai-oi-ischyrismoi-toy-1115404"/>
        <a href="https://www.cretalive.gr/crete/giatros-synelhfthh-me-to-fakelaki-ana-cheiras-1115266"/>
      </related>
      <p>Σαφείς αιχμές αφήνει μέσω του<b> Cretalive</b> ο δικηγόρος <a href="https://www.cretalive.gr/crete/giatros-synelhfthh-me-to-fakelaki-ana-cheiras-1115266">του γιατρού, Γιώργος Κοκοσάλης, χαρακτηρίζοντας ύποπτη την καταγγελία σε βάρος του εντολέα του</a>.</p>
      <p>«<i>Για μας όλη αυτή η ιστορία κρίνεται επιεικώς ύποπτη. Ανάμεσα στα φερόμενα ωφελήματα και στην επέμβαση που εκτέλεσε ο γιατρός δέκα ημέρες πριν, και η οποία ολοκληρώθηκε επιτυχώς, δεν μπορεί να τεκμηριωθεί σχέση αντιπαροχής. Και είναι ύποπτος και ο χρόνος που έγινε όλο αυτό το συμβάν. Είναι πολύ ανορθόδοξη η ιστορία που διηγείται ο καταγγέλλων περί της εξέλιξης του συμβάντος και δημιουργεί εύλογα ερωτηματικά αφού σύμφωνα πάντα με την κατάθεση του ο εντολέας μου δεν λαμβάνει χρήματα για την επίσπευση της επέμβασης ως επείγουσας, δεν λαμβάνει χρήματα πριν την εγχείριση, δεν λαμβάνει χρήματα ούτε και μετά την επέμβαση και περίπου δέκα μέρες μετά ο καταγγέλλων μπαίνει στο γραφείο του γιατρού και του πετάει ένα φάκελο, τον οποίον πριν προλάβει να ανοίξει, τον κατάσχουν οι άνδρες της Αστυνομίας που συνοδεύουν τον ασθενή. Όλο αυτό ακούγεται λογικό; Είμαστε σίγουροι ότι η Δικαιοσύνη θα ερευνήσει όλα τα πιθανά σενάρια και θα αποδώσει τις αντίστοιχες ευθύνες όπου αντιστοιχούν. Και ο νοών νοείτω</i>».</p>
      <p>Πληροφορίες αναφέρουν ότι η επέμβαση έγινε 17 Νοεμβρίου, σε εφημερία του γιατρού.</p>
      <p>Η εγχείριση είχε προγραμματιστεί ως επείγουσα. Λίγα 24ωρα πριν την επέμβαση ο ασθενής φέρεται να ρώτησε πόσο θα κοστίσει, ο γιατρός απάντησε ένα μεγάλο ποσό κατά τον καταγγέλλοντα. Η επέμβαση προχώρησε κανονικά.</p>
      <p>Στις 18 Νοεμβρίου, μετεγχειρητικά δηλαδή, ο ασθενής φέρεται να έδωσε ένα φακελάκι με 100 ευρώ στο γιατρό. Με βάση την καταγγελία ο γιατρός έγινε πυρ και μανία, έβρισε και πρόσβαλε τον ασθενή, με βάση τα όσα έχουν κατατεθεί.</p>
      <p>Φέρεται να του είπε ότι «έ<i>πρεπε να σε αφήσω να πεθάνεις</i>» και «<i>ας δανειζόσουν</i>». Φράσεις που ο γιατρός αρνείται κατηγορηματικά ότι εκστόμισε.</p>
      <p>Ο ασθενής έφυγε και επέστρεψε την Παρασκευή με το φακελάκι με τα προσημειωμένα χαρτονομίσματα.</p>
    </article>
  </body>
</html>