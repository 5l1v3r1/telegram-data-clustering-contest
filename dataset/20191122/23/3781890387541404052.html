<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743011"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T23:38:00+00:00"/>
    <meta property="og:title" content="จ่อออกมาตรการกระตุ้นศก.หวังจีดีพีโตมากกว่า2.8%"/>
    <meta property="og:description" content="ครม.เศรษฐกิจ ลุย 5 สัปดาห์สุดท้ายปี 62 เร่งรัฐวิสาหกิจเบิกจ่าย 1.15 แสนล้านเข้าระบบ กลุ่มปตท.นำทัพ แย้มออกมาตรการใหม่ กระตุ้นจีดีพี ไตรมาส 4 โตมากกว่า 2.8%"/>
  </head>
  <body>
    <article>
      <h1>จ่อออกมาตรการกระตุ้นศก.หวังจีดีพีโตมากกว่า2.8%</h1>
      <address>
        <time datetime="2019-11-22T23:38:00+00:00">22 Nov 2019, 23:38</time>
      </address>
      <p>
        <b>ครม.เศรษฐกิจ ลุย 5 สัปดาห์สุดท้ายปี 62 เร่งรัฐวิสาหกิจเบิกจ่าย 1.15 แสนล้านเข้าระบบ กลุ่มปตท.นำทัพ แย้มออกมาตรการใหม่ กระตุ้นจีดีพี ไตรมาส 4 โตมากกว่า 2.8%</b>
      </p>
      <p>นายกอบศักดิ์ ภูตระกูล รองเลขาธิการนายกรัฐมนตรีฝ่ายการเมือง เปิดเผยถึงผลการประชุม ครม.เศรษฐกิจ ว่า ที่ประชุมได้รับทราบรายงานของสำนักงานคณะกรรมการกำกับนโยบายรัฐวิสาหกิจ (สคร.) เกี่ยวกับแผนการเบิกจ่ายงบรัฐวิสาหกิจ ช่วงสุดท้ายของปี 62 ที่คาดว่าจะเบิกจ่ายวงเงินเข้าสู่ระบบเศรษฐกิจได้อีก 115,552 ล้านบาท ซึ่งส่วนใหญ่จะเป็นการลงทุนของกลุ่ม บมจ.ปตท.และบริษัทลูกกว่า 67,000 ล้านบาทรวมทั้งยังมอบหมายให้กระทรวงต่าง ๆ หามาตรการกระตุ้นเศรษฐกิจเพิ่มเติม เพื่อผลักดันให้เศรษฐกิจไทย ไตรมาส 4 ปี 62 ขยายตัวสูงกว่าที่สำนักงานสภาพัฒนาการเศรษฐกิจและสังคมแห่งชาติ (สศช.) ประเมินไว้ที่ 2.8% <br/><br/>ทั้งนี้ จากข้อมูลรายงานภาพรวมเศรษฐกิจไทย ไตรมาส 3 ปี 62 แม้จะปรับตัวดีขึ้นเมื่อเทียบกับไตรมาส 2 ปี 62 แต่ก็ไม่สามารถขยายตัวได้ตามคาดไว้ เพราะเศรษฐกิจไทยได้รับผลกระทบจากภาวะเศรษฐกิจโลกที่ชะลอตัว จากปัญหาสงครามการค้า ระหว่างสหรัฐและจีน ปัญหาเบร็กซิทเมื่อเศรษฐกิจโลกเข้าสู่ช่วงขาลงจะใช้เวลาประมาณ 2-3 ปี ถือเป็นแรงกดดันการส่งออกและจีดีพีของไทย ทำให้ไทยต้องเตรียมรับมือกับผลกระทบที่เกิดขึ้น ผ่านการกระตุ้นเศรษฐกิจช่วงโค้งสุดท้ายให้สามารถขับเคลื่อนต่อไปได้</p>
      <figure>
        <img src="https://www.dailynews.co.th/admin/upload/20191122/news_KsJQyQhVNh150312_533.jpg?v=201911231312?v=5940"/>
      </figure>
      <p>"เศรษฐกิจไทยปีนี้จะขยายตัวต่ำกว่าเป้าหมายที่ตั้งไว้ เพราะมีแรงกดดันจากภาวะเศรษฐกิจโลกที่ชะลอตัว ทำให้ช่วงที่เหลือ 5 สัปดาห์นี้ จะมีมาตรการกระตุ้นเศรษฐกิจเพิ่มเติม รวมทั้งยังเร่งรัดการเบิกจ่ายงบประมาณในส่วนขององค์กรปกครองส่วนท้องถิ่น (อปท.) โดยหารือกับกระทรวงมหาดไทยอย่างใกล้ชิด เพื่อปลดล็อคข้อจำกัดบางจุดในหลายพื้นที่ให้เบิกจ่ายได้ตามแผน ซึ่งจะมีส่วนช่วยขับเคลื่อนเศรษฐกิจท้องถิ่นได้ในระดับหนึ่ง</p>
    </article>
  </body>
</html>