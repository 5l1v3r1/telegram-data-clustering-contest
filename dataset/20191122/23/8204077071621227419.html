<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/sasht/337/a/shtatskite-indeksi-prekysnaha-dylgata-si-seriia-ot-sedmichni-rystove-293743/"/>
    <meta property="og:site_name" content="Investor.bg"/>
    <meta property="article:published_time" content="2019-11-22T23:54:00+00:00"/>
    <meta property="og:title" content="Щатските индекси прекъснаха дългата си серия от седмични ръстове"/>
    <meta property="og:description" content="Приливите и отливите в търговските отношения между САЩ и Китай натежаха върху Wall Street тази седмица"/>
  </head>
  <body>
    <article>
      <h1>Щатските индекси прекъснаха дългата си серия от седмични ръстове</h1>
      <h2>Приливите и отливите в търговските отношения между САЩ и Китай натежаха върху Wall Street тази седмица</h2>
      <address><time datetime="2019-11-22T23:54:00+00:00">22 Nov 2019, 23:54</time> by <a rel="author">Божидарка Чобалигова</a></address>
      <p>Основните щатски индекси отбелязаха лек ръст в петък, но записаха първия си седмичен спад от над един месец на фона на притесненията около преговорите в областта на търговията между САЩ и Китай, предава CNBC.</p>
      <p>Бенчмаркът на сините чипове <b>Dow Jones Industrial Average</b> се повиши със 109,33 пункта и завършва седмицата на ниво от 27 875,62 пункта. Широкият измерител <b>S&amp;P 500</b> напредна с 0,2% до ниво от 3110,29 пункта. Технологичният показател <b>Nasdaq Composite</b> отбеляза ръст от 0,16% до 8519,88 пункта.</p>
      <p>Американският президент Доналд Тръмп заяви пред Fox News, че САЩ и Китай са „много близо“ до постигане на търговско споразумение. „Имаме много добър шанс да постигнем сделката“, допълни той. Изявлението му подобри пазарните нагласи през деня.</p>
      <p>По-рано днес китайският президент Си Дзинпин заяви, че Пекин иска да работи за търговско споразумение със САЩ, но не се страхува да „отвърне на удара“. Си каза още пред делегация от американски бизнесмени, която е на посещение в Китай, че страната му има „положително отношение“ към търговските преговори.</p>
      <p>За седмицата S&amp;P 500 загуби около 0,3% от стойността си и прекъсна 6-седмичната си печеливша серия. Dow отбеляза спад от 0,5%, което е първата му седмична загуба през последните пет седмици. Nasdaq сложи край на седемседмичната си печеливша серия, отбелязвайки понижение от 0,3%.</p>
      <p>„Волатилността през тази година се дължи основно на търговията“, коментира Дженифър Елисън, ръководител на BOS. „Мисля, че пазарът стигна до етап на объркване и иска да изчака и да види кога наистина ще се случи нещо“, допълни тя.</p>
      <p>Инвестиционната общност в САЩ не е сигурна дали Вашингтон и Пекин ще подпишат някакъв вид търговско споразумение през идните седмици. Morgan Stanley съобщи в четвъртък, че първа фаза на сделката вероятно е най-далечната точка, до която могат да стигнат двете страни.</p>
      <p>„Преди няколко седмици, когато президентът Тръмп заяви, че първата фаза от сделката е финализирана, оптимизмът рязко се повиши“, казва Райън Науман, пазарен стратег в Informa Financial Intelligence. „С всеки изминал ден, в който нямаме подпис върху хартията, инвеститорите просто стават по-обезпокоени, а пазарите – по-нестабилни, особено на тези нива“, допълва той.</p>
      <p>Оптимизмът в търговията тласна средните стойности на основните щатски индекси до рекорден връх. През миналия месец S&amp;P 500 и Dow прибавиха около 4% към стойността си, а Nasdaq се повиши с 5,1%.</p>
      <p>В макроикономически план нагласите на потребителите в САЩ през ноември се оказаха по-добри от очакванията. Индексът нарасна до 96,8 пункта спрямо 95,5 пункта през октомври. Индексите на HIS Markit за услугите и промишленото производство в САЩ също се повишиха.</p>
      <p>На корпоративния фронт книжата на<b> Nordstrom</b> поскъпнаха с над 10%, след като компанията обяви по-добри от очакванията резултати. Това я превърна в най-добре представилата се компания в S&amp;P 500. Цената на акциите на <b>Intuit</b> се понижи с над 4%, което превърна компанията в една от най-слабо представилите се в широкия измерител заради разочароващите прогнози за резултатите й.</p>
      <p>На облигационните пазари доходността по <b>10-годишните</b> и по <b>30-годишните американски държавни ценни книжа</b> се понижава до съответно 1,771% и 2,219%.</p>
      <p>На валутните пазари <b>доларовият индекс</b>, който следи силата на щатските пари спрямо кошница от шест конкурентни валути, прибавя 0,29% до 98,27 пункта. <b>Еврото </b>и <b>паундът</b> поевтиняват със съответно 0,35% и 0,66% до ниво от съответно 1,1018 долара и 1,2829 долара. Спрямо <b>йената</b> щатската валута губи минималните 0,02% до 108,61 йени.</p>
      <p>На стоковите пазари цената на петрола се понижи и отстъпи от двумесечните си върхове, след като притесненията около търговските преговори между САЩ и Китай помрачиха очакванията за удължаване на съкращенията на добива от ОПЕК.</p>
      <p>Фючърсите върху международния бенчмарк <b>Брент</b>, добиван в Северно море, отписаха 40 цента от стойността си до 63,57 долара за барел. Контрактите върху американския лек суров петрол <b>WTI</b> поевтиняха с 81 цента до 57,77 долара за барел.</p>
      <p>Американските фючърси върху <b>златото</b> запазиха равнището си от 1463,60 долара за тройунция.</p>
      <p>
        <i>По статията работи: <a href="https://www.investor.bg/sasht/337/a/shtatskite-indeksi-prekysnaha-dylgata-si-seriia-ot-sedmichni-rystove-293743/znvygb:pubonyvtbin@vairfgbe.ot">Божидарка Чобалигова</a></i>
      </p>
      <related>
        <a href="https://www.investor.bg/nachalo/0/a/podnoveniiat-tyrgovski-optimizym-se-otrazi-na-wall-street-293722/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sasht/337/a/shtatskite-indeksi-se-ocvetiha-v-cherveno-za-treti-poreden-den-293669/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sasht/337/a/dow-se-srina-s-nad-100-punkta-zaradi-zastoia-v-pregovorite-mejdu-sasht-i-kitai-293601/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sasht/337/a/lipsata-na-razvitie-v-pregovorite-mejdu-sasht-i-kitai-ubiva-optimizma-na-wall-street-293582/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sasht/337/a/pritesneniiata-na-tyrgovskiia-front-ne-mojaha-da-poprechat-na-dow-da-otbeleji-nov-rekord-293447/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sasht/337/a/dow-jones-premina-praga-ot-28-hil-punkta-za-pyrvi-pyt-v-istoriiata-si-293342/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/wall-street-se-obiavi-protiv-otricatelnite-lihveni-procenti-293126/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sasht/337/a/sp-500-dostigna-nov-rekorden-vryh--292906/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sasht/337/a/lipsata-na-iasnota-pri-tyrgovskite-pregovori-tlasna-shtatskite-indeksi-v-razlichni-posoki-292724/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>