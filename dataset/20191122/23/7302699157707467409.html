<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111961"/>
    <meta property="og:site_name" content="MGR Online"/>
    <meta property="article:published_time" content="2019-11-22T23:02:00+00:00"/>
    <meta property="og:title" content="คดีที่ดิน “โกศลานันท์” ซับซ้อนซ่อนเงื่อน ย่ำรอยธรณีสงฆ์ “สนามกอล์ฟอัลไพน์” มีใครอยู่เบื้องหลังน้องชาย “พระกิตติวุฒโฑ” หรือไม่??"/>
    <meta property="og:description" content="แม้ 2 ตัวละครสำคัญคือ “นายบัญชา ปรมีศณาภรณ์” และ “พล.ต.ต.ธารินทร์ จันทราทิพย์” ในคดีพิพาทมรดกเลือด 3,800 ไร่ จะเสียชีวิตไปแล้ว แต่ดูเหมือนว่า คดีพิพาทคดีนี้จะเต็มไปด้วยความซับซ้อนซ่อนเงื่อน"/>
  </head>
  <body>
    <article>
      <h1>คดีที่ดิน “โกศลานันท์” ซับซ้อนซ่อนเงื่อน ย่ำรอยธรณีสงฆ์ “สนามกอล์ฟอัลไพน์” มีใครอยู่เบื้องหลังน้องชาย “พระกิตติวุฒโฑ” หรือไม่??</h1>
      <address><time datetime="2019-11-22T23:02:00+00:00">22 Nov 2019, 23:02</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011583504.JPEG"/>
      </figure>
      <p><b>ผู้จัดการสุดสัปดาห์ -</b> แม้ 2 ตัวละครสำคัญคือ “<b>นายบัญชา ปรมีศณาภรณ์” </b>และ “<b>พล.ต.ต.ธารินทร์ จันทราทิพย์”</b> ในคดีพิพาทมรดกเลือด 3,800 ไร่ จะเสียชีวิตไปแล้ว แต่ดูเหมือนว่า คดีพิพาทคดีนี้จะเต็มไปด้วยความซับซ้อนซ่อนเงื่อนอยู่พอสมควร ถึงขั้นต้องจำแนกแยกแยะว่า ใครเป็นใคร และใครอยู่ฝ่ายไหนกันเลยเดียว <br/><br/>ที่น่าสนใจก็คือ มี “ตัวละครสำคัญ” ที่ต้องถือว่ามีส่วนได้ส่วนเสียกับข้อพิพาทดังกล่าวปรากฏออกมาให้เห็น นั่นก็คือ “นายบุญช่วย เจริญสถาพร” <br/><br/>นายบุญช่วยคือ <b>“น้องชาย</b>” ของ <b>“พระเทพกิตติปัญญาคุณ”</b> หรือ <b>“พระกิตติวุฑโฒ ภิกขุ”</b> แห่ง <b>“จิตตภาวันวิทยาลัย” </b>อำเภอบางละมุง จังหวัดชลบุรี ซึ่งติดต่อขอซื้อดินผืนดังกล่าวจาก <b>“นายสมพล โกศลานัน</b>ท์” ในนาม <b>“มูลนิธิอภิธรรมมหาธาตุวิทยาลัย”</b> ด้วยเงินจำนวน 12 ล้านบาท เมื่อปี 2513 <br/><br/>นายบุญช่วยก็คือคนที่ว่าจ้าง <b>“นายบัญชา ปรมีคณาภรณ์</b>” ให้มาเป็นทนายในการทำคดี และเมื่อสืบค้นข้อเท็จจริงก็ปรากฏว่า นายบัญชามิได้เกี่ยวพันอะไรกับตระกูลโกศลานันท์ และนางสุภาพร ปรมีศณาภรณ์ ภรรยาของนายบัญชา ซึ่งทีแรกเข้าใจว่าเป็นลูกสาวของนายสมพลก็ไม่ได้เป็นญาติโกโหติกากับโกศลานันท์เช่นกัน<br/><br/>ปัจจุบัน นายบุญช่วยมีอายุ 78 ปี และน่าสืบค้นเป็นอย่างยิ่งว่า มี “<b>ใคร” </b>ที่อยู่เบื้องหลังนายบุญช่วย รวมทั้งอยู่เบื้องหลังทนายบัญชาอีกหรือไม่<br/><br/>ขณะที่ <b>พล.ต.ต.ธารินทร์ จันทราทิพย์ </b>ก็คือ อดีตสามีของ “<b>เขมจิรา บัณฑูรนิพิท” </b>ซึ่ง น.ส.เขมจิรา ก็คือลูกสาวของ นางภาพร(ชื่อเดิมพรรณี) อุดมโพธิพร (โกศลานันท์) บุตรสาวคนโตของ <b>“ นายสมพล โกศลานันท์” </b>เจ้าของที่ดินผืนดังกล่าว<br/><br/>และคดีฟ้องร้องที่เกิดขึ้นก็เป็นผลมาจากการที่นายบุญช่วยอ้างว่า ที่ดิน 3,800 ไร่ บ้านตาเลียว ต.เขาแก้ว อ.ท่าใหม่ จ.จันทบุรี เป็นกรรมสิทธิ์โดยชอบธรรมของตัวเอง ขณะที่ “โกศลานันท์”ฝั่ง“เขมจิราและพล.ต.ต.ธารินทร์” ไม่ยินยอมด้วยต้องการให้ที่ดินผืนนี้ตกเป็นกรรมสิทธิ์ของมูลนิธิอภิธรรมมหาธาตุวิทยาลัย ตามเจตนารมณ์ที่นายสมพลปรารถนา<br/><br/>เหตุที่ต้องใช้คำว่า <b>“โกศลานันท์”</b>ฝั่งที่มี <b>“เขมจิรา และพล.ต.ต.ธารินทร์” </b>ก็เพราะมี “<b>โกศลานันท์ส่วนหนึ่ง”</b> ถูกตั้งคำถามว่า เป็นฝั่งเดียวกับนายบุญช่วยหรือไม่ ด้วยได้ไปเซ็นยินยอมยกที่ดินให้กับนายบุญช่วย นั่นก็คือ นายเรวัติ โกศลานันท์ นายกำพล โกศลานันท์และนายเกษม โกศลานันท์<br/><br/>ทั้งนี้ ปัญหาของคดีเป็นผลมาจากการที่ พระกิตติวุฑโฒมรณภาพโดยที่มิได้ทำพินัยกรรมเอาไว้ให้เป็นที่เรียบร้อย ซึ่งน่าจะมีสาเหตุมาจากการซื้อขายที่ดินผืนดังกล่าวกระทำในนาม “มูลนิธิอภิธรรมมหาธาตุวิทยาลัย” มิได้กระทำในนามส่วนตัวและยังมิได้มีการชำระเงินค่าที่ดินให้เสร็จสิ้น คดีพิพาทจึงเกิดขึ้นและบานปลายฟ้องร้องกันอินุงตุงนังไปหมด<br/><br/>ขณะที่ทาง <b>“มูลนิธิอภิธรรมมหาธาตุวิทยาลัย”</b> เอง ก็ดูเหมือนจะมิได้ต่อสู้เพื่อทวงคืนที่ดินผืนนี้กลับมาจากนายบุญช่วยอย่างเอาจริงเอาจัง แถมยังกลับไปเป็นพยานให้กับฝ่ายนายบุญช่วยอีกต่างหาก<br/><br/>จะว่าไปก็น่าจะคล้ายๆ กับกรณี “<b>ที่ดินสนามกอล์ฟอัลไพน์</b>” ของ “<b>คุณยายเนื่อม ชำนาญชาติศักดา”</b> ที่มีความประสงค์ยกที่ดิน 730 ไร่เศษ บริเวณคลองหลวง จ.ปทุมธานี ให้กับวัดธรรมิการามวรวิหาร จ.ประจวบคีรีขันธ์ โดยต้องการให้วัดเก็บค่าเช่าและนำเงินมาทำนุบำรุงพระศาสนา ก่อนที่จะถูกเล่นแร่แปรธาตุกระทั่งกลายเป็นสนามกอล์ฟ เพียงแต่อาจจะมีความแตกต่างกันในเชิงรายละเอียดบ้างเท่านั้น<br/><br/>ย้อนกลับมาที่จุดเริ่มต้นเพื่อทำความเข้าใจข้อมูลพื้นฐานที่สำคัญอีกครั้ง<br/><br/>เริ่มจากฝั่งนายสมพล โกศลานันท์ มีบุตรรวมทั้งหมด 6 คนด้วยกันคือ นางภาพร อุดมโพธิพร (โกศลานันท์) นายเรวัติ โกศลานันท์ นายกำพล โกศลานันท์ นายเกษม โกศลานันท์ นางสาวดวงธิดา โกศลานันท์ และนางสาวสุกัญญา โกศลานันท์<br/><br/>ขณะที่ทางด้านพระกิตติวุฑโฒมีน้องที่สามารถสืบค้นข้อมูลได้ 3 คนคือ นายชูศักดิ์ เจริญสถาพร นายบุญช่วย เจริญสถาพรและ น.ส.สมนึก เจริญสถาพร โดยคนที่มีส่วนเกี่ยวข้องกับคดีนี้ก็คือ นายบุญช่วย ซึ่งได้รับมอบหมายจาก พระกิตติวุฑโฒให้เป็นผู้ดูแลสวนหรือที่ดินผืนดังกล่าว<br/><br/>พระกิตติวุฑโฒที่โด่งดังเป็นพลุแตกในขณะนั้น และไม่ต่างจาก “อดีตพระเดชพระคุณหลวงพ่อธมฺมชโย” แห่ง “วัดพระธรรมกาย” ในขณะนี้ ได้มีนโยบายต้องการซื้อที่ดินจำนวนมากเพื่อนำมาเป็นที่กัลปนาผล คือ นำดอกผลมาบำรุงพระศาสนา จึงได้ก่อตั้ง มูลนิธิอภิธรรมมหาธาตุ ขึ้น เพื่อบริหารจัดการในเรื่องดังกล่าว โดยส่วนหนึ่งจะทำเป็นวิทยาลัยเกษตรของสงฆ์ ให้ลูกหลานชาวบ้านมาเรียนเกี่ยวกับการเกษตรพืชผล จบแล้วให้ทำเกษตร ณ ที่เหล่านั้นเลย แล้วนำดอกผลทั้งหมดมาบำรุงพระศาสนา ส่วนหนึ่งจะทำเป็นที่ฝึกสมาธิวิปัสสนานานาชาติ ให้เป็นศูนย์กลางการเรียนรู้พระไตรปิฎกและอื่นๆ <br/><br/>นายสมพลได้ฟังโครงการจึงเกิดศรัทธา และยินดีขายที่ดินจำนวน 86 แปลงเนื้อที่ 3,800 ไร่ให้ในราคาแบบทำบุญคือตกอยู่ที่ไร่ละ 3,000 บาท เป็นจำนวนเงินรวม 12 ล้านบาท โดยพระกิตติวุฑโฒได้ขอซื้อแบบผ่อนชำระ พร้อมทั้งเรี่ยไรผู้มีจิตศรัทธามาบริจาคซื้อที่ดิน <br/><br/>ทว่า การซื้อขายที่ดินไม่ได้ทำเป็นหนังสือจดทะเบียนต่อพนักงานเจ้าหน้าที่ กระทำเพียงการส่งมอบการครอบครอง และที่สำคัญคือกระทั่งนายสมพลเสียชีวิตในปี 2538 พระกิตติวุฑโฒก็ยังมิได้ชำระเงินค่าซื้อที่ดินให้ครบ<br/><br/>ปัญหาเกิดขึ้นเมื่อพระกิตติวุฒฺโฑ มรณภาพในปี 2548 และนายบุญช่วย เจริญสถาพร ซึ่งเป็นน้องชายของพระกิตติวุฒฺโฑ และเป็นผู้ดูแลที่ดินผืนดังกล่าวได้อ้างสิทธิ์ว่า ตนเองเป็นผู้ซื้อที่ดิน 3,800 ไร่นั้น แต่ยังไม่มีการโอนโฉนดกัน<br/><br/>และในห้วงเวลานั้นเองทางราชการได้ประกาศให้นำที่ดินซึ่งเป็น น.ส.3 ก. ไปออกโฉนดได้ นายบุญช่วยจึงได้ค้นหาเอกสารสิทธิที่นายสมพลมอบให้ แต่หาไม่พบ จึงจ้างบริษัทเอกชนสำรวจและทราบว่ามีอยู่จำนวน 3,800 ไร่ จากนั้นจึงไปขอออกเอกสารสิทธิที่สำนักงานที่ดินเพื่อขอเปลี่ยนแปลงทางทะเบียนและขอออกเป็นโฉนดที่ดิน แต่สำนักงานที่ดินแจ้งว่า ไม่สามารถดำเนินการได้เพราะต้องมีคำสั่งศาลมาแสดง<br/><br/>ต่อมาเมื่อวันที่ 3 พ.ค.50 นายบุญช่วยพร้อมด้วย นายบัญชา ได้นำ “หนังสือรับรองการซื้อขายและส่งมอบการครอบครองที่ดินตามหนังสือรับรองการทำประโยชน์ที่ทำการซื้อขาย” มาให้ “นายเรวัติ โกศลานันท์” ซึ่งเป็นบุตรชายคนโตของนายสมพลเซ็นรับทราบว่าได้มีการขายที่ดิน 85 แปลงให้กับนายบุญช่วย แต่เพียงผู้เดียว โดยมี “นางพรรณวดี โกศลานันท์” ภรรยาของนายเรวัติเซ็นเป็นพยาน<br/><br/>ขีดเส้นใต้ตรงชื่อ “<b>เรวัต โกศลานันท์”</b> สองเส้น เพราะเป็นบุคคลที่มีความสำคัญต่อคดีนี้</p>
      <figure>
        <img src="https://mpics.mgronline.com/pics/Images/562000011583501.JPEG"/>
        <figcaption>เขมจิรา บัณฑูรนิพิท หลานสาวของ นายสมพล โกศลานันท์</figcaption>
      </figure>
      <figure>
        <img src="https://mpics.mgronline.com/pics/Images/562000011583502.JPEG"/>
        <figcaption>นายมนัส พวงลำเจียก ผู้จัดการมูลนิธิอภิธรรมมหาธาตุวิทยาลัย</figcaption>
      </figure>
      <p>คำถามที่เกิดขึ้นในขั้นตอนนี้ก็คือ นายสมพลมีบุตรธิดารวม 6 คน ทำไมนายเรวัติถึงเซ็นรับทราบการขายที่ดินให้กับนายบุญช่วยแต่เพียงผู้เดียว ทั้งๆ ที่ดินดังกล่าวต้องถือเป็นมรดกร่วมของทายาท<br/><br/>จากนั้น เมื่อวันที่ 19 ก.ค.50 นายบุญช่วย ได้อาศัยหนังสือรับรองการซื้อขายฯดังกล่าว มาฟ้องนายเรวัติต่อศาลจันทบุรี เป็นคดีแพ่งที่ 1420 /2550 เพื่อให้นายเรวัติ โอนโฉนดทั้งหมดให้ตนเอง โดยมีนายบัญชา เป็นทนายฝ่ายนายบุญช่วย และได้นำทนายสำนักงานเดียวกันกับตนเองคือ นายเจต จึงประเสริฐศรี มาเป็นทนายให้ฝ่ายนายเรวัติด้วย และแถลงศาลว่า คู่ความตกลงกันได้แล้ว ศาลจึงพิพากษาให้คดีเด็ดขาดตามสัญญายอม และคืนเงินประกันศาลให้นายบุญช่วย จำนวน 175,000 บาท<br/><br/>มีประเด็นที่น่าสนใจตรงนี้ เพราะนายบุญช่วยฟ้องร้องดำเนินคดีต่อนายเรวัติที่ยินยอมเซ็นรับทราบการขายที่ดินให้ ซึ่งหากพิจารณาแล้วมีความเป็นไปได้หรือไม่ว่าจะเป็นการ <b>“เกี้ยเซี้ยะ”</b>เพื่อให้สามารถดำเนินการตามกฎหมายได้ มิได้เกิด “ค<b>วามขัดแย้ง</b>” ระหว่างกันขึ้นจริงๆ <br/><br/>คำถามก็คือนายเรวัติรู้หรือไม่ว่า ที่ดินผืนดังกล่าวจะมิได้ตกเป็นของมูลนิธิอภิธรรมมหาธาตุ หากแต่จะตกเป็นของนายบุญช่วยแต่เพียงผู้เดียว หรือเข้าใจว่านายบุญช่วยดำเนินการในนามของมูลนิธิฯ หรือมีอะไรที่ “มากไปกว่านี้”<br/><br/>สิ้นสุดการฟ้องนั้น ศาลได้ออกหนังสือสัญญาประนีประนอมยอมความให้ทั้งสองฝ่าย โดย มีเงื่อนไข 6 ข้อ คือ 1.นายเรวัติรับว่าเป็นทายาทผู้รับมรดกนายสมพลจริง2.นายเรวัติตกลงจดทะเบียนโอนสิทธิ์ที่ดิน 86 แปลงให้นายบุญช่วย 3.ทั้งสองฝ่ายหา น.ส.3 ที่ดิน 86 แปลงไม่เจอ อนุญาตให้นายบุญช่วยดำเนินการขอออกโฉนดที่ดินใหม่กับสำนักงานที่ดินได้ 4.ให้นายบุญช่วย ชำระค่าธรรมเนียมการโอนเอง 5. ให้ทั้งสองฝ่ายถือเอาตามสัญญานี้ และ 6.ทั้งสองฝ่ายจะไม่เรียกร้องค่าเสียหายใด ๆ ต่อกันอีก<br/><br/>ต่อจากนั้นนายบุญช่วย ได้นำสัญญาประนีประนอมดังกล่าว ไปขอขึ้นเป็นโฉนดที่ดิน ที่สำนักงานที่ดินสาขา อ.มะขาม จ.จันทบุรี<br/><br/>และปัญหาก็เกิดขึ้นในช่วงนี้ กล่าวคือ เมื่อวันที่ 20 ส.ค.50 สำนักงานที่ดินสาขา อ.มะขาม ทำหนังสือถึงศาลจันทบุรีว่า สัญญาประนีประนอมดังกล่าวไม่ชอบด้วยกฎหมาย จึงปฏิเสธการโอนโฉนดที่ดินให้นายบุญช่วย และต่อมาได้ทำหนังสือถึงศาลจันทบุรีอีกครั้ง ด้วยเหตุผลว่านายบุญช่วย ได้นำคำพิพากษาตามยอมนั้นไปแสดงต่อสำนักงานที่ดินเพื่อให้โอนกรรมสิทธิ์ในที่ดินให้ตนเอง แต่ทางที่ดินยังคงยืนยันว่า เมื่อนายสมพล โกศลานันท์ถึงแก่กรรมแล้ว นายเรวัติ เป็นเพียง “ทายาทคนหนึ่ง” ซึ่งมีสิทธิ์รับมรดกของนายสมพล เท่านั้น ไม่น่าจะใช้คำพิพากษาตามยอมนั้นโอนสิทธิ์ตามกฎหมายได้<br/><br/>ทว่า ความซับซ้อนซ่อนเงื่อนก็ได้เกิดขึ้นอีกคำรบ เมื่อนายบุญช่วย กับนายบัญชา ได้กลับไปให้บุตรนายสมพลอีก 2 คน คือ นายกำพล โกศลานันท์ และนายเกษม โกศลานันท์ ทำหนังสือยืนยันกับเจ้าพนักงานที่ดินเพื่อให้โอนที่ให้นายบุญช่วย และสุดท้ายศาลก็มีคำพิพากษาให้ที่ดินตกเป็นของนายบุญช่วย</p>
      <figure>
        <img src="https://mpics.mgronline.com/pics/Images/562000011583503.JPEG"/>
      </figure>
      <p>อย่างไรก็ดี เรื่องยังไม่จบเพียงเท่านั้น เพราะเมื่อทายาทคนอื่นๆ ทราบเรื่องจึงแปลกใจและตั้งคำถามว่า นายสมพลได้ขายที่ดินดังกล่าวให้กับมูลนิธิอภิธรรมมหาธาตุ โดยมีพระกิตติวุฒฺโฑเป็นผู้เจรจาซื้อขาย และวัตถุประสงค์ของการขาย ก็เพื่อทำประโยชน์ให้พระพุทธศาสนา แต่ทำไมจึงกลายเป็นนายบุญช่วย เป็นคนซื้อและได้ที่ดินนั้นไป<br/><br/>นางภาพร ซึ่งเป็นบุตรสาวคนโตของนายสมพล จึงออกแสวงหาข้อเท็จจริง โดยไปยื่นเรื่องต่อมูลนิธิอภิธรรมมหาธาตุ และจิตตภาวัน รวมทั้ง ดีเอสไอ และกองปราบด้วย เพื่อให้พิสูจน์ความจริงเรื่องนี้ จากนั้นเมื่อวันที่ 20 พ.ค. 54 ทายาท 3 คนคือ นางพรรณี โกศลานันท์ หรือ (ภาพร อุดมโพธิพร) น.ส.ดวงธิดา โกศลานันท์ และนางสุกัญญา ตั้งรัตนาวลี ร่วมกันเป็นผู้มอบอำนาจให้ น.ส.นันจา บัณฑูรนิพิท(หรือ เขมจิรา ) ดำเนินการตามกฎหมาย <br/><br/>และศาลฎีกาก็ยืนยันตามสัญญาประนีประนอมตัดสินให้ ฝ่ายตระกูลโกศลานันท์แพ้คดี <br/><br/>จากนั้นทำให้นายบุญช่วย ฟ้องกลับ และทั้งสองฝ่ายก็ฟ้องกันไปมา รวมคดีแล้ว 13 คดี นอกจากนี้ นายบุญช่วย ยังได้ฟ้องกรรมการมูลนิธิอภิธรรมมหาธาตุด้วย และมีพระผู้ใหญ่ของมูลนิธิโดนฟ้องรวม 8 รูป และยังมีตำรวจที่กองปราบปราม ก็ถูกนายบุญช่วย ร้องเรียน 4 ครั้งหาว่า ทำคดีล่าช้า ทำให้ไม่สามารถขายที่ดินได้ เป็นต้น<br/><br/>อย่างไรก็ดี ประเด็นที่น่าสนใจและอาจจะมีผลต่อรูปคดีในภายภาคหน้าก็คือมูลนิธิอภิธรรมมหาธาตุวิทยาลัยได้มาแจ้งความดำเนินคดีต่อนายบุญช่วยฐานยักยอกทรัพย์ตั้งแต่ปี 2561 และกองปราบปรามได้รับคดีไว้เป็นคดีอาญาที่ 21/2561 <br/><br/>“จากข้อมูลหลักฐานที่ได้รับขณะนี้ค่อนข้างชัดเจนพอสมควรว่ามูลนิธิอภิธรรมมหาธาตุวิทยาลัย ซึ่งน่าจะเป็นเจ้าของที่ดินที่แท้จริง แต่ก็ขอใช้เวลาในการตรวจสอบพยานหลักฐานให้แน่ชัดอีกครั้ง”พล.ต.ต.จิรภพ ภูริเดช ผบก.ป. กล่าวถึงคดีข้อพิพาทที่ดินจำนวน 3,800 ไร่ <br/><br/>ขณะที่ <b>พ.ต.อ.เอนก เตาสุภาพ</b> รอง ผบก.ป.ในฐานะหัวหน้าคณะพนักงานสอบสวนให้ข้อมูลเพิ่มเติมว่า ตามแนวทางสืบสวนและสอบปากคำพยานหลายสิบปากพบว่า ที่ดินผืนนี้พระกิตติวุฒโฑได้รวบรวมเงินบริจาคของชาวบ้านไปซื้อที่ดินเพื่อปฏิบัติกิจกรรมต่างๆ ของพระสงฆ์จำนวน 3,800 ไร่ จาก นายสมพล โกศลานันท์ ซึ่งเป็นที่ดิน ส.ป.ก.ในตำบลพลวง ตำบลตะเคียนทอง อำเภอเขาคิชกูฏ และบางส่วนในอำเภอท่าใหม่ จ.จันทบุรี ในราคา 12 ล้านบาท แต่จ่ายเงินไปเพียง 8 ล้านบาท อีก 4 ล้านบาทยังไม่ได้ชำระ<br/><br/>หลังจากที่ได้ที่ดินมาแล้วพระกิตติวุฒโฑได้มอบหมายให้นายบุญช่วย น้องชายของตัวเองเป็นผู้ดูแลที่ดิน โดยมีพระสงฆ์จำนวนหนึ่งเข้าไปทำกิจกรรมทางศาสนาและปรับปรุงพื้นที่เพื่อเป็นที่ปฏิบัติธรรม นอกจากนี้ พระกิตติวุฒโฑยังได้บริจาคที่ดินในพื้นที่แห่งนี้จำนวน 50 ไร่ ให้แก่โรงเรียนบ้านตาเรียว เพื่อกิจกรรมทางด้านการศึกษาโดยยกให้รัฐเป็นเจ้าของและออกโฉนดไว้พร้อมมีหนังสือยืนยันการบริจาคชัดเจน<br/><br/>“นี่เป็นหลักฐานส่วนหนึ่งที่ทำให้เห็นว่าที่ดินเป็นของพระกิตติวุฒโฑที่ซื้อมาเพื่อทำกิจกรรมสาธารณกุศล แต่ปัจจุบันกลับไปอยู่ในความครอบครองของนายบุญช่วย ที่ขณะนี้ตกเป็นผู้ถูกกล่าวหา เนื่องจากเมื่อปี 2548 พระกิตติวุฒโฑได้มรณภาพ ต่อมาปี 2550 นายบุญช่วยได้ไปยื่นเรื่องฟ้องร้องนายเรวัติ โกศลานันท์ ลูกชายของนายสมพล ในฐานะเป็นผู้รับมรดกให้โอนที่ดินดังกล่าวมาเป็นของตัวเอง โดยมีนายบัญชาเป็นทีมทนายความ กระทั่งศาลจังหวัดจันทบุรีมีคำพิพากษาให้ทายาทของนายสมพล โอนที่ดินดังกล่าวไปเป็นชื่อของนายบุญช่วยตามที่ร้องขอ<br/><br/>“หลังจากนั้นปี 2554-2555 นายบุญช่วยได้ไปยื่นขอเปลี่ยนที่ดิน ส.ป.ก.เป็นโฉนดที่ดินทำให้มีมูลค่าสูงขึ้น และที่ผ่านมาไม่ได้ทำกิจกรรมทางศาสนาตามวัตถุประสงค์ของที่ดินแต่อย่างใด จนกระทั่งต่อมามีเรื่องฟ้องร้องกับ น.ส.เขมจิรา บัณฑูรนิพิท และ พล.ต.ต.ธารินทร์ จันทราทิพย์ ทายาทรุ่นหลานของนายสมพล ที่ต้องการฟ้องร้องให้ที่ดินกลับมาเป็นของทายาท แต่ฝ่ายทายาทก็แพ้คดีมาโดยตลอดและยังมีคดีที่ฟ้องร้องกันเรื่อยมาจนปัจจุบัน กระทั่งทางมูลนิธิอภิธรรมมหาธาตุวิทยาลัยทราบว่าพระกิตติวุฒโฑได้ซื้อที่ดินผืนนี้ไว้ให้กับมูลนิธิจึงได้มาแจ้งความดำเนินคดีที่กองปราบปรามเพื่อดำเนินคดีต่อนายบุญช่วย และจะได้ฟ้องร้องให้ที่ดินกลับมาเพื่อดำเนินกิจการของพระสงฆ์ต่อไป”พ.ต.อ.เอนกสรุป<br/><br/>ด้าน น<b>ายมนัส พวงลำเจียก </b>ผู้จัดการมูลนิธิอภิธรรมมหาธาตุวิทยาลัย ซึ่งได้เดินทางข้าพบ พ.ต.อ.เอนก เตาสุภาพ รอง ผบก.ป.เมื่อวันที่ 20 พ.ย.2562 เพื่อมอบหลักฐานเพิ่มเติมในคดีพิพาทที่ดิน 3,800 ไร่ เปิดเผยว่า ทางมูลนิธิฯ เพิ่งทราบเรื่องที่ดินดังกล่าวจาก น.ส.เขมจิรา อดีตภรรยา พล.ต.ต.ธารินทร์ เมื่อวันที่ 6 พ.ย.2560 ทางมูลนิธิฯ ก็ไม่ได้นิ่งนอนใจ รีบตรวจสอบกับสำนักงานที่ดินจังหวัดจันทบุรี แต่ไม่พบสัญญาซื้อขายที่มีชื่อของมูลนิธิ และชื่อของกิตติวุฒโฑ พบเพียงเอกสารหนังสือรับรองการซื้อ ขายปี 2513 และส่งมอบที่ดินให้กับนายบุญช่วย โดยมีนายเรวัติ ทายาทนายสมพล เจ้าของที่ดินลงชื่อเพียงคนเดียวเท่านั้น ต่อมาเมื่อได้หลักฐานจาก พล.ต.ต.ธารินทร์ แล้วทางมูลนิธิก็ได้ยื่นคำร้องให้เจ้าหน้าที่กรมสอบสวนคดีพิเศษ หรือดีเอสไอ ช่วยตรวจสอบ เมื่อวันที่ 29 ม.ค.2561 ก่อนเข้าแจ้งความร้องทุกข์พนักงานสอบสวน กก.2 บก.ป.จนมีการตั้งคณะพนักงานสอบสวนขึ้นมาตรวจสอบกรณีดังกล่าว<br/><br/>“ขอยืนยันว่าทางมูลนิธิฯและตัวผมไม่ทราบเรื่องนี้มาก่อนเลยว่าทางพระกิตติวุฒโฑ ได้ซื้อที่ไว้ถึง 3,800 ไร่ ทั้งๆ ที่อยู่กับมูลนิธิฯมาตั้งแต่ยุคแรกเริ่ม มาทราบเอาเมื่อปี 2560 จากทางฝ่าย น.ส.เขมจิรา และ พล.ต.ต.ธารินทร์ ทางเราจึงประชุมกันและเข้าแจ้งความดำเนินคดีกับผู้ที่ยักยอกที่ดินของมูลนิธิมาเป็นของตัวเอง และขอยืนยันว่าจะต้องติดตามทรัพย์ที่ประชาชนบริจาคด้วยใจบริสุทธิ์ คืนกลับมาแน่นอน” นายมนัสกล่าว<br/><br/>ขณะที่ น.ส.เขมจิรา ซึ่งเดินทางเข้าพบพนักงานสอบสวนกองบังคับการปราบปราม เพื่อนำหลักฐานในคดีมามอบให้เพิ่มเติมในวันเดียวกัน กล่าวว่า รู้สึกแปลกใจที่มูลนิธิซึ่งเป็นคู่สัญญาซื้อขายที่ดินกับนายสมพลไม่เคยเร่งเดินหน้าทวงคืนที่ดินทั้งที่พล.ต.ต.ธารินทร์ เคยนำหลักฐานมากกว่า100 หน้าส่งมอบให้ไปนานแล้วรวมถึงยังมีหลายอย่างที่ผิดปกติ เช่น มูลนิธิเคยแจ้งความดำเนินคดีกับนายบุญช่วย คู่กรณี แต่ในคดีที่น.ส.เขมจิรากับนายบุญช่วยฟ้องร้องกัน คนของมูลนิธิกับไปเป็นพยานให้นายบุญช่วย แทนที่จะมาเป็นพยานให้ตนเอง<br/><br/>ดังนั้น จึงอยากให้ทางมูลนิธิฯ จริงจังและแสดงจุดยืนที่ชัดเจนในการเดินหน้าทวงคืนทรัพย์สินที่มาจากเงินบริจาคของผู้มีจิตศรัทธา ไม่ควรเพิกเฉย หรือดำเนินการล่าช้าเหมือนที่ผ่านมา<br/><br/><b>...ถึงตรงนี้ จะเห็นได้ชัดว่า คดีนี้มีความซับซ้อนซ่อนเงื่อนเป็นอย่างมาก กระนั้นก็ดีคงต้องติดตามกันต่อไปว่า คดีนี้จะลงเอยอย่างไร และท้ายที่สุดแล้วที่ดินผืนนี้จะตกไปเป็นสมบัติของพระพุทธศาสนาดังที่นายสมพล โกศลานันท์ผู้ขายได้แสดงเจตจำนงเอาไว้ หรือไม่ อย่างไร.</b></p>
      <related>
        <h4>แกลเลอรี</h4>
        <a href="https://mgronline.com/daily/photo-gallery/9620000111961"/>
      </related>
    </article>
  </body>
</html>