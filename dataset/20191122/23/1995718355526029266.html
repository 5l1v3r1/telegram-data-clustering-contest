<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152803-v-ukraini-hochut-dozvolyty-zminyuvaty-imia-po-batkovi"/>
    <meta property="og:site_name" content="ВолиньPost"/>
    <meta property="article:published_time" content="2019-11-22T23:11:00+00:00"/>
    <meta property="og:title" content="В Україні хочуть дозволити змінювати ім`я по батькові"/>
    <meta property="og:description" content="Народні депутати від &quot;Слуги народу&quot; зареєстрували законопроєкт №2450, яким пропонують дозволити громадянам змінювати ім’я по батькові."/>
  </head>
  <body>
    <article>
      <h1>В Україні хочуть дозволити змінювати ім`я по батькові</h1>
      <address>
        <time datetime="2019-11-22T23:11:00+00:00">22 Nov 2019, 23:11</time>
      </address>
      <p>Народні депутати від "Слуги народу" зареєстрували законопроєкт №2450, яким пропонують дозволити громадянам змінювати ім’я по батькові.<br/><br/>Про це повыдомляэ "Українська правда", посилаючись на сайт Верховної Ради.<br/><br/>Згідно з пояснювальною запискою, сьогодні законодавство відносно вільно дозволяє фізичній особі змінювати ім’я або прізвище, але в ньому не передбачено права зміни по батькові.<br/><br/>Це, на думку законотворців, порушує Конституцію. Тому нардепи пропонують внести зміни до Цивільного та Сімейного кодексів і передбачити право особи на власний розсуд змінювати своє по батькові так само, як і своє прізвище та ім’я.<br/><br/>Законопроєктом пропонується затвердити, що особа, яка досягла 16 років, має право на власний розсуд змінити своє прізвище та (або) власне ім'я та (або) по батькові.<br/><br/>А особа, яка досягла 14 років, має право змінити своє прізвище, ім'я та по батькові за згодою батьків (або одного з батьків, якщо інший помер, визнаний обмежено дієздатним, недієздатним, позбавлений батьківських прав щодо цієї дитини тощо).<br/><br/>У разі якщо над фізичною особою, яка досягла 14 років, встановлено піклування, зміна прізвища, імені або по батькові такої особи здійснюється за згодою піклувальника.<br/><br/>У разі заперечення одним із батьків щодо зміни по батькові дитини спір між ними щодо такої зміни може вирішуватися органом опіки та піклування або судом.<br/><br/>Зазначається, що прийняття цього проєкту закону дозволить виконати рішення Європейського суду з прав людини у справі "Гарнага проти України" та усунути відповідні недоліки чинного законодавства.</p>
    </article>
  </body>
</html>