<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2823850-vtrucanna-ukraini-u-vibori-v-ssa-specoperacia-rosijskih-specsluzb-nyt.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T23:42:00+00:00"/>
    <meta property="og:title" content="&quot;Втручання України&quot; у вибори в США - це спецоперація російських спецслужб - NYT"/>
    <meta property="og:description" content="Росія організувала багатоходову спецоперацію, аби перекласти на Україну вину за втручання в американські вибори 2016 року, відвернувши увагу від себе."/>
  </head>
  <body>
    <article>
      <h1>"Втручання України" у вибори в США - це спецоперація російських спецслужб - NYT</h1>
      <h2>Росія організувала багатоходову спецоперацію, аби перекласти на Україну вину за втручання в американські вибори 2016 року, відвернувши увагу від себе.</h2>
      <address>
        <time datetime="2019-11-22T23:42:00+00:00">22 Nov 2019, 23:42</time>
      </address>
      <p>Про це пише <a href="https://www.nytimes.com/2019/11/22/us/politics/ukraine-russia-interference.html?action=click&amp;module=Top%20Stories&amp;pgtype=Homepage">The New York Times</a>.</p>
      <p>«За даними американської розвідки, починаючи принаймні з 2017 року, спецслужби просувають суміш уже спростованих конспіративних теорій разом з реальними фактами, аби створити враження, ніби саме влада в Києві, а не Москва, відповідальна за зломи комп’ютерів Демократичної партії та інші спроби втручання», - йдеться в публікації.</p>
      <p>Зазначається, що в секретному звіті, наданому сенаторам-демократам та їхнім помічникам, працівники американської розвідки інформують, що спецоперація Росії вдалася, оскільки «необґрунтовані претензії про українське втручання просочилися у заяви республіканців».</p>
      <p>При цьому американські спецслужби вважають, що в міру наближення президентської кампанії в США Москва «може подвоїти зусилля».</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823077-eksradnica-trampa-nazvala-vigadkou-rf-vtrucanna-ukraini-v-amerikanski-vibori.html">Ексрадниця Трампа назвала вигадкою РФ "втручання України в американські вибори"</a>
      </blockquote>
      <p>Звинувачення на адресу Києва грунтуються на заявах усього кількох українців, котрі відкрито критикували Трампа у 2016 році. Проте, пише газета, ця критика – лише «точкові удари» в порівнянні з втручанням Москви, «коли Путін наказав військовим та розвідувальним органами проводити широку кампанію впливу на американські вибори».</p>
      <p>За даними видання, спецслужби РФ передавали певну інформацію «впливовим росіянам та українцям, котрі використовували низку посередників (<a href="https://www.ukrinform.ua/tag-oligarhi">олігархи</a>, бізнесмени та їхні партнери) - аби донести до американських політиків і навіть деяким журналістам, котрі, ймовірно, не знали про походження цих матеріалів».</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821368-putin-posiruvav-teoriu-pro-vtrucanna-ukraini-u-vibori-v-ssa-cinovnik-bilogo-domu.html">Путін поширював теорію про "втручання" України у вибори в США - чиновник Білого дому</a>
      </blockquote>
      <p>«Це вигадка, яка була розроблена й поширена самими спецслужбами РФ», - цитує газета свідчення в Конгресі колишнього експерта з питань Росії в Раді національної безпеки США Фіону Гілл.</p>
      <p>Путін почав публічно висувати брехливі теорії щодо українського втручання в перші місяці 2017 року, аби відвести від Росії відповідальність, розповів член комітету з розвідки Сенату Ангус Кінг.</p>
      <p>«Ці люди - профі. Радянський Союз використовував дезінформацію протягом 70 років. У цьому немає нічого нового. Володимир Путін - колишній агент КДБ. Він навчений брехати. Це його фірмовий товар, і він це робить добре», - наводить NYT слова сенатора.</p>
    </article>
  </body>
</html>