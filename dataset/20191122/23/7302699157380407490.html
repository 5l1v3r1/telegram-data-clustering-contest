<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111955"/>
    <meta property="og:site_name" content="MGR Online"/>
    <meta property="article:published_time" content="2019-11-22T23:02:00+00:00"/>
    <meta property="og:title" content="พาวาร์ปไป “ออสเตรีย” ส่องรถไฟฟ้าสีน้ำเงินใหม่ รับเปิดหวูด “เตาปูน-ท่าพระ”"/>
    <meta property="og:description" content="เยี่ยมชมโรงงานผลิตขบวนรถไฟฟ้าของบริษัท Siemens ที่กรุงเวียนนา และเมืองกราซ ประเทศออสเตรีย"/>
  </head>
  <body>
    <article>
      <h1>พาวาร์ปไป “ออสเตรีย” ส่องรถไฟฟ้าสีน้ำเงินใหม่ รับเปิดหวูด “เตาปูน-ท่าพระ”</h1>
      <address><time datetime="2019-11-22T23:02:00+00:00">22 Nov 2019, 23:02</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011582701.JPEG"/>
      </figure>
      <p><b> ผู้จัดการสุดสัปดาห์ </b>- เมื่อช่วงระหว่างวันที่ 3-8 พ.ย. 2562 ที่ผ่านมา <b>“ผู้จัดการสุดสัปดาห์</b>” มีโอกาสร่วมคณะของ บริษัท ทางด่วนและรถไฟฟ้ากรุงเทพ จำกัด (มหาชน) (BEM) ผู้ให้บริการระบบขนส่งมวลชนด้วยรถไฟฟ้า ในการคณะผู้สื่อข่าวเดินทางเยี่ยมชมโรงงานผลิตขบวนรถไฟฟ้าของบริษัท Siemens ที่กรุงเวียนนา และเมืองกราซ ประเทศออสเตรีย <br/><br/>โดยได้รับเกียรติจาก<b> นายวิทูรย์ หทัยรัตนา </b>รองกรรมการผู้จัดการสายงานปฏิบัติการระบบราง BEM ร่วมด้วย MR.TOMASZ MAZUR ประธานกรรมการฝ่ายบริหาร บริษัท Siemens Mobility Thailand พร้อมด้วยทีมงาน เป็นหัวหน้าคณะ และให้ข้อมูลความคืบหน้าการผลิตและการประกอบรถไฟฟ้าขบวนใหม่ที่ทาง BEM เตรียมนำมาให้บริการในโครงการรถไฟฟ้าสายสีน้ำเงิน (MRT) เส้นทางหัวลำโพง-หลักสอง ที่ให้บริการแล้ว รวมทั้งส่วนต่อขยายเส้นทางเตาปูน-ท่าพระ ที่อยู่ระหว่างเตรียมการเดินรถในเร็วๆนี้<br/><br/>การเยี่ยมชมแบ่งเป็น 2 หลักๆ เริ่มที่การเดินทางไปเยี่ยมชม บริษัท Siemens Mobility Austria GmbH ที่ตั้งอยู่ในกรุงเวียนนา ประเทศออสเตรีย อันเป็นโรงงานประกอบรถไฟฟ้าโดยเฉพาะ ซึ่งทางผู้บริหาร Siemens ได้ให้การต้อนรับอย่างอบอุ่น ก่อนบรรยายสรุปภาพรวมของโรงงาน ที่มีการนำเสนอด้วยเทคโนโลยีการจำลองรถไฟเสมือนจริงอันทันสมัย ที่ทำให้เห็นความละเอียดซับซ้อนของชิ้นส่วนประกอบต่างๆ รวมไปถึงความสำคัญในแต่ละกลไกของรถไฟฟ้า ก่อนนำคณะไปดูการกระบวนการประกอบขบวนรถไฟฟ้าจริงภายในโรงงาน </p>
      <figure>
        <img src="https://mpics.mgronline.com/pics/Images/562000011582702.JPEG"/>
      </figure>
      <p>จากนั้นได้นำคณะไปเยี่ยมชมโรงงานอีกแห่งซึ่งตั้งอยู่ที่เมืองกราซ ที่เป็นโรงงานผลิตโบกี้ (แคร่ล้อ) โดยเฉพาะ ซึ่งแค่ล้อนั้นถือเป็นส่วนประกอบที่สำคัญที่สุดหรือหัวใจของตัวรถไฟฟ้าและรถไฟฟ้า เพราะมีหน้าที่ในการขับเคลื่อนขบวนรถ และรองรับน้ำหนักตู้โดยสาร<br/><br/>โดยขั้นตอนการผลิตรถไฟฟ้าของบริษัท Siemens แต่ละขบวนนั้น จะเริ่มจากการทำตู้โดยสาร ซึ่งผลิตที่โรงงาน Siemens ประเทศตุรกี ส่วนโบกี้และระบบปฏิบัติการจะผลิตโรงงาน Siemens เมืองกราซ ประเทศออสเตรีย ก่อนที่จะนำ 2 ส่วนเข้ามาประกอบที่โรงงาน Siemens กรุงเวียนนา ประเทศออสเตรีย เมื่อเสร็จสมบูรณ์แล้วจะส่งไปขึ้นเรือขนส่งที่ประเทศเยอรมัน เพื่อส่งไปยังจุดหมายปลายทางต่อไป เนื่องจากมีข้อจำกัดที่ประเทศออสเตรียไม่มีส่วนที่ติดกับทะเล<br/><br/>สำหรับ BEM กับ Siemens ถือเป็นคู่สัญญาที่มีความผูกพันกันมาเป็นเวลานาน ตั้งแต่การเตรียมความพร้อมเปิดให้บริการรถไฟฟ้าสายเฉลิมรัชมงคล (MRT สายสีน้ำเงิน) เดิมเส้นทางหัวลำโพง-บางซื่อ ที่เริ่มเปิดให้บริการตั้งแต่เมื่อเดือน ก.ค.2547 ที่นอกจากการผลิตขบวนรถไฟฟ้าให้แล้ว ทาง Siemens ยังได้เข้ามาฝึกอบรมวางรากฐานการบริการ ระบบอาณัติสัญญาณ และการซ่อมบำรุงต่างๆให้กับ BEM (เดิม บริษัท รถไฟฟ้ากรุงเทพ จำกัด (มหาชน) หรือ BMCL) ด้วย<br/><br/>ล่าสุด BEM ได้ทุ่มงบประมาณกว่า 2 หมื่นล้านบาท เพื่อจัดซื้อรถไฟฟ้าจาก Siemens เพิ่มอีก 35 ขบวน (ขบวนละ 3 ตู้) โดยได้เริ่มส่งมอบขบวนแรกตั้งแต่เดือน เม.ย. 2562 ถึงปัจจุบันส่งมอบไปแล้วรวม 18 ขบวน เข้าทดสอบระบบแล้ว 16 ขบวน และจะทยอยส่งมอบจนครบ 35 ขบวนภายในเดือนมีนาคม 2563 เพื่อรองรับการให้บริหารส่วนต่อขยายเส้นทางเตาปูน-ท่าพระ ที่จะเริ่มทดสอบการเดินรถในช่วงปลายปีนี้ ก่อนเดินรถให้บริการอย่างเป็นทางการในเดือน มี.ค.63 ซึ่งคาดว่าจะมีผู้โดยสารเพิ่มขึ้นเป็นจำนวนมาก</p>
      <figure>
        <img src="https://mpics.mgronline.com/pics/Images/562000011582703.JPEG"/>
      </figure>
      <figure>
        <img src="https://mpics.mgronline.com/pics/Images/562000011582704.JPEG"/>
      </figure>
      <p>เมื่อรวมกับขบวนรถไฟฟ้าสายสีน้ำเงินเดิมที่ให้บริการอยู่ในขณะนี้ 19 ขบวน จะทำให้รถไฟฟ้าให้บริการในโครงการรถไฟฟ้าสายสีน้ำเงินทั้งหมด 54 ขบวนด้วยกัน<br/><br/>นายวิทูรย์ หทัยรัตนา รองกรรมการผู้จัดการสายงานปฏิบัติการระบบราง BEM ให้ข้อมูลว่า ขบวนรถใหม่ทั้งหมด 35 ขบวน รูปลักษณ์ต่างๆยังคล้ายของเดิม แต่ได้มีการเพิ่มเติมเทคโนโลยีที่มีความทันสมัย ความปลอดภัย และความสะดวกสบายให้แก่ผู้โดยสารมากยิ่งขึ้น ทั้งในส่วนของระบบปฏิบัติการ ระบบวงจรปิดภายในขบวนรถไฟฟ้า และการติดตั้งจอระบุพิกัดว่า ตอนนี้อยู่สถานีอะไร สถานีหน้าคืออะไร เป็นต้น<br/><br/>“การนำคณะสื่อมวลชนมาเยี่ยมชมโรงงานประกอบรถไฟฟ้าที่มีเทคโนโลยีอันทันสมัยระดับโลกของบริษัท Siemens ในสถานที่จริงครั้งนี้ ก็เพื่อสร้างความเข้าใจ และสร้างความเชื่อมั่นในคุณภาพและมาตรฐานสากลของรถไฟฟ้าที่ BEM เลือกใช้ และแสดงให้เห็นถึงความพร้อมในการเปิดให้บริการโครงการรถไฟฟ้าสายสีน้ำเงินส่วนต่อขยายช่วงเตาปูน-ท่าพระ ในเดือน มี.ค.2563 ที่จะถึงนี้” นายวิทูรย์ ระบุ<br/><br/>ผู้บริหาร BEM บอกด้วยว่า จำนวนรถไฟฟ้าทั้งหมด 54 ขบวน จะรองรับอัตราการเติบโตของผู้โดยสารรถไฟฟ้าสายสีน้ำเงินไปได้อีกอย่างน้อย 10 ปี โดยก่อนหน้านี้ทั้งระบบมีผู้โดยสารเฉลี่ย 3.5 แสนคนต่อวัน แต่หลังจากเปิดส่วนต่อขยาย ช่วงหัวลำโพง-หลักสอง ส่งผลให้ผู้โดยสารเพิ่มขึ้นมาอยู่ที่เฉลี่ย 4.2-4.3 แสนคนต่อวัน หรือเพิ่มขึ้นกว่า 20% คาดว่าเมื่อเปิดส่วนต่อขยายช่วงเตาปูน - ท่าพระ ต้นปีหน้า ก็จะทำให้จำนวนผู้โดยสารเพิ่มขึ้นแบบก้าวกระโดดอีกครั้ง BEM จึงได้เตรียมความพร้อมในส่วนของขบวนรถไฟฟ้าในครั้งนี้ อีกทั้งเพื่อรองรับความถี่ในการเดินรถที่ปัจจุบันอยู่ที่ 3.25 นาที/ขบวน หากผู้โดยสารเพิ่มขึ้นมาก BEM สามารถปรับอัตราความถี่สูงสุดได้ถึง 2 นาที/ขบวนด้วย<br/><br/><b>ฟังแบบนี้แล้วก็มั่นใจได้เลยว่า หลัง BEM เปิดให้บริการส่วนต่อขยายรถไฟฟ้าสายสีน้ำเงิน “เตาปูน-ท่าพระ” ที่จะเปิดหวูดอย่างเป็นทางการในเดือน มี.ค.2563 นี้ แม้เพื่อนร่วมทางจะมากขึ้น แต่สะดวกสบายกว่าเดิมแน่นอน.</b></p>
      <related>
        <h4>แกลเลอรี</h4>
        <a href="https://mgronline.com/daily/photo-gallery/9620000111955"/>
      </related>
    </article>
  </body>
</html>