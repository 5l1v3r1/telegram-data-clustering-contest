<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742893"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T23:30:00+00:00"/>
    <meta property="og:title" content="&quot;กระเป๋าผ้าพิมพ์ลาย&quot; ลายแนว ๆ...โดนใจลูกค้า"/>
    <meta property="og:description" content="“ผ้าพิมพ์ลาย” งานไอเดียออกแบบลวดลายให้สวยงามแล้วนำไปพิมพ์ลงผ้า นำผ้าที่พิมพ์ลายไปดัดแปลงแปร เป็นสินค้าได้หลากหลาย อย่าง “อรุณโรจน์ บุญฉลอง” เเละ “อารีนา ปิ่นมุข” ที่ทำ “กระเป๋า” “ผ้าพิมพ์ลาย” คอลัมน์ “ช่องทางทำกิน” มีข้อมูลมาเสนอ"/>
  </head>
  <body>
    <article>
      <h1>"กระเป๋าผ้าพิมพ์ลาย" ลายแนว ๆ...โดนใจลูกค้า</h1>
      <address>
        <time datetime="2019-11-22T23:30:00+00:00">22 Nov 2019, 23:30</time>
      </address>
      <p>
        <b>“ผ้าพิมพ์ลาย” งานไอเดียออกแบบลวดลายให้สวยงามแล้วนำไปพิมพ์ลงผ้า นำผ้าที่พิมพ์ลายไปดัดแปลงแปร เป็นสินค้าได้หลากหลาย อย่าง “อรุณโรจน์ บุญฉลอง” เเละ “อารีนา ปิ่นมุข” ที่ทำ “กระเป๋า” “ผ้าพิมพ์ลาย” คอลัมน์ “ช่องทางทำกิน” มีข้อมูลมาเสนอ</b>
      </p>
      <p><b>    “</b><b>ผ้าพิมพ์ลาย</b><b>”</b> เป็นงานที่ใช้ไอเดียในการออกแบบลวดลายให้สวยงามแล้วนำไปพิมพ์ลงผ้า ซึ่งสามารถนำผ้าที่พิมพ์ลายไปดัด แปลงแปรรูปทำเป็นสินค้าได้หลากหลาย ยิ่งหากลายมีเอกลักษณ์สวยเก๋โดนใจกลุ่มลูกค้าก็สามารถสร้างรายได้ให้กับเจ้าของชิ้นงานเป็นอย่างดี อย่าง <b>“</b><b>อรุณโรจน์ บุญฉลอง</b><b>”</b> เเละ <b>“</b><b>อารีนา ปิ่นมุข</b><b>”</b> ที่ทำ <b>“</b><b>กระเป๋า</b><b>” </b>โดยนำ “<b>ผ้าพิมพ์ลาย</b><b>”</b> มาเป็นวัตถุดิบและนอก จากนั้นยังมีสินค้าประเภทอื่น ๆ ที่ทำจากผ้าพิมพ์ลายอีก และได้รับการตอบรับจากลูกค้าเป็นอย่างดี สามารถใช้เป็น <b>“</b><b>ช่องทางทำกิน</b><b>”</b> ที่ทำเงินได้อย่างน่าสนใจ ซึ่งวันนี้ทีมคอลัมน์ <b>“</b><b>ช่องทางทำกิน</b><b>”</b> มีข้อมูลมานำเสนอ…<br/><br/>    |||||<br/>  <br/>        อรุณโรจน์ และ อารีนา สองสาวเจ้าของชิ้นงานกระเป๋าผ้าพิมพ์ลาย ที่ทำออกมาขายภายใต้แบรนด์ mamad (มาเเม๊ด) เล่าว่า... เราทั้ง 2 คน เรียนจบมาทางด้านศิลปะ แต่ก่อนหน้าที่จะมายึดทำชิ้นงานนี้เคยทำงาน ออกเเบบกราฟิกอยู่ระยะหนึ่ง จนเริ่มมีความคิดที่อยากจะเป็นเจ้าของกิจการของตัวเองจึงเลือกที่จะทำงานทางด้านที่ชอบและถนัด นั่นก็คือการออกแบบลวดลาย ซึ่งเริ่มคิดออกเเบบชิ้นงานเเละพัฒนางานมาเรื่อย ๆ โดยใส่ไอเดียในเเบบของตัวเองลงไปในงาน เป็นงานที่ไม่มีขอบเขต เเค่อยากให้คนที่ได้สินค้าของเราไปสนุกสนานไปกับชิ้นงาน ซึ่งก็ลองผิดลองถูกอยู่ระยะหนึ่งกว่าจะลงตัวเกิดเป็นชิ้นงานผ้าพิมพ์ลาย ออกมาขายในช่วงแรกก่อน จากนั้นก็นำผ้าพิมพ์ลายที่ทำมาพัฒนาต่อยอดทำเป็นสินค้าต่าง ๆ อาทิ กระเป๋า ผ้าพันหู กระเป๋า ผ้าพันคอ สายสะพาย กระเป๋า เป็นต้น...<br/><b><i>    <br/>     “</i></b><b><i>ชิ้นงานที่ทำขึ้น อาจจะมีขั้นตอนการทำมาก กว่าการทำทั่วไป แต่ข้อดีคือ สินค้าที่ได้จะแปลกแตกต่างออกไปจากที่มีอยู่ในตลาด ซึ่งหลังจากที่ผลิตชิ้นงานออกมาขายปรากฏว่าได้รับการตอบรับจากลูกค้าเป็นอย่างดี จึงทำขายมาจนถึงปัจจุบันก็</i></b><b><i> 8 </i></b><b><i>ปีกว่าแล้ว</i></b><b><i>”</i></b> เจ้าของชิ้นงานกล่าว<br/>       <br/>     <i>ลวดลายที่ทำการออกแบบนั้นจะเน้นไปที่การวาดลายเส้นที่ดูเเปลกตา เเละเน้นใช้สีสันที่สดใส โดยคอนเซปต์ของงานที่ทำคือ</i><i> Art on product </i><i>หรือการถ่ายทอดงานศิลปะลงไปในของใช้ ทำให้ชิ้นงานมีความเเตกต่าง ไม่เหมือนใคร เพราะต้องการให้ลูกค้ามองเป็นศิลปะไม่มองว่าเป็นของใช้</i>...เจ้าของชิ้นงานบอกถึงจุดเด่นของสินค้าที่ทำออกมาขาย ที่ทำให้ลูกค้าส่วนใหญ่ชื่นชอบ และมักจะให้คำนิยามชิ้นงานหลายเเนว ไม่ว่าจะเป็น เเปลก น่ารัก สนุก น่ากลัว ลายมัน เป็นไปตามเเต่รสนิยมส่วนตัวของลูกค้า</p>
      <figure>
        <img src="https://www.dailynews.co.th/admin/upload/20191121/news_AtzrmQCMZj182327_533.jpg?v=201911230610?v=5955"/>
      </figure>
      <p>        <br/>     <b>ทุนเบื้องต้น</b> ใช้เงินลงทุนประมาณ 20,000 บาทขึ้นไป ส่วนใหญ่เป็นค่าวัสดุและอุปกรณ์ที่จำเป็นต้องใช้ <b>ทุนวัสดุ</b> อยู่ที่ประมาณ 50% จากราคา ซึ่งราคาขายสินค้ามีตั้งแต่ 150-1,590 บาท ราคาขึ้นกับประเภท รูปแบบ ขนาดของชิ้นงาน...ซึ่งสินค้าที่ทำออกมาขายนอกจากกระเป๋า แล้ว ยังมีอีกหลายชนิด อาทิ ผ้าพันหูกระเป๋า, ผ้าพันคอ และ สายสะพายกระเป๋า<br/>      <br/>     <b>วัสดุอุปกรณ์ </b>ที่จำเป็น ประกอบด้วย ผ้า, คอมพิวเตอร์, เครื่องพรินเตอร์, จักรเย็บผ้า และอุปกรณ์ที่ใช้ในการวาดภาพ เช่น ดินสอ กระดาษ ปากกาเมจิก เป็นต้น<br/>        <br/>     <b>ขั้นตอนการทำ</b><b>...</b><b>กระเป๋าผ้าพิมพ์ลาย</b><br/>     <br/>      เริ่มจากการออกแบบทำผ้าพิมพ์ลายก่อน ขั้นตอนการออกแบบลวดลายตามที่ต้องการนั้นจะใช้ดินสอหรือปากกาวาดลายที่ต้องการลงบนแผ่นกระดาษ เมื่อได้ลวดลายที่ต้องการแล้ว นำไปจัดทำแบบและวางตำแหน่งของลวดลาย หรือองค์ประกอบบนเครื่องคอมพิวเตอร์ โดยใช้โปรแกรมสำเร็จรูปด้านการออกแบบช่วย จากนั้นเมื่อออกแบบตกแต่งเสร็จเรียบร้อยแล้ว ให้ทำการเซฟไฟล์ที่ได้ออกแบบไว้นั้นลงอุปกรณ์จัดเก็บข้อมูล นำส่งโรงพิมพ์พร้อมชิ้นผ้าที่ได้เลือกไว้ เพื่อทำการพิมพ์ลวดลายลงบนผ้านั้น<br/>       <br/>      เมื่อได้ผ้าที่พิมพ์ลายแล้วก็นำผ้าที่ได้ไปตัดเย็บทำเป็นกระเป๋า หรือสินค้าประเภทอื่น ๆ การนำมาทำเป็นกระเป๋านั้นก็เริ่มจากการออกแบบ     คอลเลกชั่นกระเป๋าก่อนว่าต้องการที่จะทำกระะป๋ารูปทรงเเบบไหน หรือมีฟังก์ชันแบบไหน เมื่อได้แบบกระเป๋าตามที่ต้องการก็ทำแพตเทิร์นกระเป๋าตามแบบ เมื่อได้แพตเทิร์นแล้วก็นำผ้าที่พิมพ์ลายไว้มาตัดตามแพต เทิร์น เสร็จแล้วก็ทำการเย็บประกอบขึ้นเป็น กระเป๋า จากนั้นก็ทำการตรวจสอบความเรียบร้อยเก็บรายละเอียดเช็กคุณภาพให้เรียบร้อย เท่านี้ก็เป็นอันเสร็จขั้นตอนการทำพร้อมขายได้ทันที<br/>        <br/>     ส่วนการทำผ้าพันหูกระเป๋า, ผ้าพันคอ และ สายสะพายกระเป๋า มีขั้นตอนการผลิตคล้าย ๆ กันคือ เริ่มจากออกแบบลาย และนำไปวาดลงบนกระดาษ จากนั้นตกแต่งและจัดวางองค์ประกอบด้วยโปรแกรมคอมพิวเตอร์บนเครื่องคอมพิวเตอร์ จากนั้นส่งไปพิมพ์เพื่อพิมพ์ลาย และนำผ้าที่ได้เพื่อมาทำการตัดเย็บเป็นผ้าพันคอ และสายสะพายกระเป๋า<br/>   <br/>     <b><i>“</i></b><b><i>งานผ้าพิมพ์ลายนี้ เป็นงานใช้ไอเดียในการออกแบบ คนที่สนใจที่จะทำงานฝีมือทางด้านนี้ ควรมีทักษะทางศิลปะอยู่บ้าง แต่ก็ใช่ว่าจะยาก สามารถที่จะฝึกฝนทำได้ไม่ยาก พยายามฝึกฝีมือบ่อย ๆ ก็จะยิ่งทำให้เกิดความชำนาญ แต่ที่สำคัญที่สุดก็คือ การออกแบบลายไม่ควรลอกงานใคร ควรสร้างสรรค์ลวดลาย ของตัวเองเพื่อทำให้สินค้ามีเอกลักษณ์เฉพาะที่ไม่เหมือนกับใคร</i></b><b><i>”</i></b>...เจ้าของชิ้นงานแนะนำสำหรับคนที่สนใจงานประเภทนี้<br/><br/>    |||||<br/>        <br/>    สนใจงาน <b>“</b><b>กระเป๋าผ้าพิมพ์ลาย</b><b>”</b> ชมสินค้าหรือสั่งซื้อได้ที่  Face book : mamadshop หรือ instagram : mamadshop ทาง Line ID : @mamadshop และทาง www.mamadshop88.com...ซึ่งนี่ก็เป็นอีกหนึ่งรูปแบบกระเป๋าผ้าแฮนด์เมดที่เป็นงานไอเดียในการนำงานศิลปะการออกแบบเข้ามาผสมผสานจนทำให้สินค้ามีเอกลักษณ์ โดดเด่น ตรงใจกลุ่มลูกค้า สามารถใช้เป็น <b>“</b><b>ช่องทางทำกิน</b><b>”</b> ได้อย่างน่าสนใจ.<br/><br/>.....................................................<br/>บดินทร์ ศักดาเยี่ยงยงค์ : รายงาน</p>
    </article>
  </body>
</html>