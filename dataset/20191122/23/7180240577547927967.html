<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/sport/footballlocal/news_1764999"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-22T23:32:48+00:00"/>
    <meta property="og:title" content="‘ศุภชัย’หมดห่วงไร้โทษแบนชุดยู-23 แต่แข้ง’บุรีรัมย์’ต้องลุ้นชนคัดเอซีแอล"/>
    <meta property="og:description" content="จากกรณีที่ “อาร์ม” ศุภชัย ใจเด็ด กองหน้าของ “ช้างศึกหนุ่ม” ทีมฟุตบอลทีมชาติไทย รุ่นอายุไม่เกิน 23 ปี ซึ่งได้รับใบแดงในการลงเล่นศึกฟุตบอลชิงแชมป์เอเชีย รุ่นอายุไม่เกิน 23 ปี รอบคัดเลือก ในเกมที่พ่ายให้กับ ทีมชาติเวียดนาม ซึ่งยังมีคำถามว่าเจ้าตัวจะติดโทษแบน 2 นัด ในเกมรอบสุดท้าย ที่จะจัดขึ้นที่ประเทศไทย ในเดือนมกราคม พ.ศ.2563 นี้ได้หรือไม่นั้น"/>
  </head>
  <body>
    <article>
      <h1>‘ศุภชัย’หมดห่วงไร้โทษแบนชุดยู-23 แต่แข้ง’บุรีรัมย์’ต้องลุ้นชนคัดเอซีแอล</h1>
      <address><time datetime="2019-11-22T23:32:48+00:00">22 Nov 2019, 23:32</time> by <a rel="author">matichon</a></address>
      <p>จากกรณีที่ “อาร์ม” ศุภชัย ใจเด็ด กองหน้าของ “ช้างศึกหนุ่ม” ทีมฟุตบอลทีมชาติไทย รุ่นอายุไม่เกิน 23 ปี ซึ่งได้รับใบแดงในการลงเล่นศึกฟุตบอลชิงแชมป์เอเชีย รุ่นอายุไม่เกิน 23 ปี รอบคัดเลือก ในเกมที่พ่ายให้กับ ทีมชาติเวียดนาม ซึ่งยังมีคำถามว่าเจ้าตัวจะติดโทษแบน 2 นัด ในเกมรอบสุดท้าย ที่จะจัดขึ้นที่ประเทศไทย ในเดือนมกราคม พ.ศ.2563 นี้ได้หรือไม่นั้น</p>
      <p>ล่าสุดผู้สื่อข่าวกีฬา “มติชน” ได้รับการยืนยันจากสมาคมกีฬาฟุตบอลแห่งประเทศไทยฯ เกี่ยวกับกรณีนี้ ว่า ศุภชัย จะไม่ติดโทษแบน 2 นัด ในรอบสุดท้าย เนื่องจากว่า การที่ทีมชาติไทยซึ่งเป็นเจ้าภาพในการจัดการแข่งขันรอบสุดท้าย ได้สิทธิเข้ามาเล่นอยู่แล้ว ไม่จำเป็นจะต้องไปลงเล่นในรอบคัดเลือกดังกล่าว ดังนั้นการไปลงเล่นรอบคัดเลือก จะถูกให้นับผลเป็นการลงเล่นเกมอุ่นเครื่องทั้งหมด และใบแดงดังกล่าว จะไม่มีผลต่อการแข่งขันในรอบสุดท้าย</p>
      <p>เท่ากับว่า ศุภชัย นั้นจะติดโทษแบนในเกมอุ่นเครื่องอย่างเป็นทางการแทน 2 นัด ซึ่งทางทีมชาติไทย รุ่นอายุไม่เกิน 23 ปี ได้มีเกมอุ่นเครื่องไปแล้วทั้งกับทีมชาติจีน และทีมชาติพม่า ในช่วงการเตรียมทีมก่อนเข้าแข่งขันกีฬาซีเกมส์ ครั้งที่ 30 ที่ประเทศฟิลิปปินส์ ก็เท่ากับว่าศุภชัยนั้นได้ชดใช้โทษแบนไปหมดแล้วนั่นเอง และจะไม่มีการติดโทษแบนในการแข่งขันซีเกมส์ ครั้งที่ 30 ด้วยเช่นกัน</p>
      <p>อย่างไรก็ตาม สิ่งที่น่าเป็นกังวลกว่าในตอนนี้คือ เนื่องจากว่า “ปราสาทสายฟ้า” บุรีรัมย์ ยูไนเต็ด ต้นสังกัดของนักเตะหลายคนที่เป็นตัวหลักอยู่ในชุดอายุไม่เกิน 23 ปี ทั้ง ศุภชัย, สุภโชค สารชาติ, ศุภณัฎฐ์ เหมือนตา หรือ รัตนากร ใหม่คามิ จะต้องแข่งขันในศึกเอเอฟซี แชมเปี้ยนส์ลีก รอบคัดเลือก รอบสอง ในวันที่ 21 มกราคม พ.ศ.2563 และรอบคัดเลือกรอบสาม ในวันที่ 28 มกราคม พ.ศ.2563 ซึ่งเป็นช่วงเวลาเดียวกับฟุตบอลชิงแชมป์เอเชีย รุ่นอายุไม่เกิน 23 ปีด้วย ทำให้ต้องรอดูว่าทางสโมสรและทีมชาติจะมีการตกลงในเรื่องนี้กันอย่างไร</p>
    </article>
  </body>
</html>