<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1417651/o-rik-vovoras-kai-oi-xehasmenoi-pagkites"/>
    <meta property="og:site_name" content="gazzetta.gr"/>
    <meta property="article:published_time" content="2019-11-22T23:10:39+00:00"/>
    <meta property="og:title" content="Ο... Ρικ Βόβορας και οι ξεχασμένοι «παγκίτες»"/>
    <meta property="og:description" content="Ο Γιώργος Κούβαρης γράφει για την δεύτερη μεγάλη εκτός έδρας νίκη του Παναθηναϊκού ΟΠΑΠ στην EuroLeague σε διάστημα 72 ωρών και στέκεται τόσο στο εξαιρετικό κοουτσάρισμα του Γιώργου Βόβορα, όσο και στους παίκτες που έκαναν την διαφορά και οι οποίοι είχαν από μηδενικό έως ελάχιστο χρόνο συμμετοχής απέναντι στην Άλμπα."/>
  </head>
  <body>
    <article>
      <h1>Ο... Ρικ Βόβορας και οι ξεχασμένοι «παγκίτες»</h1>
      <h2>Ο Γιώργος Κούβαρης γράφει για την δεύτερη μεγάλη εκτός έδρας νίκη του Παναθηναϊκού ΟΠΑΠ στην EuroLeague σε διάστημα 72 ωρών και στέκεται τόσο στο εξαιρετικό κοουτσάρισμα του Γιώργου Βόβορα, όσο και στους παίκτες που έκαναν την διαφορά και οι οποίοι είχαν από μηδενικό έως ελάχιστο χρόνο συμμετοχής απέναντι στην Άλμπα.</h2>
      <address><time datetime="2019-11-22T23:10:39+00:00">22 Nov 2019, 23:10</time> by <a rel="author" href="http://www.gazzetta.gr/bloggers/giorgos-koyvaris" target="_blank">Γιώργος Κούβαρης</a></address>
      <p>Θυμηθείτε: Σε τι κατάσταση ήταν ο Παναθηναϊκός το βράδυ της περασμένης Πέμπτης και σε τι κατάσταση βρίσκεται σήμερα. Ο αποκλεισμός από το κύπελλο και η ήττα από την Άλμπα στο κλειστό του ΟΑΚΑ είχαν μετατρέψει την αποθέωση σε... γιούχα και τη θέση της αισιοδοξίας για τη σεζόν, είχαν πάρει η απαισιοδοξία και ο προβληματισμός.</p>
      <p>Οκτώ ημέρες αργότερα οι «πράσινοι» κατάφεραν να αλλάξουν και πάλι το κλίμα! Όπως αποδεικνύεται εκ των υστέρων, των εμφανίσεων της ομάδας και των αποτελεσμάτων η αλλαγή στην τεχνική ηγεσία της ομάδας ήταν καταλυτική! Άλλαξε άρδην ΟΛΗ την ομάδα. Το κλίμα, την ψυχολογία, ακόμα και την τακτική μέσα στις τέσσερις γραμμές του παρκέ.</p>
      <p>Προσέξτε: Δεν λέω ότι ο Αργύρης Πεδουλάκης δεν είναι καλός προπονητής. Αλίμονο. Είναι πολύ καλός προπονητής και άριστος γνώστης του μπάσκετ. Όμως όπως αποδείχθηκε περίτρανα ήταν λανθασμένη η 3η του επιστροφή. Παρόλα αυτά επιμένω ότι την άξιζε το καλοκαίρι. Ασχέτως εάν δεν ευδοκίμησε. Συμβαίνουν αυτά.</p>
      <p>Και έρχομαι στο παιχνίδι του Μονάχου. Ο Παναθηναϊκός έβγαλε επιτέλους... νεύρο στην άμυνα. Αντίδραση. Οι παίκτες έβαζαν τα χέρια και τα κορμιά τους. Έπαιζαν στα όρια του φάουλ και γι' αυτόν τον λόγο έστελναν και στα τέσσερα δεκάλεπτα τους παίκτες της Μπάγερν στο bonus των βολών. Σε 72 ώρες έπαιξαν την άμυνα που δεν είχαν παίξει στα 8 προηγούμενα ματς της EuroLeague. Και εδώ έρχεται ένα μεγάλο «κρίμα» γιατί κάλλιστα θα μπορούσαν οι «πράσινοι» να έχουν πολύ καλύτερο ρεκόρ από το (έτσι και αλλιώς καλό) 6-4.</p>
      <p>Όμως όποιος μένει στο παρελθόν και στα όσα «δεν έγιναν» χάνει το μέλλον. Και όπως φαίνεται στον Παναθηναϊκό έχουν αλλάξει εντελώς το «τσιπάκι» περιμένοντας και την έλευση του Ρικ Πιτίνο. Το σίγουρο είναι ότι εκείνος που αξίζει τα περισσότερα «credits» για το 2/2 μακριά από το ΟΑΚΑ και μάλιστα μέσα σε «διαβολοβδομάδα», δεν είναι άλλος από τον Γιώργο Βόβορα. Σεμνός, ταπεινός, δουλευταράς και με άριστο κοουτσάρισμα. Και στα δύο ματς. Ειδικά κόντρα στην Μπάγερν Μονάχου όπου πήρε το μάξιμουμ απ' όλους του παίκτες. Και το κυριότερο; Εκεί που έδειξε ότι είναι προπονητής με λαμπρό μέλλον, χωρίς να φοβάται να δοκιμάσει πράγματα προκειμένου να υπηρετήσει ένα συγκεκριμένο πλάνο, είναι ότι άφησε σε ΟΛΟΚΛΗΡΟ το δεύτερο ημίχρονο, τον Τζίμερ Φριντέτ στον πάγκο.</p>
      <p>Αν μη τι άλλο δεν είναι κάτι που θα το έκανε ο οποιοσδήποτε. Να αφήσει την «πριμαντόνα» της ομάδας (για την ακρίβεια τη δεύτερη «πριμαντόνα» μετά τον Νικ Καλάθη) 20 λεπτά εκτός παρκέ. Ο Βόβορας το τόλμησε. Και ο «τολμών, νικά». Και να 'ταν η μοναδική σκέψη που είχε στο μυαλό του και την οποία έβαλε σε εφαρμογή; Παίκτες οι οποίοι είχαν από μηδενική έως και μικρή συμμετοχή, κατάφεραν να βγουν μπροστά και να αποδειχθούν σε παίκτες-κλειδιά για την εξέλιξη του ματς. Η έμπνευσή του να ξεκινήσει το δεύτερο ημίχρονο με Μήτογλου-Μπέντιλ στους ψηλούς, Τόμας στο «τρία» και Παπαπέτρου στο «δύο» μπορεί να εμπεριείχε μπόλικο ρίσκο, αλλά δικαιώθηκε πανηγυρικά.</p>
      <p>Θωράκισε την άμυνά του και δη τη ρακέτα χρησιμοποιώντας και «ζώνες» προσαρμογής, αφόπλισε την Μπάγερν για 6:30 λεπτά και βρήκε εύκολα καλάθια στην επίθεση. Είτε με πρωτεύοντα αιφνιδιασμό, είτε με δευτερεύοντα αιφνιδιασμό, είτε με σωστό «διάβασμα» της αντίπαλης άμυνας και σωστές πάσες για σουτ κάτω από καλές προϋποθέσεις.</p>
      <p>Μέσα σε όλα προσθέστε τον ΠΑΝΤΑ σταθερό Ντεσόν Τόμας, τον Ταϊρίς Ράις, ο οποίος βγήκε μπροστά, πήρε πρωτοβουλίες και αποτέλεσε κομβικό παίκτη του αγώνα τη στιγμή που η Μπάγερν προσπαθούσε να συνέλθει από την... ζαλάδα του 0-20, όπως επίσης και τον Ιωάννη Παπαπέτρου, ο οποίος μέρα με τη μέρα, παιχνίδι με το παιχνίδι ολοένα και γίνεται πιο... απαραίτητος! Ε, πώς να έχανε τη νίκη ο Παναθηναϊκός; Ούτε με... αυτοκτονία δεν θα μπορούσε να φύγει με ήττα από τη Γερμανία. Ο προπονητής είχε ετοιμάσει το τέλειο πλάνο, οι παίκτες το εφάρμοσαν κατά γράμμα και κάπως έτσι, η σεμνή τελετή έλαβε τέλος. Και μάλιστα ο Βόβορας δεν πανικοβλήθηκε, ούτε «ήπιε θάλασσα» στο πρώτο πεντάλεπτο, το χειρότερο του Παναθηναϊκού στο ματς. Αντέδρασε, γύρισε το ματς από το -9 και το -8 και με «καθαρό μυαλό» κατάφερε να το φέρει στα μέτρα της ομάδας για το μεγάλο «διπλό».</p>
      <p>Προσέξτε και κάτι ακόμα: Οι παίκτες που πρωτοστάτησαν απέναντι στην Μπάγερν ήταν οι εντελώς παροπλισμένοι απέναντι στην Άλμπα την περασμένη εβδομάδα. Ο Μήτογλου είχε αγωνιστεί 1:07, ο Μπέντιλ ήταν DNP, ενώ ο Ράις βρέθηκε για 9:15 στο παρκέ. Όμως όταν κάποιοι παίκτες νιώσουν σημαντικοί και ότι υπολογίζονται από την ομάδα και τον προπονητή, είναι κάτι παραπάνω από βέβαιο ότι θα θέλουν να τους δικαιώσουν μέσα στο παρκέ! Το είδαμε...</p>
      <p>Και έρχομαι και στον Ρικ Πιτίνο: Καταρχάς εξαιρετικό το γεγονός που είχε ετοιμάσει βίντεο... ομιλίας στους παίκτες πριν από το ματς. Αυτό δείχνει πολλά. Το πόσο αγαπάει αυτό που θα κάνει και φέτος στον Παναθηναϊκό, το πόσο έχει δεθεί με την ομάδα, το πόσο επαγγελματίας είναι, το πόσο μπορεί να εμπνεύσει τους παίκτες. Και πιστεύω ότι υπό τις οδηγίες του Αμερικανού προπονητή θα δούμε «άλλον Φριντέτ» και «άλλον Τζόνσον» στο άμεσο μέλλον. Σίγουρα βρίσκεται μέσα στις προτεραιότητές του και μένει να το δούμε και στο παρκέ...</p>
      <p>Μετά το 2/2 στην «διαβολοβδομάδα» και το 6-4 στην κατάταξη, ο Παναθηναϊκός κέρδισε ηρεμία, βαθμολογικό... αέρα «οκτάδας» και ψυχολογία ενόψει της δύσκολης συνέχειας και του «Γολγοθά» που έρχεται τον Δεκέμβριο...</p>
      <p><b>ΥΓ: </b>Απίστευτος ο κόσμος του Παναθηναϊκού στο «Audi Dome». Όπως ενημέρωναν οι Γερμανοί, οι φίλοι των «πρασίνων» ξεπέρασαν τους 1.000 (!) έχοντας μετατρέψει το γήπεδο της Μπάγερν σε... «OAKA Dome»!</p>
      <p><b>ΥΓ2:</b> Στόχος του Παναθηναϊκού ΟΠΑΠ δεν είναι άλλος από το 2/2 στα δύο επόμενα εντός έδρας ματς με Μπασκόνια και Ολυμπιακό ώστε να μπει στον «διαβολομήνα» με 8-4 ρεκόρ.</p>
      <p><b>ΥΓ3: </b>Ο Γιώργος Βόβορας έδειξε ότι δεν είναι μόνο συμπαθέστατη φυσιογνωμία, αλλά καλός προπονητής με λαμπρό μέλλον! Και θεωρώ ότι κάποια στιγμή θα την πάρει την ευκαιρία του στον Παναθηναϊκό.</p>
      <p><b>ΥΓ4: </b>Με 6-4 ρεκόρ, 2/2 εκτός έδρας και με Ρικ Πιτίνο στον πάγκο, το ΟΑΚΑ θα ζήσει μεγάλες πιένες το βράδυ της Πέμπτης (28/11, 21:00) κόντρα στη Μπασκόνια.</p>
    </article>
  </body>
</html>