<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598693/pafos-apeilise-oti-tha-kanei-kako-sti-dikasti-epeidi-prosvale-ti-gynaika-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T23:00:00+00:00"/>
    <meta property="og:title" content="Πάφος: Απείλησε ότι θα κάνει κακό στη δικαστή επειδή πρόσβαλε τη γυναίκα του"/>
    <meta property="og:description" content="Υπό κράτηση μέχρι την ημερομηνία ανακοίνωσης της ποινής του ο 40χρονος για παρέμβαση σε δικαστική διαδικασία   Ενώπιον του Επαρχιακού Δικαστηρίου..."/>
  </head>
  <body>
    <article>
      <h1>Πάφος: Απείλησε ότι θα κάνει κακό στη δικαστή επειδή πρόσβαλε τη γυναίκα του</h1>
      <address><time datetime="2019-11-22T23:00:00+00:00">22 Nov 2019, 23:00</time> by <a rel="author">SigmaLive</a></address>
      <p>Υπό κράτηση μέχρι την ημερομηνία ανακοίνωσης της ποινής του ο 40χρονος για παρέμβαση σε δικαστική διαδικασία</p>
      <p>Ενώπιον του Επαρχιακού Δικαστηρίου Πάφου προσήχθη την Παρασκευή ο 40χρονος για υπόθεση παρέμβασης σε δικαστική διαδικασία, απειλή, ενοχλητικά και απειλητικά τηλεφωνήματα στην Πάφο.</p>
      <p>Σύμφωνα με την Αστυνομία, ο 40χρονος που τελούσε υπό διήμερη κράτηση που εξέπνεε την 22η Νοεμβρίου, κατηγορήθηκε γραπτώς και το Δικαστήριο όρισε την 27η Νοεμβρίου του 2019 ως την ημερομηνία για την επιβολή της ποινής του.</p>
      <p>Σύμφωνα με την Αστυνομία και το ιστορικό της υπόθεσης , η καταγγελία έγινε στις 19.11.2019  από λειτουργό του Επαρχιακού Δικαστηρίου Πάφου.</p>
      <p>Σύμφωνα με αυτήν, ένα πρόσωπο τηλεφώνησε στο δικαστήριο και ζητούσε επανειλημμένα να μιλήσει με μια δικαστή με σκοπό να  διαμαρτυρηθεί γιατί χτες η σύζυγός του μετέβη στο Επαρχιακό Δικαστήριο Πάφου για υπόθεση της και η δικαστής της ζήτησε να αποχωρήσει από την αίθουσα του δικαστηρίου λόγω απρεπούς εμφάνισης.</p>
      <p>Ο συγκεκριμένος, μάλιστα, απείλησε την δικαστή μέσω της λειτουργού του Δικαστηρίου Πάφου ότι θα της “ κάνει κακό” διότι πρόσβαλε την γυναίκα του.</p>
      <p>Από περαιτέρω εξετάσεις της Αστυνομίας και σε έρευνα που ακολούθησε, εντοπίστηκε το κινητό τηλέφωνο και η κάρτα sim με την οποία το άτομο αυτό τηλεφώνησε στο δικαστήριο.</p>
      <p>Όπως διαφάνηκε, πρόκειται για 40χρονο, ο οποίος συνελήφθη στην Λεμεσό και τέθηκε υπό κράτηση. Ανακρινόμενος παραδέχτηκε την διάπραξη των αδικημάτων.</p>
    </article>
  </body>
</html>