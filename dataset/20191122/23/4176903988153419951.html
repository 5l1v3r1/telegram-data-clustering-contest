<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/tramp-i-si-nastavili-prepirku-o-potencijalnom-trgovinskom-sporazumu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T23:00:06+00:00"/>
    <meta property="og:title" content="Tramp i Si nastavili prepirku o potencijalnom trgovinskom sporazumu"/>
    <meta property="og:description" content="Vašington i Peking sukobili su se u petak o mogućnosti okončanja trgovinskog rata, pri čemu je Donald Tramp rekao da veruje da je sporazum još moguć, a"/>
  </head>
  <body>
    <article>
      <h1>Tramp i Si nastavili prepirku o potencijalnom trgovinskom sporazumu</h1>
      <address><time datetime="2019-11-22T23:00:06+00:00">22 Nov 2019, 23:00</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/2bac00bd.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Vašington i Peking sukobili su se u petak o mogućnosti okončanja trgovinskog rata, pri čemu je Donald Tramp rekao da veruje da je sporazum još moguć, a njegov kineski kolega Si Djinping rekao da je spreman za borbu.</p>
      <p>„Imamo vrlo dobre šanse da postignemo sporazum,“ rekao je domaćin Bele kuće za „Foks njus“, rekavši da sporazum „potencijalno (na horizontu) vrlo blizu“.</p>
      <p>„Ne želimo da počnemo trgovinski rat, ali ga se ne bojimo“, rekao je ranije u petak kineski predsednik, i naglasio da je njegova zemlja spremna da odgovori na naredni napad Amerike Donalda Trampa.</p>
      <p>Nekoliko sati kasnije, Trampova administracija je u petak odlučila da zabrani korišćenje federalnih sredstava za nabavku nove opreme kineskih telekomunikacionih grupa „Huavei“ i ZTE i time povećala konfuziju.</p>
      <p>Izgleda kao da se tehnološki rat Sjedinjenih Država i Kine čak i pojačava jer je Federalna regulatorna agencija za komunikacije SAD (FCC) takođe najavila propis o uklanjanju i zameni sve opreme iz proizvodnje dveju kineskih firmi koja je već instalirana u Sjedinjenim Državama.</p>
      <p>Si Djinping veoma retko javno govori o sukobu sa SD što je povezano i s usporavanjem privrede u njegovoj zemlji.</p>
      <p>Promenivši ton u Narodnoj palati, ogromnom sedištu kineskog parlamenta u Pekingu, pred grupom stranih ličnosti, uključujući bivšeg američkog državnog sekretara Henrija Kisindžera (96), Si Djinping je u petak izneo i antizapadne stavove, osudjujući zahteve Vašingtona.</p>
      <p>„Uzvratićemo ako bude potrebno“, dodao je, jer Sjedinjene Države prete da će 15. decembra uvesti nove trgovinske sankcije na kineske proizvode ukoliko do tada ne bude postignut „preliminarni“ sporazum. Na nišanu Trampove administracije je elektronika, poput mobilnih telefona.</p>
      <p>Kinezi i Amerikanci su se prošlog meseca složili da postignu „preliminarni“ dogovor kojim će Vašington odustati od novih sankcija, dok će Peking početi da snažno kupuje poljoprivredne proizvode od „Ujka Sema“.</p>
      <p>Ali, posle deklaracija o dobroj nameri, pretnje su se ponovo pojavile. U sredu je američki predsednik upozorio da će, ako se ne postigne sporazum, „povećavati sve više“ carinske tarife optužujući Kineze da „ne rade svoj deo“ posla.</p>
      <p>Po „Volstrit džornalu“, Peking je pozvao američke pregovarače da dodju u Kinu na novu rundu pregovora, ali oni traže da Kina najpre da ustupke.</p>
      <p>Pred moguć preliminarni sporazum, Vašington zahteva i strukturne reforme Kine: da se Peking obaveže da više neće subvencionisati svoja javna preduzeća, da otvori svoje državno tržište stranim kompanijama i da prestane da strance forsira da predaju tehnologiju.</p>
      <p>Ne pominjući direktno te zahteve, Si Djinping je nagovestio da njegov režim ne trpi diktat.</p>
      <p>„Ako se brod poput Kine prevrne, ne može se uspraviti“, rekao je on.</p>
      <p>U procesu otvaranja kineske ekonomije, „preduslov je garantovanje finansijskog suvereniteta naše zemlje“, naglasio je Si i upozorio na povratak vremena „poniženja“ u kolonijalno doba koncesija koje su imali stranci.</p>
      <p>Pored trgovinskog rata, dve se zemlje suočavaju i s tehnološkim: Vašington je na „crnu listu“ stavio kineskog giganta telekomunikacija „Huavei“, osumnjičpenog za špijunažu.</p>
      <p>„Tehnološka gvozdena zavesa“ preti „da pogodi budućnost čovečanstva“, rekao je Si Djinping.</p>
      <p>Kinezi i Amerikanci imaju suprotstavljene stavove i o političkoj krizi u Hongkongu. Na veliku ljutnju Pekinga, američki Kongres odobrio je tekst podrške hongkonškim demonstrantima, uz rizik potpunog iskakanja teških trgovinskih pregovora iz koloseka.</p>
      <p>Taj tekst tek treba da potpiše Donald Tramp koji je stvorio nedoumicu o svojim namerama: „Moramo podržati Hongkong, ali ja podržavam i predsednika Sija“.</p>
      <p>Henri Kisindžer, arhitekta zbližavanja svoje zemlje s Kinom 1970-ih godina, rekao je u četvrtak u Pekingu da se boji da bi trgovinski rat mogao dovesti i do novog „Hladnog rata“, a taj rat i do pravog, „vrućeg“, jer, kako je podsetio, „i Prvi svetski rat je izbio posle jedne relativno minorne krize“.</p>
      <p>(Beta)</p>
    </article>
  </body>
</html>