<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/kultovata-postanovka-seks-narkotici-i-rokendrol-na-27-godini.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T23:06:00+00:00"/>
    <meta property="og:title" content="Култовата постановка „Секс, наркотици и рокендрол” на 27 години"/>
    <meta property="og:description" content="Представлението е на път да постави рекорд на „Гинес”"/>
  </head>
  <body>
    <article>
      <h1>Култовата постановка „Секс, наркотици и рокендрол” на 27 години</h1>
      <h2>Представлението е на път да постави рекорд на „Гинес”</h2>
      <address>
        <time datetime="2019-11-22T23:06:00+00:00">22 Nov 2019, 23:06</time>
      </address>
      <figure>
        <video src="https://vid.btv.bg/btvnews/2019/11/22/seks_narkotici_1574457781-1.mp4"/>
      </figure>
      <p>Култовата постановка „Секс, наркотици и рокендрол” отпразнува своя 27-ми рожден ден отново в пълна зала.<br/>Ивайло Христов, Добрин Векилов-Дони и Костадин Георгиев-Калки, са на път да поставят рекорд на „Гинес” за най-дълго играно представление в един и същ състав в света.</p>
      <p>Дони обясни, че са поканени съдии у нас, за да преценят дали успехът и сертификатът са заслужени. За да се случи това обаче е нужна сумата от 9000 паунда.</p>
      <p>„Нямаше как ние да преведем сумата, защото сме частни лица. Искахме да ги преведем на театъра, но това влиза в конфликт на интереси, защото аз съм на щат като композитор и изпуснахме срока”, обясни Векилов.<br/>По думите му актьорите няма да се откажат и прогнозират след 3 години, на 30-тия рожден ден да се опитат отново да влязат в книгата с рекорди.</p>
      <p>На Христов, Дони и Калки им предстои европейско турне. Признават, че чувството да играят пред пълна зала е изключително приятно.</p>
      <p>„Ако не бяха пълни салоните, досега нямаше да ни има”, подчертават артистите.</p>
      <p>Догодина ще излезе и книгата, посветена на „Секс, наркотици и рокендрол”, с автор журналиста от bTV Петя Дикова.</p>
      <p> </p>
      <p> </p>
    </article>
  </body>
</html>