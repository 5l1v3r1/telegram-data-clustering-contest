<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/campus/1398273/"/>
    <meta property="og:site_name" content="Sanook"/>
    <meta property="article:published_time" content="2019-11-22T23:00:00+00:00"/>
    <meta property="og:title" content="ทุนดีศึกษาฟรี(Tuition Free) และราคาเบา ๆ ในหลายสถาบันการศึกษาประเทศแถบยุโรป"/>
    <meta property="og:description" content="ในขณะที่ค่าใช้จ่ายในการเล่าเรียนในระดับอุดมศึกษาเพิ่มขึ้นอย่างต่อเนื่อง ไม่ว่าจะภูมิภาคหรือประเทศใด ๆ ในโลก ทำให้หลายคนขาดโอกาสในการศึกษาในสถาบันที่ตนใฝ่ฝันเพราะปัจจัยทางด้านทุนการศึกษา แต่ใช่ว่าโอกาสในการเรียนตามความตั้งใจนั้นจะกลายเป็นศูนย์ไปซะทีเดียว เพราะรู้ไหมว่าโอกาสต่าง ๆ สำหรับการได้รับทุนการศึกษา เพราะนักศึกษาสามารถรับทุนเรียนต่อต่างประเทศในราคาที่ไม่สูงมากหรือแม้กระทั่งเรียนฟรีก็ยังได้ เพียงแค่ต้องขวนขวายให้ถูกจุดเท่านั้น"/>
  </head>
  <body>
    <article>
      <h1>ทุนดีศึกษาฟรี(Tuition Free) และราคาเบา ๆ ในหลายสถาบันการศึกษาประเทศแถบยุโรป</h1>
      <address>
        <time datetime="2019-11-22T23:00:00+00:00">22 Nov 2019, 23:00</time>
      </address>
      <p>ในขณะที่ค่าใช้จ่ายในการเล่าเรียนในระดับอุดมศึกษาเพิ่มขึ้นอย่างต่อเนื่อง ไม่ว่าจะภูมิภาคหรือประเทศใด ๆ ในโลก ทำให้หลายคนขาดโอกาสในการศึกษาในสถาบันที่ตนใฝ่ฝันเพราะปัจจัยทางด้าน<a href="http://www.sanook.com/campus/1398245/">ทุนการศึกษา</a> แต่ใช่ว่าโอกาสในการเรียนตามความตั้งใจนั้นจะกลายเป็นศูนย์ไปซะทีเดียว เพราะรู้ไหมว่าโอกาสต่าง ๆ สำหรับการได้รับทุนการศึกษา เพราะ<a href="http://campus.sanook.com/">นักศึกษา</a>สามารถรับทุนเรียนต่อต่างประเทศในราคาที่ไม่สูงมากหรือแม้กระทั่งเรียนฟรีก็ยังได้ เพียงแค่ต้องขวนขวายให้ถูกจุดเท่านั้น</p>
      <p>เราจึงอยากจะมาแนะนำข้อเสนอที่เกี่ยวข้องกับทุนการศึกษาที่ค่อนข้างน่าสนใจ โดยมีทั้งรูปแบบของค่าเล่าเรียนในราคาถูกและฟรี รวมถึงรายละเอียดของสิทธิ์จากทุนต่าง ๆ ของแต่ละสถาบันที่คุณอาจสนใจ</p>
      <h3>เรียนฟรีที่เยอรมนี</h3>
      <p>ดูเหมือนว่าการศึกษาต่อในประเทศเยอรมนีมีแนวโน้มที่เติบโตมากขึ้นเรื่อย ๆ อาจเป็นเพราะว่า<a href="http://campus.sanook.com/u-life/">มหาวิทยาลัย</a>ของรัฐส่วนใหญ่มีทุนเรียนฟรี ซึ่งไม่ปิดกันสิทธิ์นี้เพราะใช้ได้กับทั้ง<a href="http://campus.sanook.com/">นักศึกษา</a>สัญชาติเยอรมนีและชาวต่างชาติด้วย ซึ่งนอกเหนือจากนั้นนักศึกษาอาจต้องชำระค่าธรรมเนียมของ<a href="http://campus.sanook.com/u-life/">มหาวิทยาลัย</a>เพียงเล็กน้อยประมาณ 150 – 250 ยูโร (5000 – 8000 บาท) เพื่อเป็นค่าบริหารสำหรับมหาวิทยาลัยเท่านั้น</p>
      <p>ค่าใช้จ่ายสำหรับเล่าเรียนที่อยู่ในราคาไม่แพงบวกกับระบบเศรษฐกิจที่แข็งแรงของประเทศ รวมถึงระบบการศึกษาระดับอุดมศึกษาที่ดีอย่างมาก ทำให้การมองหาโอกาสในการศึกษาต่อที่ประเทศเยอรมนีดึงดูดความสนใจของทั้งนักเรียนและบรรดาผู้ปกครองให้มาสนใจ ซึ่งมีสถาบันทางการศึกษามากกว่า 40 แห่งที่ถูกจัดอยู่ในลำดับของสถาบันศึกษาชั้นนำทั่วโลก</p>
      <h3>ถูกและฟรีมีที่ฝรั่งเศส</h3>
      <p>ประเทศฝรั่งเศสนั้นอาจไม่เป็นที่รู้จักในวงกว้างด้านการศึกษาต่อในระดับอุดมศึกษาเท่ากับประเทศเยอรมนี แต่หลายคนอาจหูผึ่งเมื่อเรากำลังจะบอกว่าการศึกษาต่อด้วยทุนเรียนฟรีหรือค่าเล่าเรียนที่ถูกมาก ๆ มีอยู่จริงในประเทศฝรั่งเศส ซึ่งถึงแม้จะมีค่าบำรุงสถาบันศึกษาแต่ก็นับว่าเป็นเพียงเศษเสี้ยวของค่าใช้จ่ายต่อปีที่คุณจะต้องจ่าย โดยในด้านของจำนวนทุนการศึกษาในสถาบันอุดมศึกษาจะเพิ่มจาก 7,000 ทุนเป็น 21,000 ทุน สำหรับนักเรียนต่างประเทศ ซึ่งเพิ่มจากเดิมถึงสามเท่าตัวเลยทีเดียว อีกทั้งค่าครองชีพในประเทศฝรั่งเศสก็ถือว่าไม่สูงมากเพียงราว ๆ 9,600 ยูโรต่อปีและอาจสูงกว่านี้หากเลือกที่จะอยู่ในเมืองหลวงอย่างปารีส</p>
      <h3>ทุนในกลุ่มประเทศนอร์ดิก</h3>
      <p>กลุ่มประเทศนอร์ดิกหรือประเทศทางตอนเหนือของยุโรป ที่ขึ้นชื่อเรื่องคุณภาพชีวิตดีงามที่ใครต่อใครก็ฝันใฝ่ ทั้งเรื่องของทรัพยากรทางธรรมชาติ การเมือง และระบบการศึกษาในระดับอุดมศึกษาที่แข็งแรงที่สุดในโลก ซึ่งกลุ่มประเทศนอร์ดิกที่ประกอบด้วย เดนมาร์ก ฟินแลนด์ ไอซ์แลนด์ นอร์เวย์และสวีเดน ก็มีทุนการศึกษาสำหรับเรียนฟรีหรือในราคาที่ถูกกว่าปกติอยู่ด้วย</p>
      <p>ในประเทศ นอร์เวย์ มีทุนฟรีสำหรับนักศึกษาที่สนใจซึ่งไม่กีดกันระดับการศึกษาหรือสัญชาติ และเช่นเดียวกับการรับทุนในประเทศเยอรมนี คุณต้องจ่ายค่าธรรมเนียมการศึกษาประมาณ 33 – 36 ดอลลาร์สหรัฐฯ อีกทั้งหลาย ๆ หลักสูตรในระดับปริญญาตรีส่วนใหญ่นั้นมีสอนแค่ในประเทศเท่านั้น</p>
      <p>ประเทศ ไอซ์แลนด์ มีทุนเรียนฟรีในมหาวิทยาลัย 4 แห่งซึ่งไม่เสียค่าธรรมเนียมเพียงแต่ต้องจ่ายค่าสมัครแรกเข้าประมาณ 600 ดอลลาร์สหรัฐฯ</p>
      <p>ในส่วนของ เดนมาร์ก สวีเดน และฟินแลนด์ ผู้ที่เป็นนักศึกษานอกภูมิภาคยุโรปยังคงต้องจ่ายค่าเทอมตามปกติในภาคการศึกษาระดับปริญญาตรีและปริญญาโท แต่สนับสนุนอย่างเต็มที่สำหรับผู้ที่ต้องการศึกษาต่อในระดับปริญญาเอก</p>
      <h3>อีกหลากหลายประเทศในยุโรป</h3>
      <p>ออสเตรีย เป็นอีกหนึ่งประเทศที่มีทุนเรียนฟรีและราคาถูก ซึ่งสิทธิ์ของนักศึกษาที่มาจากประเทศทางยุโรปมีโอกาสรับทุนเรียนฟรีได้ หรือมีค่าใช้จ่ายเพียง 363 ยูโร/เทอม ส่วนนักศึกษาจากต่างประเทศจะแตกต่างเล็กน้อย ซึ่งมีค่าใช้จ่ายที่ประมาณ 726 ยูโร/เทอม</p>
      <p>เบลเยียม ในกรณีของนักศึกษาจากสหภาพยุโรปจะมีทั้งทุนฟรีและทุนที่จ่ายเพียงบางส่วน ซึ่งค่าใช้จ่ายนั้นตกอยู่ที่ประมาณ 906 ยูโร/ปี และสำหรับนักศึกษานอกสหภาพยุโรปจะตกอยู่ที่ประมาณ 4,175 ยูโร/ปี โดยค่าใช้จ่ายที่ขั้นต่ำที่สามารถใช้ชีวิตอยู่ที่เบลเยียมได้อยู่ที่ประมาณ 11,400 ยูโร/ปี ซึ่งกรุงบรัสเซลส์เมืองหลวงของเบลเยียมนั้นจัดอยู่ในอันดับที่ 43 เมืองที่ดีที่สุดในโลก</p>
      <p>กรีซ นักศึกษาในประเทศสามารถมีสิทธิ์รับทุนเรียนฟรีในมหาวิทยาลัยของรัฐยกเว้นเพียงแต่หลักสูตรปริญญาโทบางหลักสูตร ในด้านของนักศึกษาภูมิภาคอื่น ๆ ที่มาเรียนที่กรีซมีสิทธิ์ที่จะได้รับการศึกษาขั้นสูงด้วยต้นทุนการศึกที่ต่ำประมาณ 1,500 ยูโร/ปี อีกทั้งประเทศกรีซเป็นหนึ่งในประเทศที่มีค่าครองชีพต่ำที่สุดในสหภาพยุโรป</p>
      <p>อิตาลี ถึงแม้มหาวิทยาลัยเอกชนในประเทศอิตาลีจะมีค่าใช้จ่ายที่ค่อนข้างสูง แต่สำหรับมหาวิทยาลัยของภาครัฐนั้นมีราคาค่าใช้จ่ายด้านทุนการศึกษาที่ถูกกว่าค่อนข้างมากโดยมีค่าใช้จ่ายอยู่ที่ประมาณ 900 – 4,000 ยูโร/ปี สำหรับหลักสูตรระดับปริญญาตรี</p>
      <p>สเปน ความพิเศษของการศึกษาต่อในระดับอุดมศึกษาคือ มีทุนเรียนฟรีสำหรับนักศึกษาในประเทศ แต่สำหรับนักศึกษาที่มาจากต่างประเทศอาจมีค่าเล่าเรียนอยู่ที่ประมาณ 750 – 2500 ยูโร/ปี ในมหาวิทยาลัยของรัฐ ส่วนค่าครองชีพสำหรับการอาศัยในสเปนตกอยู่ที่ประมาณ 10,800 – 13,200 ยูโร/ปี อีกทั้ง มาดริด บาร์เซโลนา บาเลนเซีย ต่างถูกยกย่องว่าเป็นเมืองติดอันดับดีที่สุดสำหรับการศึกษาต่อ</p>
      <p>ทั้งนี้เงื่อนไขของการรับทุนทั้งฟรีและราคาที่ถูกลงนั้นจำเป็นจะต้องศึกษาอย่างละเอียดเพราะมีความแตกต่างกันในแต่ละสถาบัน เพราะฉะนั้นจึงต้องไตร่ตรองอย่างถี่ถ้วน ซึ่งสำหรับหลาย ๆ ทุนนั้นนอกจากจะได้รับการศึกษาที่มีคุณภาพแล้วยังไม่มีข้อผูกมัดหรือค่าใช้จ่ายใด ๆ ย้อนหลังอีกด้วย</p>
    </article>
  </body>
</html>