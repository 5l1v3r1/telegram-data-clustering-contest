<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111991"/>
    <meta property="og:site_name" content="MGR Online"/>
    <meta property="article:published_time" content="2019-11-22T23:02:00+00:00"/>
    <meta property="og:title" content="ผิด ไม่ เป็น ปั่นอีเวนต์ “อยู่ ไม่ เป็น” ปลุกม็อบ? “ธนาธร” เคว้ง “สาวก” ไม่รับมุก หุ้นสื่อตายเดี่ยว เงินกู้ (อาจ) ตายหมู่"/>
    <meta property="og:description" content="คำวินิจฉัยของศาลรัฐธรรมนูญ ในคดีที่ กกต.) ขอให้วินิจฉัยว่า สมาชิกภาพความเป็น ส.ส.ของ “เสี่ยเอก” ธนาธร จึงรุ่งเรืองกิจ สิ้นสุด..."/>
  </head>
  <body>
    <article>
      <h1>ผิด ไม่ เป็น ปั่นอีเวนต์ “อยู่ ไม่ เป็น” ปลุกม็อบ? “ธนาธร” เคว้ง “สาวก” ไม่รับมุก หุ้นสื่อตายเดี่ยว เงินกู้ (อาจ) ตายหมู่</h1>
      <address><time datetime="2019-11-22T23:02:00+00:00">22 Nov 2019, 23:02</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011586401.JPEG"/>
      </figure>
      <p><b>ผู้จัดการสุดสัปดาห์ - </b>ไม่เหนือความคาดหมาย<br/><br/>คำวินิจฉัยของศาลรัฐธรรมนูญ ในคดีที่ คณะกรรมการการเลือกตั้ง (กกต.) ขอให้วินิจฉัยว่า สมาชิกภาพความเป็น ส.ส.ของ <b>“เสี่ยเอก” ธนาธร จึงรุ่งเรืองกิจ </b>สิ้นสุดหรือไม่ กรณีถือหุ้นสื่อมวลชนใน บริษัท วี ลัค มีเดีย จำกัด ขณะเป็นผู้สมัคร ส.ส. เข้าข่ายมี “<b>ลักษณะต้องห้าม”</b> ตามรัฐธรรมนูญ มาตรา 101(6) ประกอบรัฐธรรมนูญมาตรา 98(3) <br/><br/>ผลปรากฏว่า องค์คณะตุลาการศาลรัฐธรรมนูญ มีมติ 7 ต่อ 2 เสียง วินิจฉัยว่า <b>“มีความผิดจริง</b>” ถือว่ามีลักษณะต้องห้ามในวันที่เลือกตั้ง ส่งผลให้สมาชิกภาพการเป็น ส.ส.ของ “<b>ธนาธร” </b>สิ้นสุดลงนับตั้งแต่วันที่ 23 พ.ค.62 อันเป็นวันที่ศาลรัฐธรรมนูญสั่งให้หยุดปฏิบัติหน้าที่ ส.ส.ชั่วคราว ส่งผลให้ตำแหน่ง ส.ส.บัญชีรายชื่อของพรรคอนาคตใหม่ว่างลง และให้ผู้สมัคร ส.ส.บัญชีรายชื่อของพรรคอนาคตใหม่ลำดับถัดไปขึ้นมาเป็น ส.ส. แทน<br/><br/>โดยศาลรัฐธรรมนูญได้ให้เหตุผลว่า จากการสอบสวนพยานหลักฐานแล้วเชื่อได้ว่า หัวหน้าพรรคอนาคตใหม่ ยังถือหุ้นในบริษัทดังกล่าวอยู่ในวันที่ 6 ก.พ.62 ซึ่งเป็นวันเดียวกับที่พรรคอนาคตใหม่ส่งบัญชีรายชื่อผู้สมัคร ส.ส. แบบบัญชีรายชื่อต่อ กกต. หักล้าง <b>“ข้อโต้แย้ง” </b>ของ <b>“ธนาธร”</b> ที่ยืนยันว่า มีการโอนหุ้นไปก่อนหน้านั้นแล้ว หรือเมื่อวันที่ 8 ม.ค.62 <br/><br/>ส่วนข้อโต้แย้งทางเทคนิคที่ว่า กระบวนการไต่สวนของ กกต.ไม่ชอบด้วยกฎหมาย ซึ่งมีการนำไปฟ้องร้อง กกต.ฐานปฏิบัติหน้าที่โดยมิชอบ ก่อนวันตัดสินไม่นานนั้น ศาลรัฐธรรมนูญ ก็ลงความเห็นว่า กฎหมายกำหนดให้ กกต.มีอำนาจหน้าที่ยื่นคำร้องต่อศาลรัฐธรรมนูญ ดังนั้นการยื่นคำร้องนี้ของ กกต.ชอบแล้ว<br/><br/><b>“จุดตาย”</b> ในคดีนี้ก็มาจาก “<b>ความย้อนแย้ง”</b> กันเองในคำให้การของพยานฝ่าย “<b>เฮียทอน</b>” เอง ตลอดจนมีการเปรียบเทียบพฤติการณ์โอนหุ้น หรือการนำเช็คค่าหุ้นเข้าบัญชีที่พบว่า<b> “ผิดปกติ</b>” จากทุกครั้งที่ผ่านๆมา<br/><br/>“ข้อโต้แย้งของนายธนาธร ที่ว่า ได้ขายและโอนหุ้นให้ นางสมพร จึงรุ่งเรืองกิจ มารดาใน วันที่ 8 ม.ค.62 นั้น ศาลเห็นว่าทุกครั้งที่ บ.วีลัคฯ โอนหุ้น จะมีการทำหนังสือแจ้งนายทะเบียนหุ้นส่วนกรุงเทพมหานคร แบบบอจ.5 โดยเร็วทุกครั้ง แต่การโอนหุ้นครั้งนี้ กลับไม่ปรากฏการส่งสำเนาบัญชีผู้ถือหุ้นที่มีการเปลี่ยนแปลงโดยเร็วแต่อย่างใด มีการโอนหุ้นในวันที่ 8 ม.ค. กลับส่งในวันที่ 21 มี.ค. ถือว่าผิดปกติ ทั้งที่สำเนาดังกล่าวจะเป็นหลักฐานสำคัญที่มีความสำคัญอย่างยิ่งในการลงสมัคร ส.ส. ของนายธนาธร และผิดปกติจากทุกครั้งที่ผ่านมา” คำวินิจฉัยกลางของศาลรัฐธรรมนูญ ระบุไว้เช่นนั้น<br/><br/>ขณะที่<b> “ไม้เด็ด” </b>ของฝ่าย <b>“ธนาธร” </b>ที่ว่า บ.วีลัค มีเดีย จำกัด ไม่ได้ประกอบกิจการหนังสือพิมพ์ และอยู่ในระหว่างดำเนินการปิดกิจการนั้น ศาลรัฐธรรมนูญ ยึด “เจตนารมณ์” ของรัฐธรรมนูญ ที่ระบุว่า การที่บัญญัติลักษณะต้องห้ามกรณีถือครองหุ้นสื่อมวลชน มาใช้เป็นเหตุการณ์สิ้นสุดสมาชิกภาพของ ส.ส.นั้น เพื่อไม่ให้ผู้ที่ถือหุ้นในกิจการสื่อมวลชนอาศัยความได้เปรียบในการเป็นเจ้าของ เผยแพร่ข้อมูลความสารที่เป็นประโยชน์ หรือเป็นโทษ หรือครอบงำสื่อมวลชนไม่ให้เป็นกลางในการเลือกตั้ง<br/><br/>ซึ่งกรณีของ บ.วีลัค มีเดีย จำกัด เคยมีการดำเนินธุรกิจสิ่งพิมพ์ ที่ทางผู้ถูกร้องพยายามกล่าวอ้างว่า เป็นเพียงนิตยสารที่ไม่ได้มีเนื้อหาเกี่ยวกับการเมือง หรือเพียงแค่รับจ้างพิมพ์วารสารให้กับสายการบินเท่านั้น แต่ศาลรัฐธรรมนูญก็ยึดตาม พระราชบัญญัติ (พ.ร.บ.) จดแจ้งการพิมพ์ ที่ได้กำหนดไว้ว่า สื่อมวลชนให้หมายความรวมถึงนิตยสาร วารสาร สื่ออื่น หนังสือพิมพ์ ในราชอาณาจักร <br/><br/>โดยเฉพาะประเด็น “<b>เตรียมเลิกกิจการ”</b> นั้น ข้อเท็จจริงก็ไม่ปรากฏหลักฐานว่า บ.วีลัค มีเดีย ได้แจ้งการยกเลิกกิจการ ดังนั้นจึงถือว่า บ.วีลัค มีเดีย ยังเป็นบริษัทที่ประกอบกิจการสื่อมวลชน อยู่ในวันที่ส่งบัญชีรายชื่อผู้สมัคร ที่ <b>“ธนาธร”</b> เป็นเบอร์ 1 ของพรรคอนาคตใหม่ </p>
      <figure>
        <img src="https://mpics.mgronline.com/pics/Images/562000011586402.JPEG"/>
        <figcaption>ธนาธร จึงรุ่งเรืองกิจและนางรวิพรรณ จึงรุ่งเรืองกิจ ภรรยา</figcaption>
      </figure>
      <p>ถือเป็นคำวินิจฉัยว่ากันตามตัวบทกฎหมายบนหลัก “<b>นิติศาสตร์”</b> แบบตรงเป๊ะ มิได้ใช้ <b>“ข้อสันนิษฐา</b>น” มากกว่า <b>“ข้อเท็จจริง”</b> ดังที่<b> “ธนาธร” </b>กล่าวอ้างเอาไว้ประการใด<br/><br/>ที่สำคัญคือตรงตามเจตนารมณ์ของรัฐธรรมนูญโดยแท้ ในการวางมาตรการเพื่อ <b>“ป้องกัน</b>” หากเกิดกรณีนักการเมืองเป็นเจ้าของหรือครอบงำสื่อ อันเป็น “<b>บรรทัดฐาน”</b> ที่ทำให้ ส.ส.-ส.ว.กว่าร้อยชีวิต ที่ถูกร้องกรณีถือหุ้นสื่อ หนาวๆ ร้อนๆ ไปตามกัน<br/><br/>น่าสนใจว่าภายหลังจากที่ถูกวินิจฉัยให้สิ้นสภาพ ส.ส. “ธ<b>นาธร”</b> ที่ย่อมไม่เห็นด้วย ก็ยังได้เน้นย้ำว่า บ.วีลัค มีเดีย ไม่ได้มีอิทธิพลต่อการเลือกตั้ง จนถูกหยิบไปวิพากษ์วิจารณ์แรงๆ ว่า “<b>เถียงฉอดๆ”</b><br/><br/>เอาเข้าจริงก่อนหน้าที่จะมีการตัดสินไม่นาน ทางพรรคอนาคตใหม่เองก็เบี่ยงประเด็นจากที่แสดงความมั่นใจว่า มีการโอนหุ้นก่อนการสมัครเลือกตั้ง มาเป็นเรื่อง<b> “อิทธิพลสื่อ”</b> ต่อการเลือกตั้ง มีความพยายามเทียบเคียงกรณีของ “<b>มาดามเดียร์” </b>วทันยา วงษ์โอภาสี ส.ส.บัญชีรายชื่อ พรรคพลังประชารัฐ ซึ่งเดิมเป็นผู้บริหารของสื่อในเครือเนชั่น มัลติมีเดีย อยู่<br/><br/>เหมือนเป็น “<b>คำสารภาพ” </b>ที่สะท้อนถึงอาการ “<b>แก้ตัวไม่ออ</b>ก” ในประเด็นการโอนหุ้นหลังการรับสมัคร ส.ส.นั่นเอง<br/><br/>แม้ว่า “<b>เฮียเอก”</b> จะถูกตัดสินใน “<b>ทางลบ”</b> ตามที่คาด แต่ก็ยังดีที่คำวินิจฉัยครั้งนี้ไม่ได้เลยไปถึงการตัดสิทธิ์ทางการเมือง หรือ “<b>สุดซอย”</b> ไปถึง <b>“ยุบพรรค”</b> อย่างที่ “<b>สายฮาร์ดคอร์”</b> ว่าไว้ และบรรดา <b>“สาวกพ่อฟ้า</b>” ตลอดรวมถึง <b>“ทีม IO”</b> ของพรรคพยายามปั่นให้เกิดกระแส<br/><br/>มองในแง่ดี ความชัดเจนในสถานะขอ<b>ง “ธนาธร”</b> ก็ทำให้เสียงของพรรคอนาคตใหม่กลับมามีเสียงเต็ม 80 เสียง และเสียงของ 7 พรรคฝ่ายค้านในสภาผู้แทนราษฎร กลับมาเต็มทั้ง 244 เสียง หลังจากที่ตลอดระยะเวลากว่า 6 เดือนที่ผ่านมา จะถูกลบออกไป 1 เสียงของหัวหน้าพรรคอนาคตใหม่ ที่ถูกสั่งให้ยุติการปฏิบัติหน้าที่ชั่วคราว ในยามที่มีการลงมติในที่ประชุมสภาฯ<br/><br/>ทั้งนี้ ส.ส.ส้มหล่น ได้แก่ มานพ คีรีภูวดล ผู้สมัคร ส.ส.บัญชีรายชื่อ อันดับที่ 51 ของพรรคอนาคตใหม่ จะเลื่อนขึ้นมาเป็น ส.ส.แทนหัวหน้าพรรค ซึ่ง “<b>มานพ</b>” เป็นอีกหนึ่งผู้แทนชาติพันธุ์ มีพื้นเพจากชาวเขาเผ่าปกาเกอะญอ<br/><br/>ส่วนผลพวง “<b>เฉพาะตัว” </b>ของ “<b>เฮียทอน</b>” ที่ตามมาจากคำวินิจฉัยเมื่อวันที่ 20 พ.ย.ที่ผ่านมา <b>“ในเบื้องต้น</b>” ก็มีเพียงการหลุดจาก ส.ส. ที่อาจพูดได้ว่า <b>“อกหักซ้ำสอง</b>” หลังก้าวไม่ถึงดวงดาวในการชิงตำแหน่งนายกรัฐมนตรีอย่างที่เจ้าตัวตั้งใจไว้แล้ว เพียงแค่ก้าวเข้าสภาผู้แทนราษฎร ในฐานะ ส.ส. ก็ยังเข้าไปได้เพียง “ครึ่งก้าว” ในวันปฏิญาณตนรับตำแหน่ง โดยที่ยังไม่เคยมีโอกาสได้ปฏิบัติหน้าที่ผู้แทนฯ ในสภาฯ เลย<br/><br/>อย่างไรก็ดี “<b>ธนาธร”</b> ก็ยังมีสถานะอื่นๆ อยู่ ทั้งการเป็นหัวหน้าพรรคอนาคตใหม่ และเป็นผู้ได้รับเสนอชื่อ (แคนดิเดต) นายกรัฐมนตรีของพรรค รวมไปถึงตำแหน่งที่ปรึกษากรรมาธิการ (กมธ.) วิสามัญพิจารณาร่างพระราชบัญญัติงบประมาณรายจ่ายประจำปีงบประมาณ 2563 ของสภาผู้แทนราษฎร ที่ส่งชื่อไปในโควตาของ “<b>คนนอก”</b> ไม่ใช่ในฐานะ ส.ส. เนื่องจากขณะที่พรรคอนาคตใหม่เสนอชื่อนั้น อยู่ในระหว่างการพูดสั่งให้หยุดปฏิบัติหน้าที่ ส.ส.ชั่วคราว<br/><br/>และสำคัญที่สุดคือบทบาท “<b>หัวหอก</b>” ในการทิ่มแทง <b>“รัฐบาลประยุ</b>ทธ์” ต่อไป<br/><br/>โดยเฉพาะอย่างยิ่งการปั่นกระแสผ่านอีเวนต์ “<b>อยู่ ไม่ เป็น”</b> ที่คิกออฟไปเมื่อวันที่ 16 พ.ย.ที่ผ่านมา ก่อนการตัดสินคดีหุ้นสื่อไม่กี่วัน แม้เนื้อหาในวันนั้นจะ “<b>ไม่หวือหวา”</b> วกเวียนอยู่กับการแก้ต่างข้อกล่าวหา “<b>ชังชาติ</b>” พร้อมทั้ง <b>“คร่ำครวญ”</b> เหตุที่ “ธ<b>นาธร”</b> และพรรคอนาคตใหม่ต้องเผชิญคดีความมากถึง 25 คดี เพราะต้องการให้ประเทศเปลี่ยนแปลงเชิงโครงสร้าง จนถูกใส่ร้ายกล่าวหาต่างๆ นานา และโยงมาถึงคดีหุ้นสื่อของ <b>“ธนาธร” </b><br/><br/>แม้อีเวนต์ “<b>อยู่ ไม่ เป็น”</b> จะดูแป้กๆ ปั่นกระแสไม่ขึ้น แต่ใครต่อใครก็รู้ว่า<b> “ธนาธ</b>ร” และพรรคอนาคตใหม่ กำลัง “คิดอะไรอยู่”<br/><br/>จนถูกตั้งแง่ว่า มีนอกมีในหวัง<b> “ปลุกม็อบ</b>” ล่วงหน้าหรือไม่<br/><br/>ตามติดมาด้วยการวางคิวแบบตั้งใจ ไม่มีบังเอิญ หลังการฟังคำวินิจฉัยของศาลรัฐธรรมนูญ ที่เดาทางออกว่าออกมา <b>“เป็นลบ”</b> เป็นแน่ “อ<b>ดีต ส.ส.เอก” </b>ก็เดินทางลงพื้นที่ย่านสยามสแควร์ เพื่อร่วมรณรงค์ยกเลิกการเกณฑ์ทหารภายใต้แคมเปญ “<b>ท.ทหารทันสมัย” </b>ทันที<br/><br/>“การลงพื้นที่ในครั้งนี้เป็นการรณรงค์ ไม่ใช่การปลุกระดม แต่ทั้งหมดขอให้ประชาชนเป็นผู้ตัดสินเอง พร้อมยังยืนยันในเจตนารมณ์การลงพื้นที่ เพราะนโยบายยกเลิกการเกณฑ์ทหารเท่านั้น” หัวหน้าพรรคอนาคตใหม่ว่าไว้<br/><br/>เดาไม่ยากว่า เหตุที่วางโปรแกรมลงพื้น<b>ที่ “สยาม”</b> ที่เหมือนเป็น “<b>สนามเหย้า” </b>ของ “<b>เฮียทอน</b>” ที่เคยสร้างปรากฏการณ์ “ฟ้ารักพ่อ” มาแล้วเมื่อช่วงหาเสียงเลือกตั้ง ก็เพื่อที่ต้องการสร้างภาพได้รับกำลังใจจากแฟนคลับล้นหลาม หลังจากคำวินิจฉัยของศาลรัฐธรรมนูญออกมา<br/><br/>แต่น่าเสียดายที่ <b>“ติ่งอนาคตใหม่” </b>ดูจะไม่รับมุก “<b>สาวกพ่อของฟ้า</b>” ร่อยหรอ ไม่พีคอย่างเคย เพราะคาดว่า แฟนคลับเน้นแสดงพลังผ่าน <b>“#”</b> หรือ <b>“แฮชแท็ก</b>” ในสังคมออนไลน์มากกว่า</p>
      <figure>
        <img src="https://mpics.mgronline.com/pics/Images/562000011586404.JPEG"/>
      </figure>
      <figure>
        <img src="https://mpics.mgronline.com/pics/Images/562000011586405.JPEG"/>
        <figcaption>บรรดากองเชียร์ของนายธนาธรที่เดินทางมาให้กำลังใจ</figcaption>
      </figure>
      <figure>
        <img src="https://mpics.mgronline.com/pics/Images/562000011586406.JPEG"/>
      </figure>
      <p>หาได้กรีธาทัพในทำนอง <b>“ลงถนน” </b>อุ่นหนาฝาคั่งตามสคริปต์ที่วางไว้ จนว่ากันว่า “<b>พ่อของฟ้า” </b>ออกอาการ<b> “เคว้ง” ไม่น้อย</b><br/><br/>กระแสจุดไม่ติดว่าแย่แล้ว <b>“อาฟเตอร์ช็อก”</b> ต่อจากนี้ยิ่งน่าเป็นห่วง เพราะ กกต.ในฐานะเจ้าภาพคดีหุ้นสื่อ ก็มี <b>“ไฟต์บังคับ” </b>จำต้องเดินกระบวนการต่อตามกฎหมาย ในส่วนของ <b>“คดีอาญา”</b> ตามมาตรา 151 แห่งพระราชบัญญัติประกอบรัฐธรรมนูญ (พ.ร.ป.) ว่าด้วยการเลือกตั้งสมาชิกสภาผู้แทนราษฎร พ.ศ.2561<br/><br/>เรื่องนี้ พ.ต.อ.จรุงวิทย์ ภุมมา เลขาธิการ กกต.บอกว่าว่า หลังจากนี้คณะกรรมการสืบสวนและไต่สวน คงดำเนินการสอบสวนกรณีคำร้องที่มีผู้กล่าวหาว่า นายธนาธร ฝ่าฝืนไม่ปฏิบัติตามกฎหมายเกี่ยวกับการเลือกตั้งและพรรคการเมือง ตาม พ.ร.ป.ว่าด้วยการเลือกตั้ง ส.ส. มาตรา 151 ประกอบรัฐธรรมนูญมาตรา 101 (6) ประกอบมาตรา 98 (3) กรณีผู้ใดรู้อยู่ว่าตนไม่มีสิทธิสมัครรับเลือกตั้งเนื่องจากขาดคุณสมบัติหรือมีลักษณะต้องห้ามมิให้ใช้สิทธิสมัครรับเลือกตั้งเป็น ส.ส. ได้สมัครรับเลือกตั้งหรือทำหนังสือยินยอมให้พรรคการเมืองเสนอรายชื่อเพื่อสมัครรับเลือกตั้งแบบบัญชีรายชื่อต่อไป<br/><br/>“ตามหลักการทั่วไปแล้ว คณะกรรมการสืบสวนและไต่สวน คงจะต้องนำผลคำวินิจฉัยของศาลรัฐธรรมนูญในวันนี้ ไปพิจารณาประกอบในสำนวนด้วย เพราะมีการวินิจฉัยว่านายธนาธรขาดคุณสมบัติ”<br/><br/>ที่ว่าน่าเป็นห่วงเพราะ “<b>มาตรา 151</b>” ได้ระบุบทลงโทษไว้ด้วยว่า “ผู้สมัครรับเลือกตั้งรู้ตัวว่า ไม่มีสิทธิแล้วยังสมัครรับเลือกตั้ง ต้องระวางโทษจำคุก 1-10 ปี ปรับ 2 หมื่น - 2 แสนบาท และเพิกถอนสิทธิเลือกตั้ง 20 ปี”<br/><br/> ว่ากันว่าการดำเนินการเอาผิดในเรื่องนี้น่าจะใช้เวลาไม่นาน เพราะก่อนหน้านี้ กกต.เคยเปิดเผยว่า คณะกรรมการสืบสวนและไต่สวนได้ทำสำนวนคดีอาญา คู่ขนานมาโดยตลอด รอแค่คำวินิจฉัยของศาลรัฐธรรมนูญมาเติมเต็มให้สมบูรณ์เท่านั้น<br/><br/>จากบทลงโทษที่ค่อนข้างรุนแรง ทั้งโทษจำคุกไม่เกิน 10 ปี และโดยเฉพาะการเพิกถอนสิทธิเลือกตั้ง 20 ปีนั้น ก็เท่ากับเป็นการปิดฉากทางการเมืองของ <b>“ธนาธร”</b> เลยทีเดียว<br/><br/>อย่างไรก็ดีผลพวงจากคดีนี้ยังตีกรอบ “<b>ความผิดเฉพาะตัว</b>” ไม่กระทบกับพรรคอนาคตใหม่เท่าไรนัก<br/><br/>แต่แม้จะรอดการยุบพรรคจากกรณี <b>“เสี่ยเอก”</b> ถือครองหุ้นสื่อไปได้ ก็ไม่ใช่ทางโล่ง เพราะยังเหลืออีกคดีที่มีความสำคัญไม่ยิ่งยวดไปกว่ากันอย่างคดีปล่อยกู้ให้ พรรคอนาคตใหม่ 191 ล้านบาท<br/><br/>เผอิญ สำนักงาน กกต. เพิ่งเผยแพร่เอกสารข่าวระบุว่า กกต.ได้ประชุมพิจารณาสํานวนการสืบสวน กรณีมีผู้กล่าวหาว่า <b>“ธนาธร”</b> ได้ให้พรรคกู้ยืมเงินของตนเอง ถือว่าเป็นการฝ่าฝืนหรือไม่ปฏิบัติตามกฎหมายเกี่ยวกับการเลือกตั้งและพรรคการเมือง ตามมาตรา 66 พ.ร.ป.ว่าด้วยพรรคการเมือง พ.ศ.2560 โดยได้บริจาคเงิน ทรัพย์สิน หรือประโยชน์อื่นใดให้แก่พรรคการเมืองมีมูลค่าเกินกว่า 10,000,000 บาท ต่อพรรคการเมืองต่อปี</p>
      <figure>
        <img src="https://mpics.mgronline.com/pics/Images/562000011586407.JPEG"/>
        <figcaption>ปิยบุตร แสงกนกกุล เลขาธิการพรรคความหวังใหม่ ขอใช้สิทธิแสดงความไม่เห็นด้วยต่อคำวินิจฉัย และถ้าเมื่อใดก็ตามศาลฯนำคำวินิจฉัยฉบับเต็มออกมาเผยแพร่ ก็จะใช้สิทธิในการวิพากษ์วิจารณ์อย่างแน่นอน</figcaption>
      </figure>
      <figure>
        <img src="https://mpics.mgronline.com/pics/Images/562000011586408.JPEG"/>
        <figcaption>มานพ คีรีภูวดล ผู้สมัคร ส.ส.บัญชีรายชื่อ อันดับที่ 51 ของพรรคอนาคตใหม่ จะเลื่อนขึ้นมาเป็น ส.ส.แทนหัวหน้าพรรค</figcaption>
      </figure>
      <p>พร้อมระบุว่า คณะกรรมการสืบสวนและไต่สวนของสํานักงาน กกต. และคณะอนุกรรมการวินิจฉัยคําร้องและปัญหาหรือข้อโต้แย้ง ได้ดําเนินการเป็นไปตามกระบวนการ และขั้นตอนที่กฎหมายกําหนดทุกประการแล้ว มติของ กกต. พิจารณาแล้ว<br/><br/>“เพื่อให้การพิจารณาในเรื่องดังกล่าวข้างต้น ปรากฏข้อเท็จจริงและข้อกฎหมาย ถูกต้อง ครบถ้วนสมบูรณ์ ชัดเจนและเกิดความเป็นธรรมกับทุกฝ่าย จึงมีมติเป็น “เอกฉันท์” ให้พรรคอนาคตใหม่ส่งเอกสารหรือหลักฐานที่เกี่ยวข้องมาประกอบการพิจารณาเพิ่มเติม”<br/><br/>โดยที่ผ่านมา “<b>ผู้สันทัดกรณี”</b> ให้น้ำหนักคดีปล่อยกู้พรรคมากกว่าคดีถือหุ้นสื่อเสียด้วย เพราะเมื่อตีความกันตามข้อกฎหมายเป๊ะๆ ก็ได้ว่า การกระทำนอกเหนือจากสิ่งที่กำหนดนั่นคือ “ผิด”  ซึ่งเรื่องกู้เงินไม่ถูกบัญญัติอยู่ใน <b>“รายได้พรรคการเมือง”</b> ในพ.ร.ป.ว่าด้วยพรรคการเมืองฉบับปัจจุบันแต่ประการใด<br/><br/>ว่ากันว่า ข้อหานี้ฉกาจฉกรรจ์กว่าข้อหาหุ้นสื่อของ <b>“เฮียเอก”</b> เยอะ เพราะหากมีการชี้ว่าเงินกู้ที่ <b>“เสี่ยใหญ่ไทยซัมมิท</b>” ในฐานะเจ้าของพรรค ให้ยืม <b>“เงินทุน”</b> แก่พรรคในการทำศึกเลือกตั้งที่ผ่านมา ดีไม่ดี <b>“แทงจำหน่าย</b>” สิ้นสภาพทั้งพรรคได้เลย<br/>นี่ยังไม่รวมคำร้องที่พรรคอนาคตใหม่ถูกกล่าวหาว่า <b>“ล้มล้างการปกครอง”</b> ระบอบประชาธิปไตยอันมีพระมหากษัตริย์ทรงเป็นประมุข ซึ่งอยู่ในชั้นศาลรัฐธรรมนูญอีกด้วย<br/><br/>เอาเข้าจริงมูลเหตุของคดีปล่อยกู้พรรค ก็เริ่มมาจากคำให้สัมภาษณ์ของ “<b>ธนาธร”</b> รวมทั้ง “<b>สาวช่อ” พรรณิการ์ วานิช</b> โฆษกพรรคอนาคตใหม่ เองที่ไปโพนทะนาทั่วว่า เลือกตั้งรอบนี้พรรคเป็นหนี้หัวหน้าพรรคอยู่ แม้จะจำนวนเงินแต่ละครั้งที่เล่าจะไม่เท่ากัน แต่ก็สรุปได้ว่า มีการกู้ยืมเงินเกิดขึ้นจริง<br/><br/>พอเกิดเรื่อง <b>“จารย์ป๊อก” ปิยบุตร แสงกนกกุล เ</b>ลขาธิการพรรคอนาคตใหม่ ก็เคยสวมบท <b>“เนติบริกรน้อย</b>” ชี้แจงในทำนอง <b>“ผิด ไม่ เป็น”</b> ว่า การกู้ยืมเงินดังกล่าวสามารถทำได้ หลายพรรคการเมืองก็ปรากฏยอดหนี้เงินกู้บัญชีของพรรค แต่เหมือนลืมดูว่า ที่พรรคการเมืองอื่นกู้เงินนั้นเป็นไปตามบทบัญญัติของกฎหมายฉบับเก่า เมื่อพลิกบัญชีของพรรคการเมืองอื่นๆที่ร่วมสู้ศึกเลือกตั้งหนนี้ ก็ไม่มีพรรคไหนที่มีการกู้ยืมเงินมาเพื่อใช้ในการหาเสียงแต่อย่างใด<br/><br/>รวมทั้งยังอ้างว่า เงินกู้ยืมดังกล่าวไม่ถือเป็นรายได้ของพรรคการเมืองเสียด้วย จนหลงนึกย้อนไปถึงวลีเด็ดของ <b>“นักการเมืองดัง” </b>เคยอ้างว่าพฤติกรรมของ<b> ทักษิณ ชินวัต</b>ร อดีตนายกฯแดนไกล ว่า “<b>ไม่ได้ทำผิดกฎหมาย แต่ทำในสิ่งที่กฎหมายห้าม” </b>อย่างไรอย่างนั้น<br/><br/>การแก้ตัวโดยหยิบโยงกฎหมายเก่า หรือตะแบงข้างๆ คูๆ ไม่ยอมรับคำตัดสินของกระบวนการยุติธรรม ถือว่าสะท้อนพฤติกรรมของ<b> “ค่ายสีส้ม</b>” พรรคอนาคตใหม่ ได้เป็นอย่างดี<br/><br/>ว่าพรรคนี้ไม่ได้ “<b>อยู่ ไม่ เป็น”</b> อย่างที่อ้าง แต่ติดนิสัย <b>“ผิด ไม่ เป็น</b>” มากกว่า.</p>
      <related>
        <h4>แกลเลอรี</h4>
        <a href="https://mgronline.com/daily/photo-gallery/9620000111991"/>
      </related>
    </article>
  </body>
</html>