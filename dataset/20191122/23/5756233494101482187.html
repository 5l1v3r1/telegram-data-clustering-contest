<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622833/%D8%AA%D8%B1%D8%A7%D9%85%D9%BE-%D9%85%D9%86-%D8%B1%D8%A7-%D9%85%D8%AD%D8%A7%DA%A9%D9%85%D9%87-%DA%A9%D9%86%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T23:25:00+00:00"/>
    <meta property="og:title" content="ترامپ: من را محاکمه کنید"/>
    <meta property="og:description" content="دونالد ترامپ روز جمعه با انتقاد از روند ادامه استیضاح وی در مجلس نمایندگان گفت که من را محاکمه کنید."/>
  </head>
  <body>
    <article>
      <h1>ترامپ: من را محاکمه کنید</h1>
      <address>
        <time datetime="2019-11-22T23:25:00+00:00">22 Nov 2019, 23:25</time>
      </address>
      <p>
        <i>دونالد ترامپ روز جمعه با انتقاد از روند ادامه استیضاح وی در مجلس نمایندگان گفت که من را محاکمه کنید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رامپ در مصاحبه با شبکه فاکس و فرندز گفت: من خواهان محاکمه شدن هستم زیرا با محاکمه شدن، می توانم به صحت اطلاعات افشاگر و اسناد "آدام شیف" رئیس کمیته اطلاعات در مجلس نمایندگان ایالت متحده دسترسی داشته باشم.</p>
      <p>وی افزود: ما می خواهیم با افشاگر تماس داشته باشیم. ، اما شما می دانید که به عنوان اولین شاهد چه کسی را می خواهم، زیرا من صادقانه خواهان محاکمه خویش هستم.</p>
      <figure>
        <img src="https://aftabnews.ir/files/fa/news/1398/9/1/362243_234.jpg"/>
      </figure>
      <p>شبکه تلویزیونی سی ان ان روز گذشته (پنجشنبه) گزارش داد: پس از گذشت دو هفته تحقیق و استماع شهادت شهود و داشتن شواهد و مدارک به میزان کافی، مجلس نمایندگان هرچه بیشتر به سمت استیضاح دونالد ترامپ نزدیک شده است و وی احتمالا به سوء استفاده از قدرت در ماجرای اوکراین متهم خواهد شد.</p>
      <p>این شبکه آمریکایی افزود: با توجه به پایان یافتن آخرین جلسه استماع شهود بر سر ماجرای اوکراین در روز پنجشنبه، اکنون مجلس نمایندگان کوهی از اسناد و شواهد را برای استیضاح در اختیار دارند و خود را برای حرکت بعدی و این که استراتژی بعدی چه خواهد بود، آماده می کند.</p>
      <p>این شبکه خبری تصریح کرد: مجلس نمایندگان با استناد به اصل اول قانون اساسی آمریکا با مطرح کردن سوء استفاده ترامپ از قدرت، رییس جمهوری را استیضاح خواهند کرد چرا که وی بنا بر اسناد و اظهارات شهود در سه مورد مرتکب خلاف شده است.</p>
      <p>سی ان ان در ادامه درباره استیضاح ترامپ افزود: اکنون نشانه هایی وجود دارد که دموکرات ها و مجلس نمایندگان خود را برای استیضاح ترامپ به اتهام "سوء استفاده از قدرت"، "ممانعت از اجرای عدالت" و ایجاد مانع برای کنگره (جهت انجام تحقیقات) آماده می کنند.</p>
      <p>"نانسی پلوسی" رییس مجلس نمایندگان آمریکا هم در یک کنفرانس خبری گفت: برای استیضاح ترامپ اسناد کافی در اختیار دارد تا کار را پیش ببرد.</p>
      <p>این شبکه تلویزیونی آمریکایی افزود: هم اکنون ترامپ تلاش دارد تا با جمهوریخواهان ملاقات هایی داشته باشد و از آنان بخواهد در صورت مطرح شدن موضوع استیضاح، بلادرنگ آن را رد کنند و بر این موضوع تاکید ورزند که هیچ معامله و "بده بستانی" در ارتباط با موضوع اوکراین روی نداده است.</p>
      <p>از زوز سه‌شنبه تا پنجشنبه گذشته، ۹ شاهد از مقام‌های کنونی و پیشین آمریکا در جلسه استماع کمیته اطلاعات مجلس نمایندگان حضور یافتند.</p>
      <p>این جلسه روند تحقیقات برای استیضاح رییس جمهوری آمریکا بر سر ماجرای «اوکراین گیت» را دنبال می‌کند.</p>
      <p>روند تحقیقات استیضاح ترامپ پس از رسانه‌ای شدن مکالمه او با رییس جمهوری اوکراین در اوایل مهر ماه آغاز و سوم مهر ماه متن کامل آن منتشر شد.</p>
      <p>این متن در پنج صفحه مربوط به مکالمه ۲۵ جولای (سوم مرداد ماه) بود. پیامدهای این افشاگری سبب شد تا پنجم مهر ماه، ۲۱۹ نماینده مجلس نمایندگان آغاز فرآیند استیضاح ترامپ را خواستار شوند.</p>
      <p>براساس متن این گفت‌وگوی تلفنی، ترامپ از زلنسکی رییس جمهوری اوکراین خواسته بود تحقیقاتی درباره «هانتر بایدن» پسر جو بایدن رقیب انتخاباتی دموکراتش که زمانی عضو هیات مدیره شرکت گاز «بوریسما» در اوکراین بود، انجام دهد.</p>
      <p>شبکه سی‌ ان‌ ان، دوشنبه ۲۰ آبان ماه نیز در گزارشی اعلام کرد که اگر استیضاح ترامپ در جریان روند تحقیقات قطعی شود آنگاه رای‌گیری برکناری او از سمت ریاست جمهوری از ۱۶ تا ۲۰ دسامبر ۲۰۱۹ (۲۵ تا ۲۹ آذر ماه) انجام خواهد شد.</p>
    </article>
  </body>
</html>