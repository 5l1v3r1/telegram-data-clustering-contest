<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/basket/basket-league/story/655577/xaralampidis-omada-me-kateythynsi-to-rethymno-theloyme-na-kathorisoyme-to-rythmo-toy-agona"/>
    <meta property="og:site_name" content="OnSports"/>
    <meta property="article:published_time" content="2019-11-22T23:32:33+00:00"/>
    <meta property="og:title" content="Χαραλαμπίδης: «Ομάδα με κατεύθυνση το Ρέθυμνο, θέλουμε να καθορίσουμε το ρυθμό του αγώνα»"/>
    <meta property="og:description" content="Με πληρότητα στη σύνθεσή του και ενισχυμένη ψυχολογία από τη βελτιωμένη, εσχάτως, αγωνιστική εικόνα του και την τελευταία ευρωπαϊκή νίκη επί της Σαραγόσα, ετοιμάζεται να υποδεχτεί το Ρέθυμνο ο ΠΑΟΚ."/>
  </head>
  <body>
    <article>
      <h1>Χαραλαμπίδης: «Ομάδα με κατεύθυνση το Ρέθυμνο, θέλουμε να καθορίσουμε το ρυθμό του αγώνα»</h1>
      <address><time datetime="2019-11-22T23:32:33+00:00">22 Nov 2019, 23:32</time> by <a rel="author">Onsports Team</a></address>
      <p>Με πληρότητα στη σύνθεσή του και ενισχυμένη ψυχολογία από τη βελτιωμένη, εσχάτως, αγωνιστική εικόνα του και την τελευταία ευρωπαϊκή νίκη επί της Σαραγόσα, ετοιμάζεται να υποδεχτεί το Ρέθυμνο ο ΠΑΟΚ.</p>
      <p>Παιχνίδι στο πλαίσιο της 8ης αγωνιστικής της Basket League, για το οποίο τοποθετήθηκε, μέσω της επίσημης σελίδας της ΚΑΕ στο διαδίκτυο, ο Κώστας Χαραλαμπίδης.</p>
      <p>«Είναι ένα δύσκολο παιχνίδι που χρειάζεται πολύ μεγάλη προσοχή. Στο γήπεδό μας, θέλουμε να καθορίζουμε εμείς τον ρυθμό του αγώνα και νομίζω είναι σημαντικό κομμάτι ο έλεγχος του ρυθμού και ο τρόπος με τον οποίο πρέπει να παίξουμε» , τόνισε, αρχικά, ο προπονητής του «Δικεφάλου».</p>
      <p>Πρόσθεσε ο Χαραλαμπίδης λέγοντας: «Το Ρέθυμνο είναι μια πολύ καλή ομάδα που έχει κατεύθυνση μέσα στο γήπεδο και χρειάζεται να χτυπήσουμε στα αδύνατα σημεία τους, τόσο στην άμυνα όσο και στην επίθεση. Οι νίκες που έκανε το Ρέθυμνο εναντίον της ΑΕΚ και του Προμηθέα, δείχνουν ότι έχει βρει ρυθμό και έναν αρκετά καλύτερο τρόπο λειτουργίας σε σχέση με το ξεκίνημα της σεζόν, αλλά και το ότι είναι μια πολύ δυνατή ομάδα.</p>
      <p>Η παρουσία του κόσμου έχει πολύ μεγάλη σημασία, καθώς μας δίνει τεράστια δυναμική. Αυτή η ομάδα, καλώς ή κακώς παίζει και με τον ενθουσιασμό της και θεωρώ ότι σε ένα γήπεδο που θα έχει πολύ κόσμο, τα παιδιά θα παίξουν πολύ διαφορετικά, θα παίξουν και για τον κόσμο».</p>
    </article>
  </body>
</html>