<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/opinion/story/655633/otan-oi-mythoi-fernoyn-ayra-panathinaikoy"/>
    <meta property="og:site_name" content="OnSports"/>
    <meta property="article:published_time" content="2019-11-22T23:00:29+00:00"/>
    <meta property="og:title" content="Όταν οι «μύθοι» φέρνουν αύρα… Παναθηναϊκού!"/>
    <meta property="og:description" content="Μεγαλείο από ομάδα και κόσμο στο Μόναχο, δυο μύθοι δίπλα στο παρκέ να παρακολουθούν κι ένας που έρχεται τρέλαναν τους πάντες σε… όλο τον πλανήτη."/>
  </head>
  <body>
    <article>
      <h1>Όταν οι «μύθοι» φέρνουν αύρα… Παναθηναϊκού!</h1>
      <address><time datetime="2019-11-22T23:00:29+00:00">22 Nov 2019, 23:00</time> by <a rel="author">Χρήστος Γιαννούλης</a></address>
      <p>Μεγαλείο από ομάδα και κόσμο στο Μόναχο, δυο μύθοι δίπλα στο παρκέ να παρακολουθούν κι ένας που έρχεται τρέλαναν τους πάντες σε… όλο τον πλανήτη.</p>
      <p>Τέτοιες βραδιές σε κάνουν να συνειδητοποιείς το μέγεθος του <b><a href="https://www.onsports.gr/omades/panathinaikos">Παναθηναϊκού</a></b> στον πλανήτη μπάσκετ. Καταλαβαίνεις το μεγαλείο που έχει αυτή η ομάδα και το τεράστιο ειδικό της βάρος.</p>
      <p><b><a href="https://www.onsports.gr/basket/euroleague/story/655619/panathinaikos-opap-apotheosi-apo-tin-prasini-kolasi-gia-to-diplo-sto-monaxo-videos">Όταν βλέπεις πάνω από 1.000 ανθρώπους να βρίσκονται στις κερκίδες της «Audi Dome» και να τη μετατρέπουν σε… ΟΑΚΑ</a></b>, κάνοντας έναν τεράστιο «οργανισμό» όπως η Μπάγερν να υποκλιθεί μπροστά σε αυτή την… παράνοια που βίωσαν όλοι, καταλαβαίνεις αυτόματα πως μιλάμε για κάτι πολύ διαφορετικό από, απλά, μια ομάδα μπάσκετ με τεράστιες επιτυχίες.</p>
      <p>Όταν ένας μύθος της προπονητικής όπως ο Ρικ Πιτίνο, δεν έχει σημασία αν έχει ήδη συμφωνήσει και σε λίγα 24ωρα θα είναι στην Αθήνα να αναλάβει ξανά, να «δένεται» τόσο με το κλαμπ και να μπαίνει στη διαδικασία (αψηφώντας διαφορές ώρας και τελευταίες υποχρεώσεις πριν κάνει το ταξίδι για την Ελλάδα) <b><a href="https://www.onsports.gr/basket/euroleague/story/655618/vovoras-milise-stoys-paiktes-prin-to-mats-o-pitino">να φτιάξει βίντεο για να το στείλει στην ομάδα</a></b>, χρειάζεται να ειπωθούν ή να γραφτούν περισσότερα; Άλλωστε έδειξε πόσο… διψάει για να καθοδηγήσει ξανά τον <b><a href="https://www.onsports.gr/omades/panathinaikos">Παναθηναϊκό</a></b>, κάνοντας <b><a href="https://www.onsports.gr/basket/euroleague/story/655622/apotheose-omada-kai-kosmo-o-enthoysiasmenos-pitino">tweet αμέσως μετά το ματς</a></b>!</p>
      <p>Όταν ο GM των Ρόκετς, άνθρωπος που δημιούργησε ολόκληρο… διπλωματικό επεισόδιο ανάμεσα σε Κίνα και ΝΒΑ, κάνει ειδική μνεία και <b><a href="https://www.onsports.gr/basket/euroleague/story/655631/apotheosi-apo-to-nva-panathinaike-katelaves-to-monaxo">μένει με το… στόμα ανοικτό από αυτό που είδε από τον κόσμο του Παναθηναϊκού στο Μόναχο</a></b>, υπάρχει ανάγκη για περαιτέρω αναλύσεις;</p>
      <p>Όταν γυρίζεις το βλέμμα σου δίπλα στην πλάγια γραμμή, μερικές… ανάσες δίπλα από το παρκέ και βλέπεις δυο εμβληματικές φυσιογνωμίες του Συλλόγου, όπως <b><a href="https://www.onsports.gr/basket/euroleague/story/655623/vazexa-na-voithisoyme-tin-prospatheia-toy-giannakopoyloy">οι Κριστόφ Βαζέχα και Δημήτρης Διαμαντίδης</a></b>, τότε καταλαβαίνεις και τη σημασία του εγχειρήματος το οποίο αυτοί οι δυο μύθοι ταξίδεψαν μέχρι τη Γερμανία για να επικοινωνήσουν και να στηρίξουν.</p>
      <p>Όσα έγιναν, δε, μέσα στο παρκέ είναι απόρροια της δουλειάς τόσο του τεχνικού τιμ, με πρώτο και… καλύτερο τον απόλυτο επαγγελματία <b><a href="https://www.onsports.gr/tag/8891/vovoras-giorgos">Γιώργο Βόβορα</a></b>, και των παικτών. Περαιτέρω αγωνστικές αναλύσεις θα κάνουν σύντομα οι πλέον αρμόδιοι με το άθλημα συνάδελφοι του OnSports, δεν θα μπούμε στα… χωράφια τους. Απλά αυτός ο <b><a href="https://www.onsports.gr/omades/panathinaikos">Παναθηναϊκός</a></b>, ήταν περίπου όπως τον είχαμε… φανταστεί και τον περιμέναμε στην αρχή της χρονιάς βλέποντας το ρόστερ. Γιατί είναι φανερό πως υπάρχουν ακόμα περιθώρια βελτίωσης και αν η ομάδα φτάσει στο 100% θα είναι ικανή για όλα!</p>
      <p>Η θετική αύρα που υπάρχει αυτή τη στιγμή γύρω από τον Παναθηναϊκό, η έλευση του Πιτίνο και τα δυο συνεχόμενα ματς στο ΟΑΚΑ, δίνουν στο «τριφύλλι» την ευκαιρία να κάνει… άλμα στη φετινή Euroleague. Οι μύθοι του «τριφυλλιού», είτε αυτοί του παρελθόντος που στέκονται δίπλα στην κοινή προσπάθεια για τη σωτηρία του συλλόγου, είτε αυτοί που επιστρέφουν όπως ο Ρικ Πιτίνο, μαζί με τη δύναμη του κόσμου του που φάνηκε εντυπωσιακά για άλλη μια φορά στη Γερμανία, φέρνουν αυτή την αύρα.</p>
      <p>Σκοπός είναι να μείνει και να «γιγαντωθεί» για να είναι τέτοια βράδια σαν αυτό στο Μόναχο η αρχή για κάτι πολύ μεγάλο, σε όλα τα επίπεδα. Η ασφαλιστική δικλείδα, άλλωστε, στον Σύλλογο υπάρχει όσο υπάρχει η οικογένεια Γιαννακόπουλου. Χάρη σε αυτή «χτίστηκε» αυτή η Παναθηναϊκή αύρα που έφτασε στη «σφαίρα» του μύθου, κι η παρουσία της δίνει την... εγγύηση για τη συνέχεια.</p>
      <p>ΣΧΕΤΙΚΑ ΑΡΘΡΑ</p>
      <figure>
        <img src="https://i.onsmd.gr/media/com_news/story/2019/11/22/655625/thumb/2763803-1.jpg"/>
      </figure>
      <p>EUROLEAGUE</p>
      <h3>Μπάγερν – Παναθηναϊκός ΟΠΑΠ: Η «πράσινη»… παρέλαση στο Μόναχο (video)</h3>
      <p>
        <a href="https://www.onsports.gr/basket/euroleague/story/655625/mpagern-panathinaikos-opap-h-prasini-parelasi-sto-monaxo-video">Μπάγερν – Παναθηναϊκός ΟΠΑΠ: Η «πράσινη»… παρέλαση στο Μόναχο (video)</a>
      </p>
      <figure>
        <img src="https://i.onsmd.gr/media/com_news/story/2019/11/22/655618/thumb/2749594-1.jpg"/>
      </figure>
      <p>EUROLEAGUE</p>
      <h3>Βόβορας: «Μίλησε στους παίκτες πριν το ματς ο Πιτίνο»</h3>
      <p>
        <a href="https://www.onsports.gr/basket/euroleague/story/655618/vovoras-milise-stoys-paiktes-prin-to-mats-o-pitino">Βόβορας: «Μίλησε στους παίκτες πριν το ματς ο Πιτίνο»</a>
      </p>
      <figure>
        <img src="https://i.onsmd.gr/media/com_news/story/2019/11/22/655617/thumb/2763777-1.jpg"/>
      </figure>
      <p>EUROLEAGUE</p>
      <h3>Μπάγερν Μονάχου – Παναθηναϊκός ΟΠΑΠ 75-87: «Πράσινος»… σίφουνας! (video+photos)</h3>
      <p>
        <a href="https://www.onsports.gr/basket/euroleague/story/655617/mpagern-monaxoy-panathinaikos-opap-75-87-prasinos-sifoynas-video-photos">Μπάγερν Μονάχου – Παναθηναϊκός ΟΠΑΠ 75-87: «Πράσινος»… σίφουνας! (video+photos)</a>
      </p>
    </article>
  </body>
</html>