<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/tramp-mari-jovanovic-nije-neki-andjeo-obamina-ambasadorka/"/>
    <meta property="og:site_name" content="Krstarica"/>
    <meta property="article:published_time" content="2019-11-22T23:34:00+00:00"/>
    <meta property="og:title" content="Tramp: Mari Jovanovič nije neki anđeo, Obamina ambasadorka"/>
    <meta property="og:description" content="VAŠINGTON - Predsednik SAD Donald Tramp izjavio je da bivša američka ambasadorka u Ukrajini Mari Jovanovič, koja je svedočila u sklopu istrage o njegovom"/>
  </head>
  <body>
    <article>
      <h1>Tramp: Mari Jovanovič nije neki anđeo, Obamina ambasadorka</h1>
      <address><time datetime="2019-11-22T23:34:00+00:00">22 Nov 2019, 23:34</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>VAŠINGTON – Predsednik SAD Donald Tramp izjavio je da bivša američka ambasadorka u Ukrajini Mari Jovanovič, koja je svedočila u sklopu istrage o njegovom opozivu „nije anđeo“ i da ima podešku bivšeg predsednika Baraka Obame.</p>
      <p>„Ta ambasadorka za koju svi kažu da je tako divna, ne bi okačila moju sliku u ambasadi. To nije anđeo, ta žena…Nemamo mi ovde posla sa nekom bebom“, kazao je Tramp za Foks njuz.</p>
      <p>Kako prenose američki mediji, Tramp je gotovo „priznao“ da je insistirao da drugi zvaničnici američke administracije budu strožiji prema ambasadorki Jovanovič.</p>
      <p>„Ja sam ih pitao: zašto ste tako ljubazni? Pa gospodine, ona je žena. Moramo da budemo fini“, rekao je američki predsednik.</p>
      <p>On je za Mari Jovanovič rekao i da ima podršku bivšeg demokratskog predsednika Obame i da je ona njegov ambasador, što su pojedini američki mediji ocenili kao netačno, navodeći da je Jovanovič imenovana za ambasadora u vreme različitih predsednika, i demokratskih i republikanskih.</p>
      <p>Tramp je, između ostalog, govoreći o saslušanjima pred Predstavničkim domom Kongresa u vezi sa njegovim opozivom, za demokrate koje su inicirale saslušanje 12 svedoka, rekao da izgledaju „kao budale“.</p>
      <p>On je konkretno za vodećeg demokratu u Predstavničkom domu, kongresmena Adama Šifa rekao da „izgleda kao bolesno kuče“.</p>
      <p>(Tanjug)</p>
    </article>
  </body>
</html>