<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/reportaze/aktuelno.293.html:831823-Ljubav-kakve-nema-ni-u-bajci-Milosava-i-Veljko-umrli-istog-dana-posle-sest-decenija-braka"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T23:55:00+00:00"/>
    <meta property="og:title" content="Ljubav kakve nema ni u bajci: Milosava i Veljko umrli istog dana posle šest decenija braka"/>
    <meta property="og:description" content="Bračni par Radmanović iz Šapca preminuli u razmaku od sedam sati"/>
  </head>
  <body>
    <article>
      <h1>Ljubav kakve nema ni u bajci: Milosava i Veljko umrli istog dana posle šest decenija braka</h1>
      <address><time datetime="2019-11-22T23:55:00+00:00">22 Nov 2019, 23:55</time> by <a rel="author">A. Delić</a></address>
      <p>
        <b>Bračni par Radmanović iz Šapca preminuli u razmaku od sedam sati</b>
      </p>
      <p>NA šabačkom groblju, od petka, počivaju supružnici Veljko (85) i Milosava Radmanović (76), koji su umrli u jednom danu. Upokojili su se u četvrtak, baka u 3.30, a deda u 10.30, u svom stanu u gradu na Savi, kod Saborne crkve Svetih apostola Petra i Pavla.</p>
      <p>Život ovog bračnog para, kako kažu njihova kćerka Vesna i unuk Nikola Mitrović, obeležila je velika ljubav. Ona "koja se godinama samo rasplamsavala, a nikad nije jenjavala ni za jotu". Deda je u Šabac došao iz Plaškog iz Like, baka je Mačvanka iz Badovinaca.</p>
      <p>- Za šest decenija nikada se nisu posvađali, baš nikada - tvrde njihovi najbliži, ali i vremešne komšije iz centra grada, koje ih poznaju od mladosti. - Nigde i nikada nisu išli jedno bez drugoga. Uvek su, nekako, na neobjašnjiv način, bili sličnog raspoloženja. Kad je jednom dobro i drugom je, kad ne valja oboje su tužni. Tako je bilo do kraja života, jer, ako jedno ode kod lekara, i drugo ide. Vodili su idiličan porodični život, fini, otmeni i zanimljivi ljudi, koje je voleo i komšiluk i grad.</p>
      <related>
        <a href="https://www.novosti.rs/vesti/naslovna/reportaze/aktuelno.293.html:830635-Vecni-mir-joj-kvare-propisi-Borba-sa-administracijom-duga-pola-veka---golim-rukama-su-njene-sitne-kosti-preneli-iz-Beograda-u-Novi-Sad-u-grobnicu-pored-oca-i-supruga"/>
      </related>
      <p>Unuk Nikola kaže da je deda umro sedam sati posle bake, a da nije saznao da je ona izdahnula. Da je, kojim slučajem, čuo da je umrla, "istog trenutka bi i njegovo srce stalo". I jedno i drugo, kao da su osećali da im se kraj bliži. Zajedno im je služeno opelo, zajedno su ispraćeni na večni počinak, u grobnicu koja će svedočiti o velikoj ljubavi dvoje ljudi, kojima različitost mentaliteta iz krajeva koju su "uneli" u brak, ne samo što nije smetala, već im je ljubav i razumevanje učinilo lepšom, snažnijom i boljom.</p>
      <related>
        <a href="https://www.novosti.rs/vesti/naslovna/reportaze/aktuelno.293.html:831326-Svakog-dana-je-na-radnom-mestu-u-krojackoj-radnji-Milivoje-Tufegdzic-82-ne-odvaja-se-od-igle-i-sivace-masine"/>
      </related>
      <p>- Mnogo su nas voleli, u svakoj reči bilo je ljubavi "za bogove" i za nas, uvek su nas razumeli i nije ni čudo što ih je obožavala moja unuka Nađa, njihovo milo praunuče - kaže kćerka Vesna. - Tri decenije su bili penzioneri. Na život se nikad nisu žalili. Uvek su uspravno hodali ulicama Šapca, grada koji su voleli svim srcem, noseći ljubav i za Liku i za Mačvu. Penzionerske dane divno su provodili, tako da im nikada nije bilo dosadno. Očigledno, kao da su bili rođeni jedno za drugo.</p>
      <figure>
        <img src="http://www.novosti.rs/upload/images/2019b//11/22n/12%20(4).jpg"/>
      </figure>
      <p>
        <b>SVEDOK LjUBAVI</b>
      </p>
      <p>OPELO bračnom paru Radmanović služio je prota Mirko Vilotić. U prigodnoj, oproštajnoj besedi od Milosave i Veljka rekao je:</p>
      <p>- Ovakvi slučajevi predstavljanja Bogu su malobrojni. I sam sam bio svedok njihove međusobne ljubavi, poštovanja i divnog odnosa prema svim ljudima i ljubavi prema svojoj Crkvi.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:830558-Saslusani-otac-i-sin-Pritvor-zbog-seksualnog-uznemiravanja-cerke-odnosno-sestre"/>
        <a href="http://www.novosti.rs/vesti/lifestyle.676.html:829515-Ljubite-se-zatvorenih-ociju-Psiholozi-objasnjavaju-zasto-to-radite"/>
        <a href="http://www.novosti.rs/vesti/lifestyle.676.html:825741-5-velikih-istina-koje-stoje-izmedju-tebe-i-coveka-tvog-zivota"/>
        <a href="http://www.novosti.rs/vesti/srbija.73.html:820641-Sabac-I-vasar-kao-opravdanje-za-rebalans"/>
        <a href="http://www.novosti.rs/vesti/naslovna/reportaze/aktuelno.293.html:819879-ZA-SVAKOGA-PO-NESTO-Pod-satrama-sve-manje-meraka"/>
      </related>
    </article>
  </body>
</html>