<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549258.html/%D9%81%D8%AA%D9%86%D9%87-%D8%A7%D8%AE%DB%8C%D8%B1-%D8%A7%D9%85%D9%86%DB%8C%D8%AA-%DA%A9%D8%B4%D9%88%D8%B1-%D8%B1%D8%A7-%D9%86%D8%B4%D8%A7%D9%86%D9%87-%D8%B1%D9%81%D8%AA%D9%87-%D8%A8%D9%88%D8%AF--%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D8%B1%D8%A7%D9%87-%D8%AD%D9%84-%D9%85%D8%B4%DA%A9%D9%84%D8%A7%D8%AA-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T23:28:00+00:00"/>
    <meta property="og:title" content="فتنه اخیر امنیت کشور را نشانه رفته بود/ تفکر بسیجی راه حل مشکلات است"/>
    <meta property="og:description" content="معاون عملیات سازمان بسیج مستضعفان با بیان اینکه دشمنان در فتنه اخیر می‌خواستند امنیت کشور را به خطر بیندازند، گفت: همه نقشه‌ها با بصیرت مردم نقش بر آب شد."/>
  </head>
  <body>
    <article>
      <h1>فتنه اخیر امنیت کشور را نشانه رفته بود/ تفکر بسیجی راه حل مشکلات است</h1>
      <address>
        <time datetime="2019-11-22T23:28:00+00:00">22 Nov 2019, 23:28</time>
      </address>
      <p>معاون عملیات سازمان بسیج مستضعفان با بیان اینکه دشمنان در فتنه اخیر می‌خواستند امنیت کشور را به خطر بیندازند، گفت: همه نقشه‌ها با بصیرت مردم نقش بر آب شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار سالار آبنوش امشب در همایش «لاله‌های سرخ» به مناسبت چهلمین سالگرد تأسیس بسیج در پایگاه گل نرگس حوزه مقاومت حضرت زینب(س) با بیان اینکه ما پای نظام و انقلابی ایستادیم که هرچه جلوتر می‌رویم به عمق کینه دشمنان انقلاب بیشتر پی‌ می‌بریم، اظهار کرد: برای پی بردن به ارزش هر چیز باید به دشمنان آن نگاه کنیم.</p>
      <p>وی با بیان اینکه وقتی به دشمنان نگاه می‌کنیم بیشتر به عظمت و بزرگی نظام و انقلاب اسلامی می‌رسیم افزود: وقتی می‌بینیم دشمنان انقلاب ابرقدرت‌های امروز جهان هستند نشان می‌دهد که ما پای چه نظام و انقلاب بزرگی ایستاده‌ایم و ارزش کار خود را می‌دانیم.</p>
      <p>معاون عملیات سازمان بسیج مستضعفان با اشاره به اینکه در رسانه‌های معاند دشمنان از ایستادگی ما انتقاد می‌کنند، تصریح کرد: امروز تحمل سختی‌ها نشان می‌دهد که پایمردی ما بیهوده نبوده و به این نتیجه می‌رسیم که بیش از گذشته باید تلاش کنیم.</p>
      <p>وی با بیان اینکه جنگ‌های نیابتی، ظهور داعش و تفکرات تکفیری یک تهدید واقعی برای کل بشریت است، ادامه  داد: با رویش‌های انقلاب، شهدای مدافع حرم پا به میدان گذاشتند و توطئه بزرگ را تبدیل به فرصت کردند.</p>
      <p>معاون عملیات سازمان بسیج مستضعفان با اشاره به اینکه بصیرت مردم ایران در برهه‌های زمانی مختلف بی‌نظیر بوده است، اظهار کرد: امروز مردم ما بصیرت لازم را دارند و ما این موضوع را در رفتار مردم در مقابل فتنه‌ها می‌بینیم.</p>
      <p>آبنوش تصریح کرد: ما پیروان دین خدا و اهل بیت(ع) هستیم و ولایت فقیه را قبول داریم، نقشه راه ما از امام صادق(ع) و امام باقر(ع) گرفته شده است.</p>
      <p>وی با بیان اینکه از اعتقادات خود عدول نمی‌کنیم و محکم از ولایت مطلقه فقیه دفاع می‌کنیم ادامه داد: بسیج از جنس انقلاب است و این انقلاب از جنس عاشوراست که عصاره غدیر است.</p>
      <p>معاون عملیات سازمان بسیج مستضعفان با بیان اینکه بسیج یک گفتمان است خاطرنشان کرد: همه منظومه‌های درون انقلاب در بسیج تعریف می‌شود و به معنای واقعی کلمه این تفکربه معنای پشتیبانی و مروج همه خوبی‌ها است.</p>
      <p>وی با اشاره به اینکه تفکر بسیجی، اعتلای ولایت، آزادگی و استقلال است تصریح کرد: بسیج به معنای رشد و اعتلای تفکر دینی و انقلابی است به طوری که اگر تفکر بسیجی در همه کشور طنین‌انداز شود، دشمنان فکر هر نوع حیله و برنامه علیه کشور را از ذهن خارج می‌کنند.</p>
      <p>آبنوش با بیان اینکه اگر تفکر بسیجی در نظام، منطقه و کشور جاری شود، دشمنان فکر ضربه زدن به کشور را از ذهن خود بیرون می‌کنند، اظهار کرد: این موضوع نشان از کامل بودن این جریان است.</p>
      <p>وی از برخی افراد که تریبون و رسانه دارند اما تفکر بسیج را ترویج نمی‌کنند گلایه کرد و در ادامه افزود: اگر  تفکر بسیجی گسترش یابد، بسیاری از مشکلات امروز حل خواهد شد و دشمنان دیگر توانی نخواهند داشت.</p>
      <p>معاون عملیات سازمان بسیج مستضعفان ادامه داد: افرادی که در اغتشاشات اخیر آلت دست دشمن شده بودند اندک‌ بودند که همین تعداد اندک نیز چون با فرهنگ بسیجی فاصله دارند دچار این اتفاق شدند.</p>
      <p>آبنوش با بیان اینکه امروز باید اساتید و معلمان از بسیج و فرهنگ بسیجی سخن بگویند و آن را تبیین کنند، بیان کرد: صاحبان رسانه به دنبال ترویج تفکر بسیجی باشند چراکه هرجا مدیر تفکر بسیجی دارد، لایق‌ترین مدیر و موفق‌ترین مسؤولان را شاهد هستیم.</p>
      <p>معاون عملیات سازمان بسیج مستضعفان با اشاره به اینکه امروز هرجا که مشکل هست، خلأ تفکر بسیجی را نیز شاهد هستیم خاطرنشان کرد: تفکر بسیجی در سطح جهان هر روز در حال گسترش است.</p>
      <p>وی با بیان اینکه دشمن از ما در حوزه‌های مختلف سیلی‌ خورده است گفت: اگر در دفاع مقدس پیروز شدیم، رمز آن در تفکر بسیجی است.</p>
      <p>آبنوش با اشاره به اینکه دشمنان فتنه‌های بسیاری علیه ما برنامه ریزی و اجرا کردند اظهار کرد: هر کدام از این فتنه‌ها می‌توانست به ما آسیب بزند اما این بحران‌ها به بهترین شکل ممکن به فرصت تبدیل شد.</p>
      <p>وی با بیان اینکه هرجا مدیران بسیجی حضور داشتند اولویت آنان تأمین امنیت و آسایش مردم و خنثی کردن حیله دشمنان بوده است افزود: هرجا که مدیر بسیجی وجود نداشت ما آسیب دیدیم پس کلید موفقیت ما تفکر بسیجی است.</p>
      <p>معاون عملیات سازمان بسیج مستضعفان با اشاره به اینکه چرا هرجا که مدیری تفکر بسیجی ندارد از او مطالبه نمی‌کنیم تصریح کرد: هرجا ما آسیب دیدیم از محلی است که مسؤولان آن تفکر بسیجی نداشتند، اگر واقعاًً  دوستدار این مردم و نظام هستیم باید این مطالبه‌گری را داشته باشیم.</p>
      <p>وی با بیان اینکه اگر مسؤولان ما تفکر بسیجی به معنای واقعی داشته باشند، تحریم‌ها و توطئه‌ها کمترین میزان  مشکل را به وجود می‌آورد ادامه داد: مشکل ما این است که برخی از مدیران تفکر بسیجی ندارند.</p>
      <p>آبنوش در ادامه با بیان اینکه دشمنان در فتنه اخیر هم می‌خواستند امنیت را به خطر بیندازند اما با بصیرت مردم همه نقشه‌ها نقش بر آب شد، تصریح کرد: اگر تفکر بسیجی در جامعه نبود، دشمن به نتیجه مطلوب خود می‌رسید.</p>
      <p>معاون عملیات سازمان بسیج مستضعفان با اشاره به اینکه افرادی که دشمن را بزک و آرایش می‌کنند و به جوانان معرفی می‌کنند، بالاتری خیانت را به بشریت می‌کنند اظهار کرد: هنرمندان و نویسندگان باید به این مسأله بپردازند که چگونه کشور ما صد سال پیش توسط دشمنان دچار قحطی شد.</p>
      <p>آبنوش با اشاره به اینکه در آن سالها دشمنان برای به دست آوردن نفت تصمیم گرفتند که ریشه‌های این ملت را بخشکانند، ادامه داد: حبوبات، غلات و محصولات را به قیمت چند برابر سر زمین می‌خریدند و از بین می‌بردند تا قحطی ایجاد شود.</p>
      <p>وی با بیان اینکه جمعیت ایران قبل از قحطی ۱۹ میلیون نفر بوده و پس از قحطی ۹ میلیون نفر شده است خاطرنشان کرد: نصف ملت ایران را به خاطر اینکه در این کشور نفت پیدا شده بود کشتند.</p>
      <p>معاون عملیات سازمان بسیج مستضعفان با اشاره به اینکه کتاب «قحطی بزرگ در ایران» توسط سفارت انگلیس از سطح کتابفروشی‌های کشور جمع شد، گفت: دشمنان امروز نیز برنامه‌ریزی می‌کنند و تلاش می‌کنند که ثروت ما را به یغما ببرند.</p>
      <p>آبنوش با اشاره به اینکه تنها تفکر بسیجی می‌توانند این تجزیه و تحلیل را انجام دهد افزود: در آن زمان ملت ما فریفته شدند چرا که امام نداشتند و بین مراجع و مردم فاصله افتاده بود.</p>
      <p>وی تصریح کرد: اگر ما بصیر هستیم و فتنه‌ها ناموفق هستند به این دلیل است که ما امروز راهمان را پیدا کرده‌ایم لذا دشمن به دنبال تخریب این نقطه قوت است.</p>
      <p>معاون عملیات سازمان بسیج مستضعفان با اشاره به اینکه امروز اگر دشمن فرصتی پیدا کند آسیبی بزرگ‌تر از قحطی و نابودی نیمی از جمعیت ایران را رقم خواهد زد، اظهار کرد: آن روز ما فقط نفت داشتیم اما امروز بارها به آن‌ها سیلی زدیم و اگر فرصت کنند بین ملت و رهبر فاصله بیندازند، ضربه بزرگ‌تری وارد خواهند کرد. </p>
      <p>انتهای پیام</p>
    </article>
  </body>
</html>