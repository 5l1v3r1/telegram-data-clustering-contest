<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622836/%D8%AF%D9%88%D9%84%D8%AA-%D9%85%D9%88%D9%82%D8%AA-%D8%A8%D9%88%D9%84%DB%8C%D9%88%DB%8C-%D8%B9%D9%84%DB%8C%D9%87-%D9%85%D9%88%D8%B1%D8%A7%D9%84%D8%B3-%D8%B4%DA%A9%D8%A7%DB%8C%D8%AA-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T23:36:00+00:00"/>
    <meta property="og:title" content="دولت موقت بولیوی علیه مورالس شکایت کرد"/>
    <meta property="og:description" content="وزیر کشور دولت موقت بولیوی روز جمعه علیه &quot;اوو مورالس&quot; رییس جمهوری مستعفی این کشور در نزد دادستان فدرال لاپاز شکایت کرده است."/>
  </head>
  <body>
    <article>
      <h1>دولت موقت بولیوی علیه مورالس شکایت کرد</h1>
      <address>
        <time datetime="2019-11-22T23:36:00+00:00">22 Nov 2019, 23:36</time>
      </address>
      <p>
        <i>وزیر کشور دولت موقت بولیوی روز جمعه علیه "اوو مورالس" رییس جمهوری مستعفی این کشور در نزد دادستان فدرال لاپاز شکایت کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش فرانس ۲۴، در پی درخواست مورالس نخستین رییس جمهوری بولیوی از هواداران برای حضور در خیابان ها، "آرتورو موریلو" وزیر کشور دولت موقت وی را به تروریسم متهم و به دادستان فدرال در لاپاز شکایت کرد.</p>
      <p>موریلو پس از شکایت علیه مورالس به خبرنگاران گفت: "ما به دنبال برخورد حداکثری با اشوبگران و تروریست ها هستیم. "</p>
      <p>به گزارش فرانس ۲۴، اگر مورالس که پس از استعفا در ۱۰ نوامبر (۱۹آبان) به مکزیک گریخت، در دادگاه محاکمه شود، به ۳۰ سال زندان محکوم خواهد شد.</p>
      <p>اعتراضات و آشوب در بولیوی پس از کناره گیری مورالس از قدرت و تشکیل دولت موقت همچنان ادامه دارد و مردم بویژه در لاپاز پایتخت این کشور با کمبود مواد غذایی و سوخت روبه رو هستند.</p>
      <p>شکایت دولت موقت علیه مورالس که اولین رئیس جمهوری بومی بولیوی بود، در حالی مطرح می شود که کنگره برای خنثی کردن اعتراضات هفته های اخیر به دنبال برگزاری انتخابات مجدد در بولیوی است.</p>
      <p>رسانه های غربی گزارش دادند که حامیان مورالس روز گذشته (پنجشنبه) در خیابان های لاپاز تظاهرات و اجساد چند فرد کشته شده در اعتراض های اخیر پس از خروج مورالس از بولیوی را تشییع کردند.</p>
      <p>نیروهای امنیتی نیز وارد عمل شده و با شلیک گاز اشک آور به دنبال متفرق کردن معترضان بودند.</p>
      <p>براساس گزارش ها، از زمان آغاز اعتراض ها در بولیوی تاکنون ۲۹ نفر کشته شدند و به دنبال خروج مورالس از بولیوی، نیروها و گروه های مخالف مورالس به دنبال برگزاری انتخابات ریاست جمهوری هستند.</p>
      <p>برخی اخبار حاکی از پیشنهاد برگزاری انتخابات ریاست جمهوری جدید در ۱۲ ژانویه( ۲۲ دی) حکایت دارد اما هنوز قطعی نشده است.</p>
      <p>در پی برگزاری انتخابات ریاست جمهوری ۲۰ اکتبر (۲۸ مهرماه) بولیوی که در دور نخست آن مورالس پیروز شده بود، تظاهرات اعتراض‌آمیز و اعتصاب‌های گسترده‌ای در این کشور برگزار شد.</p>
      <p>سناتور "جنینه آنیِس"، در پی کناره‌گیری مورالس از مقام خود در ۱۰ نوامبر (۱۹ آبان ماه) و پناهنده شدن به مکزیک، خود را رییس جمهوری موقت بولیوی اعلام کرد.</p>
      <p>اعتراضات و حضور هواداران رییس جمهوری مستعفی این کشور در خیابان ها همچنان ادامه دارد و انان خواستار بازگشت مورالس و استعفای جنینه آنیس رئیس جمهوری خودخوانده هستند.</p>
    </article>
  </body>
</html>