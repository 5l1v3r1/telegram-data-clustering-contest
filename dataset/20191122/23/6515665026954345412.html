<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3362801/ljupko-petrovic-dao-recept-zvezdi-za-bajern-da-bi-ih-pobedio-moras-da-igras-i-razmisljas-isto-kao-i-oni-video"/>
    <meta property="og:site_name" content="kurir.rs"/>
    <meta property="article:published_time" content="2019-11-22T23:49:00+00:00"/>
    <meta property="og:title" content="LJUPKO PETROVIĆ DAO RECEPT ZVEZDI ZA BAJERN: Da bi ih pobedio moraš da igraš i razmišljaš isto kao i oni (VIDEO)"/>
    <meta property="og:description" content="Legendarni stručnjak crveno-belih za klupski sajt pričao o istorijskim duelima sa Bavarcima i o meču koji sledi između ove dve ekipe u Beogradu u petom kolu Lige šampiona."/>
  </head>
  <body>
    <article>
      <h6 class="kicker">zna kako sa nemcima</h6>
      <h1>LJUPKO PETROVIĆ DAO RECEPT ZVEZDI ZA BAJERN: Da bi ih pobedio moraš da igraš i razmišljaš isto kao i oni (VIDEO)</h1>
      <address>
        <time datetime="2019-11-22T23:49:00+00:00">22 Nov 2019, 23:49</time>
      </address>
      <p>
        <b>Legendarni stručnjak crveno-belih za klupski sajt pričao o istorijskim duelima sa Bavarcima i o meču koji sledi između ove dve ekipe u Beogradu u petom kolu Lige šampiona.</b>
      </p>
      <p>Trener trofejne generacije pre 27 godina u polufinalu Kupa šampiona prvi je šokirao Bavarce u Minhenu i posle 44 utakmice u Evropi naneo im poraz na Olimpijskom stadionu (2:1). U istorijskom revanšu u Beogradu uspeo je da odoli Nemcima (2:2) i uvede tim u finale, da bi protiv Olimpika iz Marselja osvojio najvredniji trofej u klupskom fudbalu.</p>
      <p>"Da bi pobedio Nemce moraš da razmišljaš na njihov način. Mi smo uvek imali talenta, možda i više od njih, ali su oni uvek trčali više od nas. Moja ekipa 1991. je i trčala kao nemačka, te pripreme na Igmanu su bile ključlne za naše osvajanje Kupa šampiona " - otkrio je na početku recept Petrović.</p>
      <p>Evocirajući uspomene na utakmice iz 1991, trofejni stručnjak se posebno osvrnuo na određene detalje koji su bili presudni.</p>
      <p>"Kad spominjemo Bajern prvo mi pada na pamet duel u Minhenu jer je to bila najbolja utakmica Crvene zvezde u Evropi te godine, gde smo ih pobedili 2:1 uz izvanrednu partiju. Bio je to vrh dometa u igri i maksimum naših mogućnosti. Kad smo se digli sa klupe, čestitali jedan drugome obratio sam se Džajiću sledećim rečima: Kako kroz dve nedelje da pripremim ekipu da opet pobedimo i prodjemo? On je stao i zamislio se. Jer je u zemlji zavladala euforija, igrači su se po dolasku u Beograd, razleteli po kafićima, izlascima. Ramena su im bila spuštena od tapšanja po ramenu jer se stvorila atmosfera da smo već prošli."</p>
      <p>Za revanš je stručni štab najviše vremena utrošio na to da ekipa ostane na zemlji, da se euforija navijača ne prenese u svlačionicu.</p>
      <p>"Sve je bilo dobro u prvom delu. Poveli smo 1:0, stvorili još tri stopostotne šanse, a oni nijednu. Sećam se da je Binić trebalo da odigra Pančevu a on je šutirao i promašio. Da mu je dodao loptu bilo bi 2:0. Osetilo se da su igrači počeli da se takmiče ko će dati gol, ko će ući u istoriju. I tu je došlo do pada. Za kaznu je Dika Stojanović primio gol kroz noge, igrači su pali. Drugi gol je došao sam po sebi, nastao je pakao i malo je nedostajalo da primimo i treći jer su Nemci pogodili stativu. Ali, kad već Efenberg nije imao sreće da mu se lopta odbije u noge i reši meč, rekao sam Dujkoviću: viči da svi idu napred. Kad oni nisu dali - mi ćemo. I tako je bilo, zahvaljući Pančevu koji je uplašio golmana Aumana."</p>
      <figure>
        <iframe src="https://www.youtube.com/embed/09_clhHoaxs" width="560" height="315" data-service="Youtube" scrolling="no"/>
      </figure>
      <p>Delirijum na stadionu, na klupi, Zvezda ide u finale, a ostalo je još četiri minuta, priseća se Ljupko koji je, u tim momemtima kad puls prelazi 200, ostao pribran.</p>
      <p>"Gledao sam samo kako da sačuvamo rezultat. Malo ko se i seća da sam napravio dve izmene, Momčiloviću sam rekao da svaku loptu koja mu dođe šutne u publiku. A, on je primio loptu sam i umesto da je iznese - šutnuo je na tribine. Radio je šta sam mu rekao. Kao trener moraš da suzbiješ emocije, da uradiš nešto da dobiješ. Zato sam i izjavio posle meča da me je taj kraj utakmice mogao koštati života."</p>
      <p>Slavlje posle meča bilo je nezaboravno, navijači su se našli na terenu.</p>
      <p>"Odneli su sve. I travu i stative za uspomenu. Ti se momenti ne zaboravljaju. Ko god je bio na stadionu to pamti, pogotovo ja koji sam bio na čelu tog tima."</p>
      <p>Fudbal se mnogo promenio, nastvaio je Ljupko priču, Bajern je ostao Bajern, Crvenu zvezdu su okolnosti, dešavanja u zemlji, sankcije, sputali da ostane u vrhu evropskog fudbala.</p>
      <p>"Zvezda je ne svojom krivicom izgubila korak i nije danas više u toj top grupi evropskih klubova. Kad smo postali prvaci Evrope, Dragan Džajić je već dogovorio dolaske Davora Šukera i Slaviše Jokanovića i mislim da bi Zvezda minimum još dve-tri godine imala realne šanse da bude prvak Evrope i ponovi Bari. Normalno je da smo doživeli da je naš sadašnji kapiten Marko Marin igrao više puta Ligu šampiona nego Zvezda."</p>
      <p>Iskustvo 72-godišnjeg trenera moglo bi da pomogne i treneru Vladanu Milojeviću u pripremi utakmice u utorak. Međutim, Ljupko je biranim rečima govorio o mlađem kolegi, ceneći njegov rad.</p>
      <p>"Jedno je gledati fudbal kao gledalac, a potpuno je druga dimenzija kad radiš sa igračima. Milojević najbolje zna mogućnost igrača, odlično ih vodi i ne sumnjam da će izabrati najbolju taktiku. I da se navijači ne zavaravaju, sada situacija nije ravnopravna kad je kvalitet igrača u pitanju. Ko god kaže da ćemo mi sada zgaziti Bajern taj ne zna šta priča. Pa, oni su dali sedam golova Totenhemu i to u Londonu. I ne smemo se oslanjati na to da su već prošli u nokaut fazu Lige šampiona, što jure da poprave plasman u Bundesligi. Nemac je Nemac, nikad se neće predati dok ne mora. Ne kalkuliše, igraće 100 odsto čak i ako trener ne izvede najjaču postavu. I ne kažem da Zvezda ne može do dobrog rezultata. Ako igrači odrade sve što trener od njih zahteva, može i da se pobedi. Fudbal je takav. Izgubili smo 4:0 od Totenhema, a mi smo prvi imali šansu i da smo dali gol sve bi bilo drugačije. Verujem da će Zvezda ostati u Evropi i na proleće, jer u Beogradu ima i onu veliku podršku sa tribina – zaključio je legendarni stručnjak koji se nada da će se 26. novembra 2019. slaviti kao i u aprilu 1991.</p>
      <p>Kurir sport/crvenazvezdafk.com</p>
      <related>
        <h4>NE PROPUSTITE</h4>
        <a href="https://www.kurir.rs/sport/fudbal/3362539/zvezda-gostuje-radnickom-milojevic-u-nisu-nikad-nije-lako-kosanovic-sjajno-radi-foto"/>
        <a href="https://www.kurir.rs/sport/fudbal/3362111/sampionski-zvezda-druga-u-evropi-ispred-liverpula-ajaksa-barse-juvea"/>
        <a href="https://www.kurir.rs/sport/fudbal/3361693/boaci-promasio-penal-pa-dao-gol-golman-macve-mi-je-pokazao-gde-da-sutiram"/>
        <a href="https://www.kurir.rs/sport/fudbal/3361207/evo-ko-je-fudbaler-kojeg-su-pokusali-da-otmu-aleksa-terzic-je-kao-biser-od-milion-i-po-evra-presao-iz-zvezde-u-italiju"/>
      </related>
    </article>
  </body>
</html>