<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243298/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T23:30:15+00:00"/>
    <meta property="og:title" content="ส.บอลเตรียมลงนาม MOU คิงเพาเวอร์ สนับสนุนสร้างศูนย์ฝึกฟุตบอล"/>
    <meta property="og:description" content="สมาคมกีฬาฟุตบอลแห่งประเทศไทยฯ ร่วมหารือกับ กลุ่มบริษัท คิง พาวเวอร์ ในการสนับสนุนงบประมาณการก่อสร้างศูนย์ฝึกฟุตบอลแห่งชาติ ที่ อำเภอมวกเหล็ก จังหวัดสระบุรี"/>
  </head>
  <body>
    <article>
      <h1>ส.บอลเตรียมลงนาม MOU คิงเพาเวอร์ สนับสนุนสร้างศูนย์ฝึกฟุตบอล</h1>
      <address><time datetime="2019-11-22T23:30:15+00:00">22 Nov 2019, 23:30</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>สมาคมกีฬาฟุตบอลแห่งประเทศไทยฯ ร่วมหารือกับ กลุ่มบริษัท คิง พาวเวอร์ ในการสนับสนุนงบประมาณการก่อสร้างศูนย์ฝึกฟุตบอลแห่งชาติ ที่ อำเภอมวกเหล็ก จังหวัดสระบุรี</p>
      <figure>
        <img src="https://www.thebangkokinsight.com/wp-content/uploads/2019/11/S__8019993.jpg"/>
      </figure>
      <p>ในการหารือครั้งนี้นำโดย พล.ต.อ.ดร.สมยศ พุ่มพันธุ์ม่วง นายกสมาคมกีฬาฟุตบอลแห่งประเทศไทยฯ พร้อมด้วย คุณกรวีร์ ปริศนานันทกุล เลขาธิการสมาคมฯ คุณพาทิศ ศุภะพงษ์ รองเลขาธิการฝ่ายต่างประเทศ และคณะทำงานของสมาคมกีฬาฟุตบอลแห่งประเทศไทยฯ</p>
      <p>ด้านกลุ่มบริษัท คิง เพาเวอร์ นำโดย คุณอัยยวัฒน์ ศรีวัฒนประภา ประธานเจ้าหน้าที่บริหารกลุ่มบริษัท คิง เพาเวอร์ และประธานสโมสร เลสเตอร์ ซิตี้ พร้อมด้วยคณะทำงาน</p>
      <p>สำหรับการหารือในครั้งนี้ถือเป็นครั้งแรกหลังจากบรรลุข้อตกลงในเบื้องต้น โดยจะมีการตั้งคณะทำงานเพื่อทำงานร่วมกัน และลงพื้นที่อีกครั้งเพื่อกำหนดและออกแบบการก่อสร้างศูนย์ฝึกฟุตบอล เพื่อตรวจสอบอย่างละเอียดอีกครั้ง โดยรูปแบบของศูนย์ฝึกที่ อ.มวกเหล็ก นั้นจะนำผู้เชี่ยวชาญที่ควบคุมงานของศูนย์ฝึกของอคาเดมี สโมสร เลสเตอร์ ซิตี้ ที่กำลังก่อสร้างอยู่นั้นมาแนะนำ</p>
      <p>ทั้งนี้ สมาคมกีฬาฟุตบอลแห่งประเทศไทยฯ และ กลุ่มบริษัท คิง เพาเวอร์ จะกำหนดวันลงนาม MOU ในการสนับสนุนการก่อสร้างศูนย์ฝึกฟุตบอล ที่ อ.มวกเหล็ก อีกครั้ง</p>
      <p>สำหรับ ศูนย์ฝึกฟุตบอลแห่งชาติ ถือเป็นหนึ่งโครงการตามแผนแม่บทพัฒนาฟุตบอลแห่งชาติระยะยาว 20 ปี ของสมาคมฯ ตามนโยบายของ พล.ต.อ.ดร.สมยศ พุ่มพันธุ์ม่วง</p>
      <p>โดยศูนย์ฝึกแห่งนี้ จะถูกนำไปใช้หลายวัตถุประสงค์ เพื่อการพัฒนาฟุตบอลไทยทั้งระบบ ตั้งแต่ในระดับรากหญ้า, เยาวชน, ผู้ฝึกสอน, ผู้ตัดสิน, นักกายภาพบำบัด, นักเวชศาสตร์ ไปจนถึงนักวิทยาศาสตร์การกีฬาฟุตบอล</p>
      <p>นอกจากนี้ ยังสามารถใช้เป็นสถานที่เก็บตัวของนักกีฬาฟุตบอล, ฟุตซอล และฟุตบอลชายหาดทีมชาติไทยทุกชุด ท่ามกลางสิ่งอำนวยความสะดวกที่ทันสมัย และสนามฟุตบอลหลากหลายประเภท เพื่อให้การเตรียมทีมมีความพร้อมมากที่สุด</p>
      <p>นอกจากจะเป็นศูนย์ฝึกฟุตบอลแล้ว ในอนาคต จะเป็นจุดหมายปลายทาง ของรายการแข่งขันฟุตบอลเยาวชนชิงแชมป์ในระดับประเทศ เช่นเดียวกับพิพิธภัณฑ์ประวัติศาสตร์ฟุตบอล ที่มีการนำเสนอแบบร่วมสมัย รวมถึงสถานที่สัมมนา สำหรับหน่วยงานภายนอก และเป็นที่พัก สำหรับพักผ่อนหย่อนใจ ให้กับบุคคลทั่วไป ในวาระอื่นๆ ด้วยเช่นกัน</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243298%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243515/"/>
        <a href="https://www.thebangkokinsight.com/243511/"/>
        <a href="https://www.thebangkokinsight.com/243323/"/>
        <a href="https://www.thebangkokinsight.com/243317/"/>
      </related>
    </article>
  </body>
</html>