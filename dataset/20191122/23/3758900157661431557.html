<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-zajscia-przed-koninska-komenda-kolejna-osoba-uslyszala-zarzu,nId,3349219"/>
    <meta property="og:site_name" content="RMF24"/>
    <meta property="article:published_time" content="2019-11-22T23:17:17+00:00"/>
    <meta property="og:title" content="Zajścia przed konińską komendą: Kolejna osoba usłyszała zarzuty"/>
    <meta property="og:description" content="Policjanci zatrzymali kolejnego mężczyznę, który jest oskarżony o niedzielny atak na funkcjonariuszy przed komendą policji w Koninie. 25-latek usłyszał zarzuty i został tymczasowo aresztowany na trzy miesiące."/>
  </head>
  <body>
    <article>
      <h1>Zajścia przed konińską komendą: Kolejna osoba usłyszała zarzuty</h1>
      <address><time datetime="2019-11-22T23:17:17+00:00">22 Nov 2019, 23:17</time> by <a rel="author" href="https://www.rmf24.pl/tylko-w-rmf24/malwina-zaborowska" target="_blank">Malwina Zaborowska</a></address>
      <p>
        <b>Policjanci zatrzymali kolejnego mężczyznę, który jest oskarżony o niedzielny atak na funkcjonariuszy przed komendą policji w Koninie. 25-latek usłyszał zarzuty i został tymczasowo aresztowany na trzy miesiące.</b>
      </p>
      <figure>
        <img src="https://i.iplsc.com/zdj-ilustracyjne/0009ENIFUUQ5I41U-C123-F4.jpg"/>
        <figcaption>Zdj. ilustracyjne<cite>/PAP/Tomasz Wojtasik /</cite></figcaption>
      </figure>
      <p>25-latkowi postawiono zarzuty znieważenia funkcjonariuszy i czynnej napaści na policjanta. Grozi mu do 10 lat więzienia. 25-latek to jak na razie czwarta osoba, która odpowie karnie za udział w niedzielnych zajściach przed konińską komendą.</p>
      <p>W związku ze śmiercią Adama C., 21-latka postrzelonego przez policjanta na jednym z konińskich osiedli, w niedzielę przed Komendą Miejską Policji w Koninie zorganizowano zgromadzenie. Część jego uczestników zaatakowała butelkami i kamieniami chroniących budynek funkcjonariuszy. Trzech policjantów zostało niegroźnie rannych.<br/><br/>W niedzielę, w związku z atakami na funkcjonariuszy, policjanci zatrzymali trzech pijanych mężczyzn w wieku od 18 do 27 lat. Dwóm z nich postawiono zarzuty m.in. czynnej napaści na policjanta. Podejrzani przyznali się do winy, w środę zostali tymczasowo aresztowani na trzy miesiące.<br/><br/>Trzeci z zatrzymanych w niedzielę mężczyzn będzie odpowiadał za zmuszanie funkcjonariusza do zaniechania prawnej czynności służbowej. 27-latkowi grozi za to do trzech lat więzienia. Prokuratura zastosowała wobec podejrzanego środek zapobiegawczy w postaci dozoru policji.<br/><br/>Podkom. Marcin Jankowski nie wyklucza, że w najbliższych dniach dojedzie do kolejnych zatrzymań osób uczestniczących w niedzielnych starciach z policją.</p>
      <p>
        <b>ZOBACZ RÓWNIEŻ: <a href="https://www.rmf24.pl/fakty/polska/news-konin-pogrzeb-21-latka-smiertelnie-postrzelonego-przez-polic,nId,3347035#utm_source=paste&amp;utm_medium=paste&amp;utm_campaign=chrome">Konin: Pogrzeb 21-latka śmiertelnie postrzelonego przez policjanta</a></b>
      </p>
    </article>
  </body>
</html>