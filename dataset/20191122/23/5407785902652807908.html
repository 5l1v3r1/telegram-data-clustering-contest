<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/sudan-hukumeti-besir-rejimiyle-baglantili-24-12646442-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-22T23:30:05+00:00"/>
    <meta property="og:title" content="Sudan hükümeti Beşir rejimiyle bağlantılı 24 kuruluşun mal varlığını dondurdu"/>
    <meta property="og:description" content="Sudan'da hükümet, eski Cumhurbaşkanı Ömer el-Beşir'le bağlantılı 24 kuruluşun yurt içi ve dışındaki mal varlıklarının dondurulması kararını verdi."/>
  </head>
  <body>
    <article>
      <h1>Sudan hükümeti Beşir rejimiyle bağlantılı 24 kuruluşun mal varlığını dondurdu</h1>
      <address>
        <time datetime="2019-11-22T23:30:05+00:00">22 Nov 2019, 23:30</time>
      </address>
      <p><a href="https://www.haberler.com/sudan/"><b>Sudan</b></a>'da <a href="https://www.haberler.com/hukumet/"><b>hükümet</b></a>, eski <a href="https://www.haberler.com/cumhurbaskani/"><b>Cumhurbaşkanı</b></a> Ömer el-Beşir'le bağlantılı 24 kuruluşun yurt içi ve dışındaki mal varlıklarının dondurulması kararını verdi.</p>
      <p>Hükümete bağlı Sudan İnsani Yardım Komisyonundan yapılan yazılı açıklamayla cuma günü yayımlanan kararnamenin gereğinin yapılması istendi.</p>
      <p>Kararname ile hükümete ait olanların yanı sıra bağımsız Sanad İnsani Yardım Kuruluşu, Ulusal Gençlik Birliği, Kadın Birliği, Sudanlı Öğrenciler Birliği, Hasan Ahmed el-Beşir Yardım Derneği, Salikin Derneği, Salah Wanasi Kanser Araştırmaları Merkezi gibi 24 kuruluşun mal varlıklarının dondurulması kararlaştırıldı.</p>
      <p>Sudan'da 21 Ağustos'ta, 39 ay sürecek asker sivil ortak geçici yönetimi başlamıştı.</p>
      <p>Ülkede 19 Aralık 2018'de hayat pahalılığı nedeniyle başlayan gösterilerin rejim karşıtlığına dönüşmesi üzerine, ordunun 11 Nisan'daki müdahalesiyle 30 yıllık Ömer el-Beşir dönemi sona ermişti.</p>
      <p>Kaynak: AA</p>
    </article>
  </body>
</html>