<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/news/story/655592/karfi-tsipra-stin-kyvernisi-meta-ta-senaria-gia-proores-ekloges-to-2020"/>
    <meta property="og:site_name" content="OnSports"/>
    <meta property="article:published_time" content="2019-11-22T23:01:38+00:00"/>
    <meta property="og:title" content="«Καρφί» Τσίπρα στην κυβέρνηση μετά τα σενάρια για πρόωρες εκλογές το 2020"/>
    <meta property="og:description" content="Ανεβάζει τους τόνους ο πρόεδρος του ΣΥΡΙΖΑ, Αλέξης Τσίπρας, με αφορμή σενάρια που φέρεται να εξετάζει η κυβέρνηση για τη διεξαγωγή πρόωρων εκλογών μέσα στο 2020, με τον αρχηγό της αξιωματικής αντιπολίτευσης να προειδοποιεί πως, αν κάτι τέτοιο ισχύει, «γίνεται, γιατί έχουν επίγνωση ότι έχουν κατασκευάσει μία επικοινωνιακή φούσκα»."/>
  </head>
  <body>
    <article>
      <h1>«Καρφί» Τσίπρα στην κυβέρνηση μετά τα σενάρια για πρόωρες εκλογές το 2020</h1>
      <address><time datetime="2019-11-22T23:01:38+00:00">22 Nov 2019, 23:01</time> by <a rel="author">Onsports Team</a></address>
      <p>Ανεβάζει τους τόνους ο πρόεδρος του ΣΥΡΙΖΑ, Αλέξης Τσίπρας, με αφορμή σενάρια που φέρεται να εξετάζει η κυβέρνηση για τη διεξαγωγή πρόωρων εκλογών μέσα στο 2020, με τον αρχηγό της αξιωματικής αντιπολίτευσης να προειδοποιεί πως, αν κάτι τέτοιο ισχύει, «γίνεται, γιατί έχουν επίγνωση ότι έχουν κατασκευάσει μία επικοινωνιακή φούσκα».</p>
      <p>Σύμφωνα με αυτά τα σενάρια, το Μέγαρο Μαξίμου φέρεται να προκρίνει τη διενέργεια πρόωρων διπλών εκλογών, με σκοπό να τις κερδίσει αμφότερες, ώστε να εξαλείψει την απλή αναλογική.</p>
      <p>Σύμφωνα με πηγές της Κουμουνδούρου, μιλώντας το βράδυ της Πέμπτης στην ανοικτή συνέλευση της Νίκαιας, ο κ. Τσίπρας σχολίασε σκωπτικά τα σενάρια αυτά, λέγοντας πως πρόκειται για «το σούπερ σχέδιο που σκαρφίστηκε η κυβέρνηση για να μας αιφνιδιάσει» και για «το σχέδιο που θα ισοπεδώσει τον ΣΥΡΙΖΑ».</p>
      <p>«Λοιπόν εγώ θέλω να πω ένα πράγμα. Δεν ξέρω αν ισχύει, αλλά αν ισχύει, αν ισχύουν αυτές οι σκέψεις δεν γίνονται γι αυτούς τους λόγους, αλλά γίνονται, γιατί μάλλον οι άνθρωποι έχουν επίγνωση ότι έχουν κατασκευάσει μια φούσκα επικοινωνιακή», υπογράμμισε ο Αλέξης Τσίπρας.</p>
      <p>«Αυτή η φούσκα “πουσάρεται” από τα Μέσα Ενημέρωσης που τους στηρίζουν και όπως όλες οι φούσκες, όσο κι αν “πουσάρονται”, κάποια στιγμή σκάνε», πρόσθεσε.<br/>Επισήμανε ότι με τον προϋπολογισμό που έχει καταθέσει η ΝΔ δεν θα πιάσει τους στόχους για την ανάπτυξη, για την οποία ο Κυριάκος Μητσοτάκης υποσχόταν 4% και τώρα μετά βίας αγγίζει το 2,8%. «Αυτό κάποια στιγμή θα βγει. Δεν θα βγει κατά την διάρκεια εκτέλεσης, θα βγει τον Απρίλη του 2021», σημείωσε.</p>
      <p>Επιπλέον στάθηκε στο γεγονός ότι μπορεί να φιλοκυβερνητικά Μέσα να επικεντρώνονται στον δήθεν χαμό που επικρατεί στο εσωτερικό του ΣΥΡΙΖΑ, όμως ο πρωθυπουργός είναι αυτός που προσπαθεί να συνταιριάξει τις αντιφάσεις μέσα στο κόμμα του, γιατί όπως σημείωσε «εκεί έχουν τρία κόμματα στη συσκευασία του ενός».</p>
      <p>Διαβάστε περισσότερα στο <a href="https://www.cnn.gr/news/politiki/story/198298/karfi-tsipra-stin-kyvernisi-meta-ta-senaria-gia-proores-ekloges-to-2020">Cnn.gr</a></p>
    </article>
  </body>
</html>