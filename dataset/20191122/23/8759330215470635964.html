<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904792/ajax-doelman-onana-ziet-amper-zwarte-doelmannen-ze-vertrouwen-ons-niet-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-22T23:49:00+00:00"/>
    <meta property="og:title" content="Ajax-doelman Onana ziet amper zwarte doelmannen: 'Ze vertrouwen ons niet'"/>
    <meta property="og:description" content="André Onana heeft het gevoel dat sommige clubs geen doelman met een donkere huidskleur onder de lat willen hebben staan. De keeper van Ajax maakt zelf furore in Amsterdam, maar ziet dat hij één van de weinigen is die die kans krijgt."/>
  </head>
  <body>
    <article>
      <h1>Ajax-doelman Onana ziet amper zwarte doelmannen: 'Ze vertrouwen ons niet'</h1>
      <address>
        <time datetime="2019-11-22T23:49:00+00:00">22 Nov 2019, 23:49</time>
      </address>
      <p>
        <b>André Onana heeft het gevoel dat sommige clubs geen doelman met een donkere huidskleur onder de lat willen hebben staan. De keeper van Ajax maakt zelf furore in Amsterdam, maar ziet dat hij één van de weinigen is die die kans krijgt.</b>
      </p>
      <p>In een groot interview met het Franse <a href="https://www.ajaxshowtime.com/article/bijzaken-en-geruchten/127195/sommige-clubs-hebben-geen-vertrouwen-in-zwarte-doelmannen"><i>RMC Sport</i></a> doet Onana uit de doeken dat hij het één en ander zou willen veranderen in de voetballerij. Meer doelmannen met een donkere huidskleur is daar ook onderdeel van. "Sommige clubs vertrouwen zwarte doelmannen niet", zegt de Ajax-goalie. "Kijk maar eens goed. Ik ben niet de eerste die dit nu zegt."</p>
      <p>De Kameroener denkt dat clubs vaak vooroordelen hebben ten opzichte van doelmannen met een donkere huidskleur, maar dat die vooroordelen niet kloppen. "Er wordt vaak gezegd dat zwarte doelmannen een gebrek aan concentratie hebben", legt Onana uit. Het is niet de eerste keer dat de Ajax-keeper zich over dit onderwerp uitlaat. Eerder kaartte hij het ook al aan bij de BBC.</p>
    </article>
  </body>
</html>