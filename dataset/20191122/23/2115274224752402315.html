<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/arcelormittal_vertice_conte_dialogo-6601721/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T23:38:00+00:00"/>
    <meta property="og:title" content="Riparte il dialogo sull'ex Ilva. Lo Stato potrebbe intervenire"/>
    <meta property="og:description" content="È durato quattro ore l'incontro tra la delegazione del governo, guidata da Conte, e i vertici del gruppo franco-indiano ArcelorMittal, che avevano annunciato l'addio alle acciaierie di Taranto. L'obiettivo è un nuovo piano industriale. &quot;Scudo penale? Non ne abbiamo parlato&quot;"/>
  </head>
  <body>
    <article>
      <h1>Riparte il dialogo sull'ex Ilva. Lo Stato potrebbe intervenire</h1>
      <h2>È durato quattro ore l'incontro tra la delegazione del governo, guidata da Conte, e i vertici del gruppo franco-indiano ArcelorMittal, che avevano annunciato l'addio alle acciaierie di Taranto. L'obiettivo è un nuovo piano industriale. "Scudo penale? Non ne abbiamo parlato"</h2>
      <address><time datetime="2019-11-22T23:38:00+00:00">22 Nov 2019, 23:38</time> by <a rel="author">AGI - Agenzia Giornalistica Italia</a></address>
      <p>Riparte il dialogo sulle acciaierie di Taranto dopo l'incontro di quattro ore a Palazzo Chigi tra il presidente del Consiglio <b>Giuseppe Conte</b>, i ministri dell'Economia e dello Sviluppo economico, <b>Roberto Gualtieri</b> e <b>Stefano Patuanelli</b>, e<b> Lakshmi</b> e <b>Aditya Mittal</b>, rispettivamente presidente e direttore finanziario del gruppo ArcelorMittal, in procinto di abbandonare l'ex Ilva. Presente anche <b>Lucia Morselli</b>, ad di ArcelorMittal Italia. </p>
      <p>"Si appena concluso l'incontro con i Mittal. I signori Mittal, durante questo ampio confronto si sono resi disponibili ad avviare immediatamente una interlocuzione volta a definire un percorso condiviso a Taranto, ha detto il presidente del Consiglio in sala stampa a Palazzo Chigi, "l'obiettivo di questo percorso è arrivare a un nuovo piano industriale che assicuri il massimo impegno nel risanamento ambientale. Sono stato molto chiaro con loro, a questo punto ci vuole un piano di transizione anche energetica. È stata anche valutata l'ipotesi di un coinvolgimento pubblico".</p>
      <p>Il governo ha detto ai Mittal che "è disponibile a sostenere il processo" sull'ex Ilva "nel caso anche con misure sociali se necessarie, in accordo con le associazioni sindacali, fermo restando che andrà garantito il massimo livello di occupazione". </p>
      <related>
        <a href="https://www.agi.it/economia/arcelormittal_indagini_manager_scorte_ilva-6601044/news/2019-11-22/"/>
      </related>
      <h3>"Non abbiamo discusso dello scudo penale"</h3>
      <p>"Per consentire che questo processo possa partorire un piano ecologico, dobbiamo assicurare un rinvio dell'udienza e chiederemo ai commissari una breve dilazione dei termini processuali, per un rilancio dell'udienza lasciando in pregiudicato qualsiasi diritto di difesa", ha proseguito Conte, "siamo disponibili a concedere questo differimento a condizione che ArcelorMittal garantisca la continuità produttiva". </p>
      <p>Conte reagisce con lieve stizza alle domande sullo scudo penale, la cui rimozione è stata la ragione (o il pretesto, a seconda del punto di vista) che ha portato ArcelorMittal a comunicare l'addio agli stabilimenti: "Non abbiamo discusso di scudo penale, mi preoccupa molto di più l'obiettivo di ottenere un piano industriale sostenibile. Per noi Taranto non è più solo lo stabilimento ex Ilva ma una comunità di cittadini che attende risponde e la politica deve essere all'altezza di queste richieste. Per questo posso già ringraziare molti dei nostri campioni nazionali che si sono già prodigati a portare progetti che valuteremo insieme e torneremo presto a Taranto per un pacchetto integrato", ha aggiunto. </p>
    </article>
  </body>
</html>