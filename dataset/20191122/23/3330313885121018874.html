<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904806/koeman-we-spelen-in-amsterdam-maar-voor-je-gevoel-speel-je-ergens-anders-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-22T23:12:00+00:00"/>
    <meta property="og:title" content="Koeman: &quot;We spelen in Amsterdam, maar voor je gevoel speel je ergens anders&quot;"/>
    <meta property="og:description" content="De spelers van het Nederlands elftal hebben na de plaatsing voor het EK een bescheiden feestje gevierd. Bondscoach Ronald Koeman was na de 0-0 tegen Noord-Ierland de laatste die zijn bed opzocht. Nederland plaatste zich vorige week voor het eerst in zes jaar tijd voor een eindtoernooi. &quot;Het was niet onze beste wedstrijd. Dan is de echte blijdschap er niet, vooral omdat we zelf vonden dat het geen geweldige wedstrijd was&quot;, zegt Koeman bij Beau. &quot;Uiteindelijk eet en drink je een glas wijn en een biertje en ben je wel blij, maar dan ben je ook met elkaar. Daar moeten niet veel mensen bij zijn. Dan zijn we samen blij met wat we gepresteerd hebben.&quot; Advocaat tipt Koeman richting EK: 'Als coach wilde ik daar bij betrokken zijn'"/>
  </head>
  <body>
    <article>
      <h1>Koeman: "We spelen in Amsterdam, maar voor je gevoel speel je ergens anders"</h1>
      <address>
        <time datetime="2019-11-22T23:12:00+00:00">22 Nov 2019, 23:12</time>
      </address>
      <p>
        <b>De spelers van het Nederlands elftal hebben na de plaatsing voor het EK een bescheiden feestje gevierd. Bondscoach Ronald Koeman was na de 0-0 tegen Noord-Ierland de laatste die zijn bed opzocht. Nederland plaatste zich vorige week voor het eerst in zes jaar tijd voor een eindtoernooi.</b>
      </p>
      <p>"Het was niet onze beste wedstrijd. Dan is de echte blijdschap er niet, vooral omdat we zelf vonden dat het geen geweldige wedstrijd was", zegt Koeman bij <i>Beau</i>. "Uiteindelijk eet en drink je een glas wijn en een biertje en ben je wel blij, maar dan ben je ook met elkaar. Daar moeten niet veel mensen bij zijn. Dan zijn we samen blij met wat we gepresteerd hebben."</p>
      <p>Er is wel degelijk een feestje gevierd, zegt Koeman, al werd het voor veel spelers niet laat. "In Noord-Ierland is het een uurtje vroeger", grapt de bondscoach. "Volgens mij ging ik rond drie uur naar m'n bed en de spelers iets eerder. We hadden dinsdag de wedstrijd tegen Estland. Anders zou het wel later worden."</p>
      <p>Na de laatste EK-kwalificatiewedstrijd tegen Estland werd er niet gefeest. "Als je je laatste wedstrijd bij het Nederlands elftal speelt zijn de familie en vrienden er en zie je elkaar amper nog. Iedereen gaat direct naar hotel of naar huis, want veel spelers spelen in het buitenland."</p>
      <p>Oranje speelt in juni het EK en mag in de groepsfase drie keer in de Johan Cruijff Arena aantreden, maar Koeman plaatst een kanttekening. "Het is dit EK heel gek. Er zijn twaalf speelsteden, waaronder Amsterdam. Maar ook Amsterdam is voor de UEFA. Niet alle kaarten zijn voor de Nederlanders. Alle ruimtes in het stadion zijn van de UEFA. Dus we spelen in Amsterdam, maar voor je gevoel speel je ergens anders. Het is niet zo dat je echt thuis speelt, al is het absoluut een voordeel."</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904569/advocaat-verwacht-geen-gekke-dingen-van-koeman-grootste-deel-staat-vast-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>