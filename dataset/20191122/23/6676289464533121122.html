<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/fiica-mama-bataie-comanda-pizza-326977.html"/>
    <meta property="og:site_name" content="Observator"/>
    <meta property="article:published_time" content="2019-11-22T23:47:00+00:00"/>
    <meta property="og:title" content="O fiică și-a salvat mama din bătaia soțului pretinzând că sună să comande o pizza"/>
    <meta property="og:description" content="O mamă a fost salvată din bătaia soțului de fiica ei, care a pretins că sună să comande o pizza, dar a chemat în schimb poliția. Operatorul de la numărul de urgență a înțeles situația, iar soțul agresor a ajuns în cătușe."/>
  </head>
  <body>
    <article>
      <h1>O fiică și-a salvat mama din bătaia soțului pretinzând că sună să comande o pizza</h1>
      <address><time datetime="2019-11-22T23:47:00+00:00">22 Nov 2019, 23:47</time> by <a rel="author">Cristian Totestean</a></address>
      <p>
        <b>
          <b>O mamă a fost salvată din bătaia soțului de fiica ei, care a pretins că sună să comande o pizza, dar a chemat în schimb poliția. Operatorul de la numărul de urgență a înțeles situația, iar soțul agresor a ajuns în cătușe.</b>
        </b>
      </p>
      <p>Incidentul s-a consumat într-un apartament din Oregon, în statul american Ohio. O tânără de 38 de ani a fost martoră la agresiunea comisă de tatăl ei asupra mamei sale.</p>
      <h3>Înregistrarea audio a convorbirii</h3>
      <p>Ca să pună capăt bătăii, fiica a pretins că sună să comande o pizza. A sunat în schimb la numărul de urgență 911, varianta americană a serviciului 112. Convorbirea a fost făcută publică.</p>
      <p><b>(Tânără):</b> <i>Aș vrea să comand o pizza.</i></p>
      <p><b>(Operator 911):</b> <i>Ați sunat la 911 ca să comandați o pizza?</i></p>
      <p>(<b>Tânără):</b> <i>Da.</i></p>
      <p><b>(Operator 911):</b> <i>Este un număr greșit ca să comanzi o pizza.</i></p>
      <p><b>(Tânără):</b> <i>Nu, nu, nu, nu, nu, nu! Nu mă înțelegeți!</i></p>
      <p><b>(Operator 911):</b> <i>Gata, m-am prins, să știți!</i></p>
      <p>Odată ce și-a dat seama despre ce e vorba, operatorul 911 a intrat în jocul femeii.</p>
      <p><b>(Operator 911):</b> <i>Individul mai este acolo?</i></p>
      <p><b>(Tânără):</b> <i>Da! Am nevoie de o pizza mare!</i></p>
      <p><b>(Operator 911):</b> <i>Bine. Dar ajutor medical? Este nevoie?</i></p>
      <p><b>(Tânără):</b> <i>Nu! Aș vrea să fie cu pepperoni.</i></p>
      <figure>
        <iframe src="https://www.youtube.com/embed/cUgh6TQDvOw" width="640" height="360" data-service="Youtube" scrolling="no"/>
      </figure>
      <p>Odată ce a încheiat conversația, operatorul 911 a alertat poliția, spunând că trebuie să intervină.</p>
      <blockquote>”Să nu activați sirenele până ajungeți acolo! Persoana care a sunat a comandat o pizza și mi-a confirmat prin tot ce am spus că e un caz de violență domestică”, a transmis operatorul.</blockquote>
      <h3>Operator 911 cu 14 ani experiență</h3>
      <p>Soțul agresor, Simon Lopez, un bărbat de 56 de ani, a fost luat prin surprindere de apariția polițiștilor și a fost arestat, spune <a href="https://www.washingtonpost.com/nation/2019/11/21/her-mom-was-being-beaten-police-say-so-she-called-ordered-pizza-plan-worked/">Washington Post</a>. A fost acuzat de violență domestică, iar pe numele său a fost pusă o cauțiune de 50 de mii de dolari.</p>
      <p>Potrivit postului tv <a href="https://www.13abc.com/content/news/Local-victims-daughter-calls-911-to-order-a-pizza-to-signal-domestic-violence-565190342.html">WTVG</a>, operatorul de la 911 care a răspuns apelului tinerei se numește Tim Teneyck și are o experiență de 14 de ani la serviciul de urgență.</p>
    </article>
  </body>
</html>