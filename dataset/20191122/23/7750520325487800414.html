<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/23-lystopada-den-pam-yati-zhertv-golodomoru-stala-vidoma-programa-zahodiv-u-kyyevi.html"/>
    <meta property="og:site_name" content="1NEWS"/>
    <meta property="article:published_time" content="2019-11-22T23:55:49+00:00"/>
    <meta property="og:title" content="23 листопада – День пам’яті жертв Голодомору: стала відома програма заходів у Києві"/>
    <meta property="og:description" content="23 листопада - День пам'яті жертв Голодомору: стала відома програма заходів у Києві"/>
  </head>
  <body>
    <article>
      <h1>23 листопада – День пам’яті жертв Голодомору: стала відома програма заходів у Києві</h1>
      <h2>Зокрема, відбудуться жалобні заходи на території Національного музею «Меморіал жертв Голодомору» за участю представників органів державної влади, органів місцевого самоврядування, громадськості, духовенства, іноземних гостей</h2>
      <address>
        <time datetime="2019-11-22T23:55:49+00:00">22 Nov 2019, 23:55</time>
      </address>
      <figure>
        <img src="https://1news.com.ua/wp-content/uploads/2019/11/26-14.jpg"/>
      </figure>
      <p>У Києві до Дня пам’яті жертв Голодомору, який відзначають щороку в четверту суботу листопада, відбудуться жалобні заходи, поминальні панахиди, реквієми, тематичні виставки та традиційна акція «Засвіти свічку».</p>
      <p>Про це повідомляє 1NEWS.</p>
      <p>Зокрема, 23 листопада відбудуться жалобні заходи на території Національного музею «Меморіал жертв Голодомору» за участю представників органів державної влади, органів місцевого самоврядування, громадськості, духовенства, іноземних гостей.</p>
      <p>О 16:00 буде оголошено хвилину мовчання на вшанування пам’яті жертв голодоморів, а також проведено загальноукраїнську акцію «Засвіти свічку». У цей час кожен охочий може долучитися до акції та встановити свічку на підвіконні.</p>
      <p>Цього дня на території Києва приспустять прапори та обмежать розважальні заходи, внесуть зміни до програм комунальних засобів масової інформації.</p>
      <p>У храмах 23 листопада проводитимуть поминальні панахиди за загиблими внаслідок голодоморів в Україні.</p>
      <p>До 30 листопада триватиме виставка-реквієм «Не згасне в серці пам’яті свіча» у Міській спеціалізованій молодіжній бібліотеці «Молода гвардія».</p>
      <p>До 29 листопада у Державному архіві м. Києва відбуватиметься виставка архівних документів «До Дня пам’яті жертв Голодомору 1932-1933 років в Україні».</p>
      <p>Також у листопаді організують покази документально-хронікальних фільмів: української драми режисера Олеся Янчука «Голод-33» (1991) за мотивами повісті Василя Барки «Жовтий князь» та документальної стрічки режисера, письменниці та журналістки Ганни Гін «Жорна» (2008) у комунальних кінотеатрах мережі КП «Київкінофільм».</p>
      <p>Джерело: <a href="https://kyivcity.gov.ua/news/do_dnya_pamyati_zhertv_golodomoriv_vidbudutsya_zhalobni_zakhodi_pominalni_panakhidi_rekviyemi_ta_traditsiyna_aktsiya_zasviti_svichku/">пресслужба КМДА</a></p>
    </article>
  </body>
</html>