<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/bugetul-sua-blocat-de-negocierile-pentru-zzid-ce-compromis-bugetar-a-semnat-trump.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T05:22:00+00:00"/>
    <meta property="og:title" content="Bugetul SUA, blocat de negocierile pentru „zid”. Ce compromis bugetar a semnat Trump"/>
    <meta property="og:description" content="Preşedintele american, Donald Trump, a semnat joi seară un compromis bugetar temporar adoptat de Congres şi valabil până la 20 decembrie, pentru a evita închiderea activităţilor guvernului federal."/>
  </head>
  <body>
    <article>
      <h1>Bugetul SUA, blocat de negocierile pentru „zid”. Ce compromis bugetar a semnat Trump</h1>
      <h2>Preşedintele american, Donald Trump, a semnat joi seară un compromis bugetar temporar adoptat de Congres şi valabil până la 20 decembrie, pentru a evita închiderea activităţilor guvernului federal.</h2>
      <address>
        <time datetime="2019-11-22T05:22:00+00:00">22 Nov 2019, 05:22</time>
      </address>
      <p>În pofida negocierilor care s-au întins pe mai multe luni, opoziţia democrată şi republicanii nu au ajuns la un acord privind un buget pe termen lung, din cauza diferendelor, în special legate de finanţarea zidului de la frontiera cu Mexicul, mare promisiune de campanie a lui Donald Trump pentru a lupta împotriva imigraţiei ilegale, relatează Agerpres.</p>
      <p>Divizaţi de ancheta în vederea destituirii lansată împotriva preşedintelui Trump de democraţii din Camera Reprezentanţilor, congresmenii şi-au exprimat îngrijorarea în legătură cu capacitatea lor de a ajunge la acord bugetar pe termen lung înainte de termenul limită de la 20 decembrie.</p>
      <p>Măsura provizorie a fost semnată de Donald Trump după ce fusese aprobată în Senat, controlat de republicani, cu 74 de voturi pentru şi 20 contra. Marţi, aceasta fusese adoptată de Camera Reprezentanţilor, majoritar democrată, cu 231 de voturi pentru şi 192 contra, dintre care 12 susţineri republicane.</p>
      <p>Bugetul temporar include o mărire de salariu de 3,1% pentru armata americană, finanţează funcţionarea marelui recensământ prevăzut în 2020, precum şi importante programe din sectorul sănătăţii.</p>
      <p>De la instalarea lui Donald Trump la Casa Albă, în ianuarie 2017, Statele Unite s-au confruntat cu două închideri parţiale ale activităţilor guvernamentale federale, dintre care cel mai lung "shutdown" din istoria americană, timp de 35 de zile, în perioada cuprinsă între sfârşitul lunii decembrie 2018 şi începutul anului 2019.</p>
      <p>Sursa: Agerpres</p>
    </article>
  </body>
</html>