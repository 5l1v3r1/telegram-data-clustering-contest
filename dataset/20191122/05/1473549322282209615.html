<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/powtorzone-glosowanie-w-sejmie-w-sprawie-krs-lewica-oszustwo-i-przestepstwo,987316.html"/>
    <meta property="og:site_name" content="TVN24"/>
    <meta property="article:published_time" content="2019-11-22T05:16:00+00:00"/>
    <meta property="og:title" content="&quot;To oszustwo i przestępstwo&quot;. Lewica domaga się ujawnienia wyników głosowania"/>
    <meta property="og:description" content="Posłowie Lewicy oświadczyli w piątek w nocy, że powtórzenie w Sejmie głosowania nad wyborem posłów do nowej KRS to łamanie zasad demokracji, oszustwo i przestępstwo. Jak dodali, domagają się ujawni..."/>
  </head>
  <body>
    <article>
      <h1>"To oszustwo i przestępstwo". Lewica domaga się ujawnienia wyników głosowania</h1>
      <address><time datetime="2019-11-22T05:16:00+00:00">22 Nov 2019, 05:16</time> by <a rel="author">asty//now</a></address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/6107423e-a0a5-4038-aa6b-6027b45041b6.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/a31e9978-4b07-488c-9b60-c3b72d6b97d7-480p.mp4"/>
          <figcaption>"Oszustwo i przestępstwo" w sprawie głosowania do KRS</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/97056282-a141-4402-b8f3-7cfa4ca59793-480p.mp4"/>
          <figcaption>"Żądamy ujawnienia prawdziwych wyników głosowania do KRS"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/a6a74a8c-33fe-402a-9c71-dc7827c21092-480p.mp4"/>
          <figcaption>Kontrowersyjne nocne głosowanie. "Trzeba powtórzyć, bo my...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/c27d7354-3942-4a1d-9245-067a322eed17-480p.mp4"/>
          <figcaption>"To, co się stało w tej izbie, to jest skandal"</figcaption>
        </figure>
        <figcaption>Politycy Lewicy domagają się ujawnienia nagrania rozmowy marszałek Elżbiety Witek<cite>Foto: tvn24 | Video: tvn24</cite></figcaption>
      </slideshow>
      <h3>Posłowie Lewicy oświadczyli w piątek w nocy, że powtórzenie w Sejmie głosowania nad wyborem posłów do nowej KRS to "łamanie zasad demokracji, oszustwo i przestępstwo". Jak dodali, domagają się ujawnienia treści rozmowy marszałek Elżbiety Witek z jedną z posłanek PiS oraz wyników głosowania, które marszałek powtórzyła, tłumacząc to awarią systemu do oddawania głosów.</h3>
      <p>W nocy z czwartku na piątek Sejm wybrał posłów PiS Marka Asta, Arkadiusza Mularczyka, Bartosza Kownackiego i Kazimierza Smolińskiego na członków Krajowej Rady Sądownictwa. Głosowanie zostało powtórzone, posłowie opozycji skandowali: "oszustwo".</p>
      <p>Politycy Lewicy zapowiedzieli, że wystąpią do prokuratora generalnego o ujawnienie nagrania z rozmowy marszałek Sejmu Elżbiety Witek z jedną z posłanek PiS, która miała wzywać ją do powtórzenia głosowania.</p>
      <p>Na nagraniach dostępnych na stronie internetowej Sejmu słychać słowa: "Trzeba anulować, bo my przegramy, za dużo osób".</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/294f1a18-82c0-40b8-bf96-d633dd709a1f.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Kontrowersyjne nocne głosowanie. "Trzeba powtórzyć, bo my przegramy"<cite>Wideo: tvn24</cite></figcaption>
      </figure>
      <h3>"To oszustwo i przestępstwo"</h3>
      <related>
        <a href="https://www.tvn24.pl/wiadomosci-z-kraju,3/szescioro-poslow-zgloszonych-do-nowej-krs,986763.html"/>
      </related>
      <p>- Stała się rzecz niebywała, która nie zdarzyła się chyba nigdy dotąd w historii polskiego parlamentaryzmu. Pani marszałek Witek oznajmiła po głosowaniu panu prezesowi Jarosławowi Kaczyńskiemu, że trzeba powtórzyć głosowanie, "bo je przegraliśmy" - powiedziała rzeczniczka klubu Anna-Maria Żukowska.</p>
      <p>Dodała, że Elżbieta Witek "nie ujawniła tego posłom i posłankom i powtórzyła 'bez żadnego trybu' głosowanie, żeby umożliwić PiS wybranie wszystkich czterech reprezentantów Sejmu do KRS".</p>
      <p>- Stanowczo się temu sprzeciwiamy. To nie tylko łamanie zasad demokracji, ale naszym zdaniem oszustwo i przestępstwo - oświadczyła.</p>
      <p>Przewodniczący klubu Krzysztof Gawkowski poinformował, że Lewica wystąpiła z wnioskiem formalnym o przedstawienie wyników głosowania nad wyborem członków KRS.</p>
      <p>Przeprowadzone w nocy z czwartku na piątek głosowanie miało burzliwy przebieg. Podczas pierwszego głosowania, prowadząca obrady marszałek Elżbieta Witek stwierdziła, że nie działa system do oddawania głosów i w związku z tym zdecydowała się anulować głosowanie. W tym czasie posłowie opozycji nawoływali do wyświetlenia wyniku głosowania.</p>
      <h3>"Tragiczny dzień łamania demokratycznych standardów prawa"</h3>
      <p>- W dniu jutrzejszym przedstawimy również informację, którą skierujemy do prokuratora generalnego, o ujawnienie tego nagrania w związku z podejrzeniem popełnienia przestępstwa. Nie ma miejsca w polskim parlamencie na łamanie podstawowych zasad demokracji. Polski parlament, uświęcony przyjęciem konstytucji, która miała strzec przed takimi nocami, dzisiaj został tragicznie pogrzebany. Klub parlamentarny Lewicy nigdy się na takie praktyki nie będzie zgadzał - zaznaczył Gawkowski.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/0549f45a-7fde-42b9-808d-2ff8d712cee4.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>"To, co się stało w tej izbie, to jest skandal"<cite>Wideo: tvn24</cite></figcaption>
      </figure>
      <related>
        <a href="https://www.tvn24.pl/wiadomosci-z-kraju,3/budka-bedziemy-zadac-od-pis-wycofania-dwoch-kandydatur-do-krs,987107.html"/>
      </related>
      <p>- Ten dzień zapisze się w historii polskiego parlamentaryzmu jako tragiczny dzień łamania demokratycznych standardów prawa, regulaminu Sejmu, a przede wszystkim wyborczego oszustwa - powiedział.</p>
      <h3>"To jest prawdopodobnie naruszenie polskiego prawa"</h3>
      <p>- Pani marszałek na wniosek jednej z posłanek PiS, która oświadczyła, że głosowanie zostanie przegrane przez PiS, zdecydowała się powtórzyć to głosowanie, zrzucając odpowiedzialność na opozycję - dodał poseł.</p>
      <p>- Nie wiem, czy pani marszałek zrobiła to, co zrobiła z głupoty czy z cynizmu, ale to jest naruszenie nie tylko dobrych obyczajów parlamentarnych, to jest prawdopodobnie naruszenie polskiego prawa. Nie możemy tego zostawić - powiedział Adrian Zandberg.</p>
      <p>- Rozumiem, że PiS ma przekonanie, że skoro ma większość w parlamencie, to wolno mu wszystko, ale nie, nie wolno mu wszystkiego. To historia, która nie ma prawa wydarzać się w parlamencie demokratycznego państwa - dodał poseł Lewicy.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/budka-bedziemy-zadac-od-pis-wycofania-dwoch-kandydatur-do-krs,987107.html"/>
        <a href="https://www.tvn24.pl/wiadomosci-z-kraju,3/szescioro-poslow-zgloszonych-do-nowej-krs,986763.html"/>
      </related>
    </article>
  </body>
</html>