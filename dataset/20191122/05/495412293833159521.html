<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/spillo-sardine-la-testimonianza-che-fa-invidia-a-m5s-e-nuoce-al-pd/1952075/"/>
    <meta property="og:site_name" content="IlSussidiario"/>
    <meta property="article:published_time" content="2019-11-22T05:05:39+00:00"/>
    <meta property="og:title" content="SPILLO/ Sardine, la “testimonianza” che fa invidia a M5s e nuoce al Pd"/>
    <meta property="og:description" content="Le “Sardine” sono un rimpianto di M5s e una incognita per il Pd, preoccupato della loro presenza “muta”. Ma daranno una mano a Bonaccini"/>
  </head>
  <body>
    <article>
      <h1>SPILLO/ Sardine, la “testimonianza” che fa invidia a M5s e nuoce al Pd</h1>
      <h2>Le “Sardine” sono un rimpianto di M5s e una incognita per il Pd, preoccupato della loro presenza “muta”. Ma daranno una mano a Bonaccini</h2>
      <address><time datetime="2019-11-22T05:05:39+00:00">22 Nov 2019, 05:05</time> by <a rel="author" href="https://www.ilsussidiario.net/autori/daniele-marchetti/" target="_blank">Daniele Marchetti</a></address>
      <p>In principio fu il popolo del pratone di Pontida ed il nemico era “il malaffare partitocratico”.</p>
      <p>Poi apparvero i girotondi, il cui nemico apparente s’incarnava nel “Caimano” (al secolo Silvio Berlusconi) e quello vero nella dirigenza del “nuovo partito comunista”. Memorabile la frase di Nanni Moretti: “con questi non vinceremo mai!”.</p>
      <p>Quindi venne il tempo dei “Vaffa Day” e il nemico di Beppe Grillo, comico divenuto affabulatore politico, tornò ad essere il sistema istituzional-politico regno di “malgoverno” e corruzione.</p>
      <p>Infine <a href="https://www.ilsussidiario.net/news/spillo-quegli-happy-hour-della-sardine-signorili/1951627/">la piazza delle “Sardine”</a>: una festa di popolo (non già, un popolo) la cui identità (come quella del governo giallo-rosso) sembra riassumersi – e risolversi – nell’anti-salvinismo.</p>
      <p>Tutto appare vecchio sotto il sole!</p>
      <p>Le sardine “non legano” soprattutto a sinistra, con quel Pd di cui sono evidente controcanto.</p>
      <p>Le composte piazze di Bologna e Modena non hanno bandiere, non contestano, non gridano e persino, non parlano; ma ci sono.</p>
      <p>Ecco la loro forza: le Sardine altro non sono che un “moto di testimonianza”; l’onda lunga della paura ma, al tempo stesso, un argine discreto di speranza.</p>
      <p>La politica è altrove: nelle cene, nei talk show, nei comizi. Qui c’è l’umanità del quotidiano, nient’altro che una sobria normalità.</p>
      <p>“Bologna non si Lega” più che uno slogan appare un metodo ed un monito. </p>
      <p>Le Sardine – è dichiarato – non si incatenano a nessuno né di qua, né di là: contano in quanto ci sono. E fin quando ci saranno! </p>
      <p>Non sono proposta ma semplice presenza.</p>
      <p>Certo, l’obiettivo politico c’è ed è assai preciso, ma la finalità politica non sembra essere la sconfitta della Lega. Salvini difficilmente vincerà in Emilia-Romagna e il movimento delle “Sardine” finirà per divenire una mano “benedetta” e del tutto inattesa per l’apprezzato presidente Stefano Bonaccini.</p>
      <p>Ma nulla è legato. Niente conquistato.</p>
      <p>Le sardine si muovono a branchi: oggi viaggiano in una direzione… domani, chissà.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/macron-come-le-pen-e-salvini-svolta-a-destra-promette-linea-dura-sullimmigrazione/1952522/"/>
        <a href="https://www.ilsussidiario.net/news/mes-vertice-governo-pd-m5s-leu-iv-salvini-vs-conte-alto-tradimento-merita-carcere/1952181/"/>
        <a href="https://www.ilsussidiario.net/news/sondaggi-politici-lega-33-governo-al-43-m5s-in-emilia-freno-a-bonaccini/1952122/"/>
        <a href="https://www.ilsussidiario.net/news/sardine-registrato-simbolo-in-ue-nasce-manifesto-populisti-la-festa-e-finita/1952184/"/>
        <a href="https://www.ilsussidiario.net/news/liliana-segre-pronta-a-guidare-commissione-sono-stanca-ma-non-mi-arrendo/1952116/"/>
        <a href="https://www.ilsussidiario.net/news/m5s-voto-rousseau-per-regionali-emilia-e-calabria-subdolo-gioco-di-palazzo/1951691/"/>
      </related>
    </article>
  </body>
</html>