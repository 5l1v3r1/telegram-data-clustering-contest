<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520904-david-zahn-zmeny-v-politice-na-ktere-by-si-investori-meli-dat-pozor/"/>
    <meta property="og:site_name" content="KurzyCZ"/>
    <meta property="article:published_time" content="2019-11-22T05:48:20+00:00"/>
    <meta property="og:title" content="David Zahn: Změny v politice, na které by si investoři měli dát pozor"/>
    <meta property="og:description" content="Vývoj brexitu bude pravděpodobně i nadále v roce 2020 vrhat svůj stín na Evropu. Brexit sice dominuje zpravodajským titulkům, přesto tu jsou ale další rizika, která by mohli investoři přehlédnout a která by mohla výrazně zvýšit volatilitu trhu."/>
  </head>
  <body>
    <article>
      <h1>David Zahn: Změny v politice, na které by si investoři měli dát pozor</h1>
      <address><time datetime="2019-11-22T05:48:20+00:00">22 Nov 2019, 05:48</time> by <a rel="author">Patria</a></address>
      <p>
        <b>Vývoj <a href="https://www.kurzy.cz/brexit/">brexitu</a> bude pravděpodobně i nadále</b>
        <b> v <a href="https://www.kurzy.cz/finance/2020/">roce 2020</a></b>
        <b> vrhat</b>
        <b> svůj</b>
        <b> stín na <a href="https://www.kurzy.cz/tema/evropa/">Evropu</a>. B</b>
        <b>rexit sice dominuje z</b>
        <b>pravodajským titulkům, přesto tu</b>
        <b> jsou</b>
        <b> ale další rizika, která by mohli investoři přehlédnout a která by mohla výrazně zvýšit volatilitu trhu.</b>
      </p>
      <p>
        <b>Merkelová nechce nechat srdce <a href="https://www.kurzy.cz/tema/evropa/">Evropy</a> v mocenském vakuu</b>
      </p>
      <p>Německá politika má v nadcházejícím roce velký potenciál překvapit vzhledem k tomu, že se blíží odchod kancléřky Angely Merkelové v <a href="https://www.kurzy.cz/finance/2021/">roce 2021</a>. Z ekonomického hlediska zůstává Německo podle názoru Franklin Templeton v zásadě zdravé, a to navzdory zranitelnosti výrobního sektoru vůči obchodním válkám. Kdo bude Merkelovou následovat, to je už ale jiná otázka.</p>
      <p>V této zemi, která je známá svými hladkými a ne moc častými změnami ve vedení, není žádný jasný favorit, který by mohl německou kancléřku nahradit. Toto rostoucí mocenské vakuum zesílila svým nepřesvědčivým projevem upřednostňovaná kandidátka Annegret Kramp-Karrenbauerová, která od Merkelové převzala na konci roku 2018 vůdcovství nad vládnoucí <a href="https://volby.kurzy.cz/strany">stranou</a> křesťanských demokratů. Vyřešení otázky, kdo povede jeden z nejdůležitějších států <a href="https://www.kurzy.cz/tema/evropa/">Evropy</a>, bude mít pravděpodobně dalekosáhlé důsledky a vyžaduje pečlivou pozornost.</p>
      <p>Spolu s německou politikou bude mít na <a href="https://www.kurzy.cz/akcie-eu/eurostoxx50-12/">evropské trhy</a> vliv i vývoj a výsledek amerických prezidentských <a href="https://volby.kurzy.cz/">voleb</a> koncem <a href="https://www.kurzy.cz/finance/2020/">roku 2020</a>. Pokud by politika nadcházejícího amerického prezidenta zahrnovala posun směrem k mnohem expanzivnější fiskální politice, očekává Franklin Templeton, že výnosy evropských <a href="https://www.kurzy.cz/dluhopisy/">dluhopisů</a> budou dohánět ty světové, jakmile se posunou výš, bez ohledu na to, zda rovněž <a href="https://www.kurzy.cz/tema/evropa/">Evropa</a> provede podobnou fiskální expanzi.</p>
      <p>
        <b>Lagarde se snaží prosadit odvážnou klimatickou agendu</b>
      </p>
      <p>Další ze změn ve vedení v <a href="https://www.kurzy.cz/tema/evropa/">Evropě</a>, která by mohla být pro <a href="https://www.kurzy.cz/tema/evropa/">Evropu</a> v <a href="https://www.kurzy.cz/finance/2020/">roce 2020</a> velmi významná, bylo jmenování Christine Lagarde prezidentkou Evropské centrální banky (<a href="https://www.kurzy.cz/tema/ecb/">ECB</a>), kde nahradila Maria Draghiho. Její priority se, zdá se, ztrojnásobily: posun směrem k úplné bankovní unii v celé <a href="https://www.kurzy.cz/tema/eurozona/">eurozóně</a>; vyvíjení tlaku na členské státy s rozpočtovými přebytky, aby poskytly fiskální stimuly, které by posílily růst; a protlačení agendy, která staví změnu klimatu za jádro politiky <a href="https://www.kurzy.cz/tema/ecb/">ECB</a>.</p>
      <p>Pokud jde o konvenční měnovou politiku, manévrovací prostor Lagarde se zdá být omezen již velmi uvolněným postojem centrální banky. V případě prudkého hospodářského poklesu však pravděpodobně zváží další rozšíření kvantitativního uvolňování na další finanční aktiva, případně i ETF a bankovní <a href="https://www.kurzy.cz/pujcky/">půjčky</a>. Propojení takové agendy s nákupy aktiv šetrných ke klimatu brání relativně malá velikost „zeleného“ trhu s <a href="https://www.kurzy.cz/dluhopisy/">dluhopisy</a>. V poslední době se ale objevily možné alternativy. Evropská <a href="https://akcie-cz.kurzy.cz/akcie/investicni-banka-3149/">investiční banka</a> (EIB) zvažuje ukončení všech <a href="https://www.kurzy.cz/pujcky/">půjček</a> na fosilní paliva, když předsedkyně Evropské komise Ursula von der Leyen obhajuje novou vedoucí úlohu EIB ve financování přechodu na nízkouhlíkovou ekonomiku.</p>
      <p>I přes pochyby o hospodářské výkonnosti <a href="https://www.kurzy.cz/tema/eurozona/">eurozóny</a> v roce 2019 si Franklin Templeton myslí, že by investoři neměli ztrácet ze zřetele relativně silný <a href="https://www.kurzy.cz/cnb/ekonomika/prace-a-mzdy/">trh práce</a> a jeho pozitivní vliv na výdaje spotřebitelů. Pokud by se napětí na světovém obchodu snížilo, mohla by se německá <a href="https://www.kurzy.cz/makroekonomika/">ekonomika</a> rychle vzpamatovat, a to by v kombinaci se solidními základy domácí poptávky mohlo vést v <a href="https://www.kurzy.cz/finance/2020/">roce 2020</a> ke stabilizaci růstu. Zdá se však nepravděpodobné, že by růst v celé <a href="https://www.kurzy.cz/tema/eurozona/">eurozóně</a> vzrostl natolik, aby změnil postoj <a href="https://www.kurzy.cz/tema/ecb/">ECB</a> ohledně ultra nízkých úrokových sazeb a kvantitativního uvolňování.</p>
      <p>Co se týče evropských <a href="https://www.kurzy.cz/dluhopisy/">dluhopisů</a>, bude jedním z mnoha vlivů v <a href="https://www.kurzy.cz/finance/2020/">roce 2020</a> <a href="https://www.kurzy.cz/brexit/">brexit</a>. Rostoucí diverzifikace v regionu díky tomu, že se globální emitenti snaží využít relativně nízkých nákladů na půjčku, je pro mnoho investorů atraktivní a představuje potenciál i pro zahraniční účastníky trhu, a to i při zohlednění nákladů na zajištění měnového rizika. Franklin Templeton však upřednostňuje poněkud opatrnější postoj kvůli volatilitě trhu, která je, jak se zdá, nevyhnutelná vzhledem k politickým a ekonomickým změnám, ke kterým v průběhu roku pravděpodobně dojde.</p>
      <p>
        <i>Autor: David Zahn, seniorní viceprezident u Franklin Templeton Fixed Income Group</i>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/486694-bank-of-japan-nechava-menovou-politiku-beze-zmen-a-snizuje-vyhled-pro-rust-ekonomiky/"/>
        <a href="https://www.kurzy.cz/zpravy/488326-ovlivni-klimaticke-zmeny-i-monetarni-politiku/"/>
        <a href="https://www.kurzy.cz/zpravy/nazory/A-V-T-29129/"/>
        <a href="https://www.kurzy.cz/zpravy/377892-cina-zvazuje-zmeny-v-politice-jednoho-ditete/"/>
        <a href="https://www.kurzy.cz/tema/5562694.html"/>
        <a href="https://www.kurzy.cz/zpravy/495717-zmena-dividendove-politiky-cez-je-primarne-soucasti-kompromisu-mezi-hradem-a-premierem-babisem/"/>
        <a href="https://www.kurzy.cz/zpravy/388063-boj-ponechava-monetarni-politiku-beze-zmen/"/>
        <a href="https://video.kurzy.cz/y/ZHYycoHJ4cc/"/>
        <a href="https://www.kurzy.cz/zpravy/367039-obama-planuje-radikalni-zmenu-energeticke-politiky-usa/"/>
        <a href="https://www.kurzy.cz/zpravy/441431-politika-cnb-beze-zmen-stejne-jako-koruna-rok-uzavre-na-25-70-czk-eur-komentar/"/>
        <a href="https://www.kurzy.cz/zpravy/346669-monetarni-politika-v-anglii-zustava-beze-zmeny/"/>
        <a href="https://www.kurzy.cz/zpravy/371630-cnb-ponechala-menovou-politiku-beze-zmen/"/>
      </related>
    </article>
  </body>
</html>