<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/490920-elliniko-maxi-xarakomaton-gia-to-kazino/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T05:45:26+00:00"/>
    <meta property="og:title" content="Ελληνικό: Μάχη χαρακωμάτων για το καζίνο"/>
    <meta property="og:description" content="Ανθρακες ο θησαυρός για τον οριστικό έλεγχο από την Επιτροπή Διενέργειας των δικαιολογητικών συμμετοχής των δύο υποψήφιων για την ανάληψη της άδειας"/>
  </head>
  <body>
    <article>
      <h1>Ελληνικό: Μάχη χαρακωμάτων για το καζίνο</h1>
      <address><time datetime="2019-11-22T05:45:26+00:00">22 Nov 2019, 05:45</time> by <a rel="author">ΧΑΡΗΣ ΝΤΙΓΡΙΝΤΑΚΗΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490920-elliniko-maxi-xarakomaton-gia-to-kazino/#">Facebook 0</a>
        </li>
        <li>
          <a href="https://www.eleftherostypos.gr/ellada/490920-elliniko-maxi-xarakomaton-gia-to-kazino/#">Twitter</a>
        </li>
        <li>
          <a href="https://www.eleftherostypos.gr/ellada/490920-elliniko-maxi-xarakomaton-gia-to-kazino/#">LinkedIn</a>
        </li>
        <li>
          <a href="https://www.eleftherostypos.gr/ellada/490920-elliniko-maxi-xarakomaton-gia-to-kazino/#">Περισσότερα</a>
        </li>
      </ul>
      <p>Ανθρακες ο θησαυρός για τον οριστικό έλεγχο από την Επιτροπή Διενέργειας των δικαιολογητικών συμμετοχής των δύο υποψήφιων για την ανάληψη της άδειας λειτουργίας Καζίνο στο Ελληνικό.</p>
      <p>Οπως όλα δείχνουν, η σχετική συνεδρίαση θα λάβει χώρα την προσεχή εβδομάδα και οι ελπίδες για τελεσφόρηση της διαδικασίας μέχρι τις αρχές Δεκεμβρίου αποδεικνύονται φρούδες. Κοινός τόπος είναι ότι η μάχη χαρακωμάτων που έχει παιχτεί αναφορικά με ενστάσεις και αντεγκλήσεις μεταξύ των δύο μονομάχων έχει οδηγήσει σε μεγάλη καθυστέρηση την όλη διαδικασία και σε αδιέξοδο την Επιτροπή.</p>
      <p>Στην προγραμματισμένη για χθες το μεσημέρι συνεδρίασή της η Επιτροπή Διενέργειας δεν κατέστη δυνατό να λάβει απόφαση επί των υπομνημάτων που κατέθεσαν οι δύο υποψήφιοι, η σύμπραξη Mohegan Gaming &amp; Entertainment (MGE) – ΓΕΚ ΤΕΡΝΑ και η Hard Rock International (ΗRI), αναφορικά με τα δικαιολογητικά συμμετοχής τους στον διαγωνισμό.</p>
      <p>Υπενθυμίζεται ότι από τις 4 Οκτωβρίου, όταν και κατατέθηκαν οι φάκελοι των δεσμευτικών προσφορών των δύο υποψηφίων, η διαδικασία αξιολόγησης των νομιμοποιητικών εγγράφων διεκόπη. Τούτο συνέβη διότι η πλευρά της ΗRI επιχείρησε να δημιουργήσει κωλύματα αιτούμενη να χαρακτηριστεί εμπιστευτικό σημαντικό μέρος των εγγράφων της και ως εκ τούτου να μην αποκτήσει πρόσβαση σε αυτά η πλευρά της Mohegan. Αυτό προκάλεσε την αντίδραση της Mohegan και μπροστά στο αδιέξοδο που διαγραφόταν, η Επιτροπή ζήτησε την υποβολή υπομνημάτων από τις δύο πλευρές.</p>
      <h3>Ελεγχος</h3>
      <p>Ενώ τα «Τόμαχοκ του πολέμου» είχαν ήδη βγει τα υπομνήματα υπεβλήθησαν στο λυκαυγές του Νοεμβρίου και στο διάστημα που μεσολάβησε πραγματοποιήθηκε ο έλεγχός τους από τους συμβούλους της Επιτροπής Διενέργειας που είχε ορίσει η Επιτροπή Εποπτείας και Ελέγχου Παιγνίων. Βάσει αυτής, θα καθοριστεί όχι μόνον η στάση των δύο διαγωνιζομένων αλλά και εν γένει η πορεία του κρίσιμου διαγωνισμού για την παραχώρηση της άδειας καζίνο και συνολικά για το project του Ελληνικού.</p>
      <p>Υπογραμμίζεται πως η Επιτροπή Διενέργειας εισηγείται για τις δέουσες ενέργειες στην αναθέτουσα αρχή του διαγωνισμού, εν προκειμένω την ΕΕΕΠ, που και θα αποφασίσει για τα επόμενα βήματα της διαδικασίας. Οπως εξηγούν νομικοί κύκλοι, εφόσον η Επιτροπή εισηγηθεί θετικά για τα νομιμοποιητικά έγγραφα των δύο εταιρειών, τυπικά ο διαγωνισμός περνά στην επόμενη φάση που αφορά στην αξιολόγηση των τεχνικών και οικονομικών προσφορών.</p>
      <h3>Ελλείψεις</h3>
      <p>Ωστόσο, πληροφορίες αναφέρουν πως έχουν εντοπιστεί σημαντικές ελλείψεις στον έναν εκ των δύο φακέλων που έχουν κατατεθεί, κάτι που εφόσον επιβεβαιωθεί οδηγεί στον αποκλεισμό.</p>
      <p>Εάν η απόφαση της Επιτροπής κινηθεί προς αυτή την κατεύθυνση, θεωρείται βέβαιο πως θα τηρηθεί η νομιμότητα με δεδομένη τη σημασία του διαγωνισμού και τη δέσμευση της κυβέρνησης για την τήρηση «απολύτου διαφάνειας» επί της διαδικασίας.</p>
      <p>Διαδικασία που προσέλκυσε δύο ενδιαφερόμενους οι οποίοι κατέθεσαν δεσμευτικές προσφορές με αποτέλεσμα να εκπληρώνεται το βασικό κριτήριο του ανταγωνισμού. Σε διαφορετική περίπτωση, αναμφίβολα η όλη διαδικασία θα εκτροχιαστεί, με ασύμμετρες επιπτώσεις για την πορεία της επένδυσης στο Ελληνικό. Σημειώνεται πως επί της απόφασης που θα λάβει η Επιτροπή Παιγνίων προβλέπεται η δυνατότητα υποβολής ενστάσεων, σε διάστημα έως 10 ημέρες από την κοινοποίηση της απόφασης.</p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490920-elliniko-maxi-xarakomaton-gia-to-kazino/#">Facebook 0</a>
        </li>
        <li>
          <a href="https://www.eleftherostypos.gr/ellada/490920-elliniko-maxi-xarakomaton-gia-to-kazino/#">Twitter</a>
        </li>
        <li>
          <a href="https://www.eleftherostypos.gr/ellada/490920-elliniko-maxi-xarakomaton-gia-to-kazino/#">LinkedIn</a>
        </li>
        <li>
          <a href="https://www.eleftherostypos.gr/ellada/490920-elliniko-maxi-xarakomaton-gia-to-kazino/#">Περισσότερα</a>
        </li>
      </ul>
    </article>
  </body>
</html>