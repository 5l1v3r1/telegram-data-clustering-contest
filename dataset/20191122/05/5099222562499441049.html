<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-23506535-subiectele-zilei-strigatul-ajutor-unui-roman-arestat-india-daca-autoritatile-din-tara-mea-nu-ajuta-vor-omori-rusia-invins-fara-tancuri-moldova-prin-santaj-economic-krastev-trebuie-gaseasca-noua-identi.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T05:17:00+00:00"/>
    <meta property="og:title" content="Subiectele zilei: Strigătul de ajutor al unui român arestat în India. „Dacă autorităţile din ţara mea nu mă ajută, mă vor omorî“; Rusia a învins fără tancuri în Moldova – prin șantaj economic ;Krastev: &quot;UE trebuie să găsească o nouă identitate politică&quot;"/>
    <meta property="og:description" content="Deși realitatea este alta, Dăncilă spune că Iohannis e vinovat că România nu este membru nepermanent în Consiliul de Securitate ONU Liderul social-democraţilor, Viorica Dăncilă, a"/>
  </head>
  <body>
    <article>
      <h1>Subiectele zilei: Strigătul de ajutor al unui român arestat în India. „Dacă autorităţile din ţara mea nu mă ajută, mă vor omorî“; Rusia a învins fără tancuri în Moldova – prin șantaj economic ;Krastev: "UE trebuie să găsească o nouă identitate politică"</h1>
      <address><time datetime="2019-11-22T05:17:00+00:00">22 Nov 2019, 05:17</time> by <a rel="author">Sabina Bujoreanu</a></address>
      <p><b>Strigătul de ajutor al unui român arestat în India. „Dacă autorităţile din ţara mea nu mă ajută, mă vor omorî“</b>. Craioveanul Alex Marinoiu a fost arestat în India în februarie 2017, după ce procurorii l-au acuzat că ar face parte dintr-o grupare specializată în infracţiuni informatice. Bărbatul spune că a ajuns în India ca turist şi că nu are legătură cu acest caz „Nu cer decât să fiu ajutat să am un proces corect. Nu-mi dau nici măcar translator“."Mă numesc Marinoiu Nuţă Alexandru. Am fost arestat de Interpol în Nicaragua pe data de 28 februarie 2017. Nu am ştiut că sunt pe Interpol, am fost reţinut să-mi verifice viza. Viza mea nu era pe paşaport şi am fost reţinut de Interpol. Am stat un an în custodia Poliţiei, arestat într-o celulă foarte rea, fără lumină, fără să văd soarele, fără mâncare, în boxe" relatează <a href="https://adevarul.ro/locale/craiova/strigatul-ajutor-unui-roman-arestat-india-daca-autoritatile-tara-nu-ajuta-vor-omori-exclusiv-audio-1_5dd4bbed5163ec4271360443/index.html">Adevărul</a>.<br/><br/><b>Deși realitatea este alta, Dăncilă spune că Iohannis e vinovat că România nu este membru nepermanent în Consiliul de Securitate ONU.</b> Liderul social-democraţilor, Viorica Dăncilă, a declarat, joi, în conferință de presă, că nu este vinovată, ca fost premier, că România nu a devenit membru nepermanent al Consiliului de Securitate ONU, adăugând că vinovăţia aparţine actualului şef al statului care „nu a avut niciun dialog şi nicio negociere pentru obţinerea acestui post”, scrie<a href="https://www.digi24.ro/stiri/actualitate/politica/desi-realitatea-este-alta-dancila-spune-ca-iohannis-e-vinovat-ca-romania-nu-este-membru-nepermanent-in-consiliul-de-securitate-onu-1220178"> Digi24</a>.<br/><br/><b>Ludovic Orban, discurs în limba engleză la Congresul PPE. Asigurările date UE.</b> Premierul Ludovic Orban a declarat, joi, că după alegerile prezidenţiale România va rămâne “o parte foarte puternică din familia europeană”. Șeful executivului și-a susținut discursul în limba engleză. “Cetăţenii europeni au votat pentru PPE şi au oferit o victorie pentru PPE la nivel european. Am obţinut majoritatea în Parlamentul European, chiar dacă socialiştii au visat timp de o săptămână că l-ar putea pune pe preşedintele Comisiei, chiar dacă nu au câştigat alegerile, potrivit<a href="https://stirileprotv.ro/stiri/politic/ludovic-orban-discurs-in-limba-engleza-la-congresul-ppe-asigurarile-date-ue.html"> ProTv.<br/></a><br/><b>De ce n-au circulat tramvaiele în Pipera. O șoferiță blondă rămăsese cu mașina blocată pe linie.</b> O șoferiță care conducea un autoturism cu număr de Prahova a reușit joi seara să blocheze tramvaiele în Pipera, după ce mașina pe care o conducea a rămas blocată pe linie, relatează .Ea a depășit pe linia de tramvai coloana de mașini de pe Bulevardul Dimitrie Pompeiu. Nefiind din București, a încercat să facă același lucru și după ce a virat la dreapta, pe Șoseaua Petricani, unde liniile de tramvai sunt supraînălțate, asemenea șinelor de cale ferată, relatează <a href="https://newsweek.ro/actualitate/de-ce-n-au-circulat-tramvaiele-in-pipera-o-soferita-blonda-ramasese-cu-masina-blocata-pe-linie">Newsweek</a>.<br/><b><br/></b><b>Rusia a învins fără tancuri în Moldova – prin șantaj economic, capcane și stratageme politice. </b>Igor Dodon și Ion Chicu „amenință” că vor transforma, din februarie 2020, țara într-un șantier. Ei spun că drumurile vor fi reabilitate cu bani dintr-un credit de jumătate de miliard de dolari promis de Rusia.Cei doi s-au grăbit să împartă deja banii rusești pentru construcția unei centuri în jurul Chișinăului și reabilitarea a zece drumuri naționale, deși deocamdată se discută cu rușii doar la nivel de idee, titrează<a href="https://www.dw.com/ro/rusia-a-%C3%AEnvins-f%C4%83r%C4%83-tancuri-%C3%AEn-moldova-prin-%C8%99antaj-economic-capcane-%C8%99i-stratageme-politice/a-51350707"> Deutche Welle</a>.<br/><br/><b>Șeful Ambulanței Timiș recunoaște: ”Eu am fost medic dispecer sâmbătă seara și apoi am intrat în concediu”</b>. Iancu Leonida, șeful SAJ Timiș, a confirmat azi pentru Libertatea că el a fost medicul dispecer în prima zi în care au început să curgă apelurile la 112 din blocul de pe Strada Mioriței numărul 8, zi în care au murit doi copii. Ordinul Ministerului Sănătății arată că el trebuia să descopere legăturile între apeluri, simptomele comune și morțile copiilor. Iancu Leonida nu și-a dat seama de nimic și a plecat luni în concediu pentru a reapărea marți, notează <a href="https://www.libertatea.ro/stiri/exclusiv-seful-ambulantei-timis-recunoaste-eu-am-fost-medic-dispecer-sambata-seara-si-apoi-am-intrat-in-concediu-conform-ordinului-ms-leonida-trebuia-sa-raporteze-evenimentul-2808554">Libertatea</a>.<br/><br/><b>Krastev: "UE trebuie să găsească o nouă identitate politică"</b>. Vestul a câștigat Războiul Rece, dar s-a pierdut între timp pe sine, scrie politologul bulgar Ivan Krastev în ultima sa carte. Cum se poate regăsi Europa și cum pot fi depășite tensiunile Est-Vest în UE?DW: Presa europeană vă numește "vocea Europei de Est", pentru că puneți la îndoială explicațiile obișnuite venite din Occident cu privire la tensiunile Est-Vest. Ce se află în spatele acestor tensiuni? Ivan Krastev: Există trei linii de separare în Europa. Cea mai mare prăpastie nu este între Vest și Est, ci între marile orașe și regiunile rurale. Diferențele dintre Viena și Budapesta sunt mult mai mici decât cele dintre Viena și anumite regiuni rurale din Austria sau între Budapesta și oraşele de provincie ungare, potrivit <a href="https://www.dw.com/ro/krastev-ue-trebuie-s%C4%83-g%C4%83seasc%C4%83-o-nou%C4%83-identitate-politic%C4%83/a-51336272">Deutche Welle</a>.</p>
    </article>
  </body>
</html>