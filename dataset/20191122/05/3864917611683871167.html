<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823179-sogodni-15ta-ricnica-pocatku-pomarancevoi-revolucii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T05:51:00+00:00"/>
    <meta property="og:title" content="Сьогодні 15-та річниця початку Помаранчевої революції"/>
    <meta property="og:description" content="Помаранчева революція 2004 року розпочалася 22 листопада мітингом на Майдані Незалежності."/>
  </head>
  <body>
    <article>
      <h1>Сьогодні 15-та річниця початку Помаранчевої революції</h1>
      <h2>Помаранчева революція 2004 року розпочалася 22 листопада мітингом на Майдані Незалежності.</h2>
      <address>
        <time datetime="2019-11-22T05:51:00+00:00">22 Nov 2019, 05:51</time>
      </address>
      <p>Про це нагадує Укрінформ.</p>
      <p>Помаранчева революція – кампанія протестів, мітингів, пікетів, страйків та інших актів громадянської непокори в Україні, організована і проведена прихильниками Віктора Ющенка, основного кандидата від опозиції на президентських виборах у листопаді-грудні 2004 року, після оголошення Центральною виборчою комісією попередніх результатів, згідно з якими нібито переміг його суперник – Віктор Янукович.</p>
      <p>22 листопада 2004 року, наступного дня після другого туру президентських виборів, у Києві та інших містах України почалися масові мітинги в підтримку кандидата від опозиції. Основним місцем народного невдоволення став київський Майдан Незалежності. За п’ять хвилин до дев’ятої ранку мітингувальники перекрили рух на Хрещатику і зайняли місце під майданівською сценою, яку спорудили напередодні. Більше з цього місця, до завершення протестів, вони не зійшли. Завершувався ранковий мітинг уже 40-тисячним зібранням. Увечері на Майдан прийшли майже 150 тисяч людей.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823124-advokat-rodin-geroiv-nebesnoi-sotni-ogolosila-goloduvanna.html">Адвокат родин героїв Небесної сотні оголосила голодування</a>
      </blockquote>
      <p>Вже наступного дня почали повсюдно з’являтися помаранчеві стрічки – символ тих революційних подій. Акції громадянської непокори набирали обертів і тривали до 26 грудня, коли у ході другого туру голосування стало відомо, що переміг Ющенко.</p>
      <p>Спроба прихильників Януковича опротестувати результати повторно проведеного другого туру виборів не принесла результатів, і ще до закінчення судового засідання Ющенко був офіційно визнаний обраним Президентом України.</p>
      <p>23 січня 2005 року він офіційно склав присягу і заступив на посаду Президента України. У зв’язку з цим було багато надій і сподівань Але досить скоро ілюзії суспільства щодо змін на краще розвіялися – реформи захлинулися так і не розпочавшись, вся влада сконцентрувалася в руках «любих друзів» новообраного (хоч і ліберального) президента.</p>
      <p>За п’ять років президентства Ющенка ставлення людей змінилося, цей час назвали часом втрачених можливостей. Через дев’ять років громадяни України знову вийшли на площі та майдани, але цього разу привід для масових виступів був серйозніший: на кону стояла незалежність держави і відстоювати її довелося ціною життя.</p>
    </article>
  </body>
</html>