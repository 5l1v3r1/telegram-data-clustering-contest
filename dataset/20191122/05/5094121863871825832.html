<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/modernizace-zeleznice-stanice-vlak-slavkov-u-brna-tri-roky-20191122.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T05:18:00+00:00"/>
    <meta property="og:title" content="Modernizace vlakové stanice ve Slavkově? Může začít už za tři roky"/>
    <meta property="og:description" content="Modernější a opravená má být v dohledné době vlaková stanice ve Slavkově u Brna. K rekonstrukci ji posunuly i výsledky zjišťovacího řízení, podle kterého práce nebudou mít významný vliv na životní prostředí."/>
  </head>
  <body>
    <article>
      <h1>Modernizace vlakové stanice ve Slavkově? Může začít už za tři roky</h1>
      <address><time datetime="2019-11-22T05:18:00+00:00">22 Nov 2019, 05:18</time> by <a rel="author">Jakub Dostál</a></address>
      <p>Pro Správu železniční dopravní cesty to bude velká investice. „Rekonstrukce kolejiště a zabezpečovacího zařízení ve stanici bude stát necelých sedm set třicet milionů korun,“ informoval mluvčí Správy železniční dopravní cesty Marek Illiaš. O stav nádraží se zajímá i město. „Starosta jedná o modernizaci nádraží i se správcem kolejí. Je to však stále ještě vize,“ upozornila mluvčí slavkovské radnice Veronika Slámová.</p>
      <p>Stavební práce plánují železničáři v letech 2022 až 2023 s tím, že by se dělníci měli vyhnout zimním měsícům. „Tato stavba však nijak nesouvisí s případnými opravami samotné výpravní budovy,“ zdůraznil mluvčí Illiaš. Práce jsou rozplánované. „Budou se týkat rekonstrukce železničního svršku a spodku, elektrizace i nových sdělovacích a zabezpečovacích zařízení,“ sdělil Illiaš. Dělníci také mají instalovat silnoproudé rozvody elektrické energie.</p>
      <figure>
        <img src="https://g.denik.cz/36/72/betlemari-z-treste-se-chystaji-na-dalsi-sezonu_denik-150-3x2.jpg"/>
      </figure>
      <aside>
        <a href="https://www.denik.cz/regiony/betlemari-z-treste-se-chystaji-na-dalsi-sezonu-20191121.html">Prosinec je za dveřmi. Betlémáři z Třeště se chystají na další sezonu Přečíst článek ›</a>
      </aside>
      <p>Stavbaři opraví i mostní objekty na trati. „Dále se vybuduje ostrovní nástupiště a podchod. Stavba dále zahrnuje i přípravu na vlakový zabezpečovací systém, dálkové ovládání provozu a bezpečnou platformu pro hlasovou i datovou komunikaci mezi provozními zaměstnanci,“ informoval mluvčí.</p>
      <p>Součástí plánu je i rekonstrukce přejezdu, který dostane nové závory. Práce by neměly znamenat zásadnější výluky vlaků. „Železniční provoz bude převážně zachován. Vlaky doplňkového typu však budou vystřídány náhradní autobusovou dopravou,“ uvedl mluvčí Illiaš.</p>
      <h3>Proces elektrifikace</h3>
      <p>S projektem souvisí proces elektrifikace úseku tratě mezi Slavkovem a Blažovicemi. Ten si také vynutí podstatné změny. „Na trati budou vybudovány trakční stožáry, které ponesou trakční vedení. Po trati tedy nově pojedou elektrické lokomotivy,“ vysvětlil Illiaš.</p>
      <figure>
        <img src="https://g.denik.cz/35/4b/novapaka-15centrumestanamesti03_denik-150-3x2.jpg"/>
      </figure>
      <aside>
        <a href="https://www.denik.cz/regiony/nova-paka-mesto-pro-byznys-podnikani221119-jc.html">Nejlepší město pro byznys desetiletí? Krajské kolo ovládla Nová Paka Přečíst článek ›</a>
      </aside>
      <p>Plány nalezly mezi místními vesměs pozitivní ohlas, některé však nechávají chladnými. „Vlakem jsem nejel dvacet let,“ svěřil se například Petr Svejsík z nedalekých Vážan nad Litavou. Připravované změny jsou spojené s rozsáhlými plány na elektrifikaci Vlárské dráhy, trati která spojuje Brno s Veselím nad Moravou. V projektu se počítá s celkovou investicí překračující dvanáct a půl miliardy korun.</p>
    </article>
  </body>
</html>