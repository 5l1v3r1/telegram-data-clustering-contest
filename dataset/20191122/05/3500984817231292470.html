<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elektrickevozy.cz/clanky/tesla-cybertruck-je-prvni-mimozemsky-elektromobil-jezdit-bude-i-na-marsu"/>
    <meta property="og:site_name" content="ElektrickeVozy.cz"/>
    <meta property="article:published_time" content="2019-11-22T05:10:04+00:00"/>
    <meta property="og:title" content="Tesla Cybertruck je první mimozemský elektromobil. Jezdit bude i na Marsu"/>
    <meta property="og:description" content="Elon Musk světu ukázal nový elektromobil. Je to pickup, který se naprosto vymyká všem běžným představám. Tesla Cybertruck je koneckonců určený nejen pro fungování na planetě Zemi, ale také na Marsu!"/>
  </head>
  <body>
    <article>
      <h1>Tesla Cybertruck je první mimozemský elektromobil. Jezdit bude i na Marsu</h1>
      <address><time datetime="2019-11-22T05:10:04+00:00">22 Nov 2019, 05:10</time> by <a rel="author">Luboš Srb</a></address>
      <p>
        <b>Elon Musk světu ukázal nový elektromobil. Je to pickup, který se naprosto vymyká všem běžným představám. Tesla Cybertruck je koneckonců určený nejen pro fungování na planetě Zemi, ale také na Marsu!</b>
      </p>
      <figure>
        <img src="https://elektrickevozy.cz/wp-content/uploads/2019/11/tesla-cybertruck-pickup-obr0.jpg"/>
      </figure>
      <p>100 let historie pickupů. A nepoznáte jeden od druhého. Tím začal šéf Tesly dnešní epickou prezentaci nadpozemského Cybertrucku. Posádka v něm přijela na pódium oblečená jako z budoucnosti, pak probíhaly ukázky nezničitelnosti, prozrazení všech důležitých specifikací, ceny, atd.</p>
      <h3>Jako z jiné planety</h3>
      <p>Tesla Cybertruck nejen, že vypadá jako z jiné planety, ale on je vlastně i svým způsobem určený, aby dokázal fungovat v extrémních podmínkách, třeba na Marsu.</p>
      <figure>
        <img src="https://elektrickevozy.cz/wp-content/uploads/2019/11/tesla-cybertruck-pickup-obr2.jpg"/>
      </figure>
      <p>Všimněte si ostře řezaného těla, předních světlometů, nebo obrněných kol. Základem je téměř neproniknutelný exoskeleton, od ultratvrdé za studena válcované nerezové oceli (30X) se strukturou kůže až po superodolné sklo Tesla Armor Glass. Podle automobilky je nezničitelný – nepoškrábe se, nezničí ho tvrdé rány kladivem, a přežije i po zásahu pistolové ráže 9mm FMJ.</p>
      <figure>
        <img src="https://elektrickevozy.cz/wp-content/uploads/2019/11/tesla-cybertruck-pickup-obr1.jpg"/>
      </figure>
      <h3>Odtáhne i nepoddajné konkurenční pickupy</h3>
      <p>Aby Cybertruck zvládal jakýkoliv terén, je vybaven adaptivním vzduchovým podvozekem, který je většinou výsadou jen luxusních aut a náklaďáků. Jako správný pickup se může pochlubit tím, že v uzamykatelném nákladovém prostoru s objemem 2830 litrů uveze až 1,6 tuny nákladu a utáhne dokonce až 7 tun a třeba v případě přetahované s populárním americkým pickupem Ford F-150 není problém, aby jej i přes jeho protesty odtáhl. Koneckonců, to se jistě může hodit v případě blokování nabíječek pro elektromobily, jako se již v minulosti párkrát stalo…</p>
      <figure>
        <img src="https://elektrickevozy.cz/wp-content/uploads/2019/11/tesla-cybertruck-pickup-obr5.jpg"/>
      </figure>
      <h3>Pickup, který má lepší zrychlení než sportovní vozy</h3>
      <p>Pokud jde o specifikace, nový pickup od Tesly se může pochlubit nejen velkou tažnou silou, ale také zrychlením. Z 0 na 100 km/hod mu stačí jen 2,9 sekundy a na čtvrtmíli jen 10,8 sekund – předjede tak třeba i sportovní Porsche 911 – přitom musíme zdůraznit, že jde o pickup, ne sportovní auto.</p>
      <slideshow>
        <figure>
          <img src="https://elektrickevozy.cz/wp-content/uploads/2019/11/tesla-cybertruck-pickup-obr4.jpg"/>
        </figure>
        <figure>
          <img src="https://elektrickevozy.cz/wp-content/uploads/2019/11/tesla-cybertruck-pickup-obr3.jpg"/>
        </figure>
      </slideshow>
      <h3>Dojezd přes 800 km</h3>
      <p>Tesla Cybertruck je nabízen s jedním (pohon zadních kol), dvěma (pohon všech kol), nebo třema elektromotory (pohon všech kol). Dojezd činí v nejvyšší výbavě přes 800 km na jedno nabití (!) a nabíjet se zvládne výkonem až 250 kW. Naopak základní varianta slibuje dojezd přes 400 km a střední pak téměř 500 km. Max. rychlost činí 210 km/hod a je elektronicky omezena. Nižší varianty max. 180 km/hod, resp. 190 km/hod. Zrychlení na stovku mají za 6,5 sekundy, resp. 4,5 sekundy. I jejich tažná síla je nižší, max. 3,75, resp. 5 tun.</p>
      <figure>
        <img src="https://elektrickevozy.cz/wp-content/uploads/2019/11/tesla-cybertruck-pickup-obr8.jpg"/>
      </figure>
      <h3>Pro technologické šílence</h3>
      <p>Ve výbavě nechybí ani některé již ze sesterských elektromobilů Tesla známé prvky a vlastnosti. Například přední kufr (tzv. frunk), obří dotykový displej (17″), či v konfiguraci možnost přikoupení plně autonomního řízení. Pickup Tesly míří nejen na zákazníky, kteří mají rádi technologie a v tomto případě i výstřednosti, ale vlastně také na rodiny. K dispozici jsou dvě řady sedadel, spousta úložného prostoru, včetně možnosti předělat pickup v kompaktnější kempovací vůz a využít vestavěné 220V zásuvky. Na korbu pak můžete s pomocí výsuvné plošiny dostat třeba i čtyřkolku. Ve výbavě najdeme dokonce takové praktické maličkosti, jako je vzduchový kompresor.</p>
      <figure>
        <img src="https://elektrickevozy.cz/wp-content/uploads/2019/11/tesla-cybertruck-pickup-obr7.jpg"/>
      </figure>
      <h3>Cena a dostupnost</h3>
      <p>Nový elektromobil Tesla Cybertruck se dá již nyní předobjednat, přičemž v České republice zaplatíte zálohu 2 500 korun. Cena začíná od 39 900 dolarů a v případě té nejvyšší varianty dáte v základu 69 900 dolarů. K tomu bude potřeba připočítat ještě volitelnou výbavu, takže se dostáváme na částky ne zrovna nízké. Dodání začne ke konci roku 2021, v případě nejvyšší varianty až později v roce 2022.</p>
      <h4>SOUVISEJÍCÍ</h4>
      <ol>
        <li>
          <a href="https://elektrickevozy.cz/clanky/spekulace-tesla-predstavi-nejen-cybertruck-ale-jeste-dalsi-elektromobil">Spekulace: Tesla představí nejen Cybertruck, ale ještě další elektromobil</a>
        </li>
        <li>
          <a href="https://elektrickevozy.cz/clanky/elon-musk-tvrdi-ze-cybertruck-bude-nejlepsi-produkt-tesly">Elon Musk tvrdí, že Cybertruck bude nejlepší produkt Tesly</a>
        </li>
        <li>
          <a href="https://elektrickevozy.cz/clanky/novy-cybertruck-od-tesly-uz-lze-predobjednat-i-v-cr-zname-ceny">Nový Cybertruck od Tesly už lze předobjednat i v ČR. Známe ceny</a>
        </li>
      </ol>
    </article>
  </body>
</html>