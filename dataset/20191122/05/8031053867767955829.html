<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%bf%cf%85%ce%bc%ce%bf%cf%85%cf%84%cf%83%ce%ac%ce%ba%ce%bf%cf%82-%ce%b7-%cf%84%ce%bf%cf%85%cf%81%ce%ba%ce%af%ce%b1-%ce%bf%cf%86%ce%b5%ce%af%ce%bb%ce%b5%ce%b9-%ce%bd%ce%b1-%cf%83%cf%84%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T05:35:59+00:00"/>
    <meta property="og:title" content="Κουμουτσάκος: Η Τουρκία οφείλει να σταματήσει τους εκβιασμούς"/>
    <meta property="og:description" content="Ανησυχία για τις απειλές του προέδρου της Τουρκίας Ρετζέπ Ταγίπ Ερντογάν και άλλων τούρκων αξιωματούχων περί «ανοίγματος των θυρών» στην Ευρώπη εξέφρασε o Γιώργος Κουμουτσάκος, αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, σε συνέντευξή του στο Γαλλικό Πρακτορείο Ειδήσεων (AFP) κατά τη διάρκειά επίσκεψής του στην Ουάσινγκτον."/>
  </head>
  <body>
    <article>
      <h1>Κουμουτσάκος: Η Τουρκία οφείλει να σταματήσει τους εκβιασμούς</h1>
      <address>
        <time datetime="2019-11-22T05:35:59+00:00">22 Nov 2019, 05:35</time>
      </address>
      <p>
        <b>Ανησυχία για τις απειλές του προέδρου της Τουρκίας Ρετζέπ Ταγίπ Ερντογάν και άλλων τούρκων αξιωματούχων περί «ανοίγματος των θυρών» στην Ευρώπη εξέφρασε o Γιώργος Κουμουτσάκος, αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, σε συνέντευξή του στο Γαλλικό Πρακτορείο Ειδήσεων (AFP) κατά τη διάρκειά επίσκεψής του στην Ουάσινγκτον.</b>
      </p>
      <p>Όταν η Τουρκία «συνεχίζει να επαναλαμβάνει ότι θα ανοίξει τις «πόρτες», αυτό που κάνουν οι μετανάστες είναι να μετακινούνται πιο κοντά σε αυτές, περιμένοντας να ανοίξουν», είπε ο κ. Κουμουτσάκος, σημειώνοντας ότι από τον Μάιο οι αφίξεις των μεταναστών στις ελληνικές ακτές έχουν αυξηθεί κατά 240%.</p>
      <p>Δήλωσε επίσης ότι η Τουρκία οφείλει να σταματήσει να «εκβιάζει», εάν θέλει περισσότερη ευρωπαϊκή βοήθεια. Εντούτοις, η Ελλάδα θα επιθυμούσε η Ευρωπαϊκή Ένωση να δει θετικά το αίτημα της Τουρκίας για βοήθεια πέραν τον 6 δισεκ. ευρώ που συμφωνήθηκε να δοθεί το 2016 για την ανάσχεση των μεταναστευτικών ροών.</p>
      <p>«Το γεγονός όμως ότι η Τουρκία ζήτησε αυτά τα κονδύλια με εκβιασμούς ή απειλές, δεν δημιουργεί το κατάλληλο πολιτικό κλίμα για τους Ευρωπαίους ώστε να αποφασίσουν να τα δώσουν», είπε ο Κουμουτσάκος. «Η Ευρώπη δεν μπορεί να ενεργήσει υπό εκβιασμούς και απειλές. Όπως οι Ευρωπαίοι θα πρέπει να κατανοήσουν την κατάσταση με την οποία είναι αντιμέτωπη η Τουρκία, έτσι και η Άγκυρα θα πρέπει από την πλευρά της να συνειδητοποιήσει ότι δεν είναι αυτός ο τρόπος να διαπραγματεύεσαι με την Ευρώπη».</p>
      <p>Ο κ. Κουμουτσάκος ανέφερε, επίσης, ότι συζήτησε τη στάση της Ελλάδας με αμερικανούς αξιωματούχους και τον υπηρεσιακό υπουργό Εσωτερικής Ασφάλειας των ΗΠΑ Τσαντ Γουλφ και εξήγησε, ότι η Ελλάδα θέλει ενισχυμένη συνεργασία με τις ΗΠΑ, συμπεριλαμβανομένων των συνοριακών ελέγχων, αλλά ότι οι συνθήκες στις δύο χώρες δεν είναι παρεμφερείς.</p>
    </article>
  </body>
</html>