<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/170421/tadic-ajaks-smrt-trenere"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T05:11:00+00:00"/>
    <meta property="og:title" content="Tadić i Ajaks smrt za trenere!"/>
    <meta property="og:description" content="Bežite od Ajaksa u Ligi šampiona il' ćete ostati bez posla! Ne, ovo nije nikakva fraza, već suv i surov statistički podatak koji ukazuje da je svaki trener koji je prošle sezone vodio klub u elitnom takmičenju, a na putu su mu se našli strašni Dušan Tadić (31) i &quot;kopljanici&quot;, dobio otkaz ili je pobegao glavom bez obzira."/>
  </head>
  <body>
    <article>
      <h1>Tadić i Ajaks smrt za trenere!</h1>
      <h2>Bežite od Ajaksa u Ligi šampiona il' ćete ostati bez posla! Ne, ovo nije nikakva fraza, već suv i surov statistički podatak koji ukazuje da je svaki trener koji je prošle sezone vodio klub u elitnom takmičenju, a na putu su mu se našli strašni Dušan Tadić (31) i "kopljanici", dobio otkaz ili je pobegao glavom bez obzira.</h2>
      <address><time datetime="2019-11-22T05:11:00+00:00">22 Nov 2019, 05:11</time> by <a rel="author">Petar MILOVANOVIĆ</a></address>
      <p>Prvi je prokletstvo giganta iz Amsterdama na sopstvenoj koži osetio Rui Vitorija, strateg Benfike koji je 3. januara ove godine dobio otkaz, a onda su se redom nizali treneri AEK, Reala, Juventusa, Bajerna i Totenhema.</p>
      <h3>PRESEO IM POSAO</h3>
      <p>Igrali su "lisabonski orlovi" dvaput s Ajaksom prošle sezone u LŠ i iščupali su samo bod, i to na domaćem terenu, u gostima su poklekli 1:0. Upravo to je bio okidač, ujedno i uvod u ovu ludačku priču, jer su se posle Vitorije ko na traci ređali najureni treneri. Jedan od retkih koji nije oteran, već je sam pobegao, jeste Marinos Uzunidis iz AEK. Žuto-crni su u dvomeču primili pet komada, u Amsterdamu je bilo 3:0, dok su iz Atine gosti odneli ceo plen, pobedivši 2:0.</p>
      <p>A onda na scenu stupa jedan od tri glavna junaka, odnosno jedna od tri najveće žrtve ove priče. Uskočio je Santijago Solari da gasi požar u Real Madridu posle propalog eksperimenta sa Đulenom Lopetegijem i proveo se ko bos po trnju.</p>
      <p>Posle trijumfa Reala u Holandiji od 2:1, usledio je madridski horor u režiji Dušana Tadića, koji je vanserijskom partijom (dao gol i dvaput asistirao), ocenjenom čistom desetkom od uglednog francuskog sportskog lista Ekip, uručio otkaz Solariju. Ajaks je potukao kralja do nogu, bilo je 4:1, a Argentinac se posle toga zadržao na poslu još svega tri dana.</p>
      <p>- Mi samo igramo fudbal, volimo da se nadigravamo i možemo da pobedimo svakog rivala - rekao je posle majstorske partije as Srbije i Ajaksa.</p>
      <h3>STRADAO I HRVAT</h3>
      <p>Nastavljena je tu bajka "kopljanika" iz Amsterdama, dok je s druge strane pao mrak na oči još jednom divu. Eliminisan je u četvrtfinalu Juventus, tim koji je dovođenjem Kristijana Ronalda projektovan da konačno pokori Evropu. Nije se to dogodilo, ispali su od Ajaksa, da bi Masimilijano Alegri rešio da odustane od upornog pokušavanja da uzme "klempavka". Gospodski je pokupio stvari i otišao u maju. Nije tu kraj za rivale holandskog čuda u elitnom društvu.</p>
      <p>Niko Kovač je s Bajernom dvaput udario na "kopljanike" u grupnoj fazi i oba puta bilo je nerešeno 1:1 i 3:3. Hrvatski stručnjak preživeo je tu sezonu, ali se krah u Bundesligi nastavio ove, pa ga je Bajern najurio posle debakla od Ajntrahta iz Frankfurta 5:1. Britanski tabloidi su i taj otkaz povezali sa Ajaksovom kletvom.</p>
      <figure>
        <img src="https://www.republika.rs/data/images/2019-08-12/111124_kovac01-ap-martin-meissner_f.jpg?1574357357"/>
        <figcaption>I njemu je Tadićev Ajaks došao glave!<cite>Tanjug/AP</cite></figcaption>
      </figure>
      <p>Upravo je ta kletva stigla i poslednju žrtvu u ovom dugačkom nizu, reč je, naravno, o Maurisiju Poketinu. Istina, Argentinac je u ludačkom prošlosezonskom polufinalu elitnog takmičenja kreirao čudo zahvaljujući trostrukom strelcu Lukasu Mouri na "Johan Krojf Areni", ali je i njega na kraju stiglo Ajaksovo prokletstvo.</p>
      <p>Najuren je zbog serije loših rezultata u Premijer ligi i sramne 14. pozicije na tabeli s 14 osvojenih bodova iz 12 kola.</p>
      <figure>
        <img src="https://www.republika.rs/data/images/2019-11-07/122741_zvezda-totenhem-28550_f.jpg?1574357425"/>
        <figcaption>Gostovanje u Beogradu mu bilo poslednje<cite>Starsport</cite></figcaption>
      </figure>
      <p>Postavlja se samo pitanje da li će se kletva od prošle sezone preneti i na Ajaksove aktuelne rivale u LŠ. U grupi su sa Čelsijem, Valensijom i Lilom. Da li je legendarni Frenk Lampard sledeći koji će ostati bez posla?!</p>
      <figure>
        <img src="https://www.republika.rs/data/images/2019-10-23/120662_lampard-ajaks-celsi_f.jpg?1574357388"/>
        <figcaption>Englez bi trebalo da se zabrine<cite>Tanjug/AP</cite></figcaption>
      </figure>
      <h3>ONI SU OSTALI BEZ POSLA POSLE AJAKSA:</h3>
      <p>Rui Vitorija (Benfika) otpušten u januaru</p>
      <p>Marinos Uzunidis (AEK) dao otkaz u februaru</p>
      <p>Santijago Solari (Real)  otpušten u martu</p>
      <p>Masimilijano Alegri (Juventus) otišao u maju</p>
      <p>Niko Kovač (Bajern) otpušten u oktobru</p>
      <p>Maurisijo Poketino (Totenhem) otpušten u novembru</p>
      <related>
        <h4>Pročitajte još:</h4>
        <a href="http://republika.rs/sport/fudbal/170391/FOTO-Sinisa-nezaustavljiv-Miha-pokazao-velicinu-borbenost-izasao-bolnice-odmah-otisao-poznato-mesto"/>
        <a href="http://republika.rs/sport/fudbal/170399/Luka-Jovic-najbolji-napadac-Bundeslige"/>
        <a href="https://www.republika.rs/sport/fudbal/170407/fenomenalna-prva-konferencija-murinja-totenhemu-napredovao-sam-kao-covek-igraci-treba-budu-srecni-kada-igraju"/>
        <a href="http://republika.rs/sport/fudbal/170388/Murinjo-covek-trofej-njega-nema-boljeg-stvari"/>
        <a href="http://republika.rs/sport/fudbal/170380/Pelegrini-otvoreno-Zozeu-Murinju-pred-duel-njihovih-ekipa-derbiju-Londona"/>
        <a href="http://republika.rs/sport/fudbal/170342/Srbin-prvo-pojacanje-Zozea-Murinja-Totenhemu"/>
      </related>
    </article>
  </body>
</html>