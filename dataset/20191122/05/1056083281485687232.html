<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100031/%D8%A8%D8%A7%D8%B1%D9%86%D8%AF%DA%AF%DB%8C-%D9%87%D8%A7%DB%8C-%D8%A7%D8%AE%DB%8C%D8%B1-%D8%B9%D8%A7%D9%85%D9%84-%D8%A7%D8%B5%D9%84%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A7%D8%B2-%D9%87%D9%81%D8%AA%D9%87-%D8%A8%D8%B9%D8%AF-%D9%82%DB%8C%D9%85%D8%AA-%D8%A8%D9%87-%D8%AD%D8%A7%D9%84%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T05:28:34+00:00"/>
    <meta property="og:title" content="بارندگی‌های اخیر عامل اصلی افزایش قیمت/ از هفته بعد قیمت به حالت قبل بازمی‌گردد"/>
    <meta property="og:description" content="یک مقام مسوول در وزارت جهاد کشاورزی اعلام کرد که علت افزایش قیمت گوجه‌فرنگی در بازار کاهش برداشت محصول به دلیل بارندگی‌های روزهای اخیر بوده و از ابتدای هفته آینده قیمت‌ها به حالت سابق بازمی‌گردد."/>
  </head>
  <body>
    <article>
      <h6 class="kicker">واکنش وزارت کشاورزی به افزایش قیمت گوجه‌فرنگی</h6>
      <h1>بارندگی‌های اخیر عامل اصلی افزایش قیمت/ از هفته بعد قیمت به حالت قبل بازمی‌گردد</h1>
      <address><time datetime="2019-11-22T05:28:34+00:00">22 Nov 2019, 05:28</time> by <a rel="author">جواد هاشمی</a></address>
      <p>یک مقام مسوول در وزارت جهاد کشاورزی اعلام کرد که علت افزایش قیمت گوجه‌فرنگی در بازار کاهش برداشت محصول به دلیل بارندگی‌های روزهای اخیر بوده و از ابتدای هفته آینده قیمت‌ها به حالت سابق بازمی‌گردد.</p>
      <p>محققی در گفت‌وگو با ایسنا اظهار کرد: با توجه به بارندگی‌های چند روز گذشته کشاورزان محصولات خود را برداشت نکردند و در رسیدن محصول به بازار نیز تاخیر به وجود آمد اما با کاهش بارندگی‌ها ظرف روزهای آینده کشاورزان در جنوب کشور برداشت محصولات خود را از سر گرفتند و با رسیدن این محصولات به بازار در روزهای ابتدایی هفته آینده قیمت به حالت سابق بازمی‌گردد.</p>
      <p>مدیرکل روابط عمومی وزارت جهاد کشاورزی درباره تاثیر صادرات این محصول در افزایش قیمت آن در بازار داخلی توضیح داد: سیاست‌گذاری درباره صادرات کالا بر عهده وزارت صمت است، اما با توجه به بالا بودن میزان برداشت گوجه‌فرنگی در کشور و خرید آن از کشاورزان مشکلی برای تامین نیاز داخلی در این حوزه وجود نخواهد داشت.</p>
      <p>به گزارش ایسنا، در روزهای گذشته قیمت گوجه‌فرنگی در بازارهای داخلی افزایش پیدا کرد و به مرز ۱۲ هزار تومان در هر کیلو نیز رسید.</p>
      <p>
        <b>رئیس اتحادیه فروشندگان میوه و تره‌بار: گوجه‌فرنگی ارزان می‌شود</b>
      </p>
      <p>رئیس اتحادیه فروشندگان میوه و تره‌بار نیز با بیان اینکه بارندگی‌های اخیر و از بین رفتن برخی از محصولات، باعث افزایش قیمت گوجه‌فرنگی شده است، اظهار کرد: تا دو هفته آینده قیمت این محصول کاهش خواهد یافت.</p>
      <p>اسدالله کارگر در گفت‌وگو با ایسنا، اظهار کرد: اکنون در میادین مرکزی میوه و تره‌بار، قیمت گوجه‌فرنگی معادل ۸ هزار و ۵۰۰ تا ۱۰ هزار تومان است و این محصول در مراکز خرده‌فروشی سطح شهر به قیمت ۱۲ تا ۱۳ هزار تومان عرضه می‌شود.</p>
      <p>وی عمده دلیل افزایش قیمت این محصول را، بارندگی‌های اخیر و خسارت وارده به برخی محصولات دانست و افزود: در حال حاضر در محصول گوجه‌فرنگی عرضه کم بوده و تقاضای بسیاری برای این محصول از سمت مصرف‌کننده وجود دارد، که این عوامل موجب افزایش قیمت آن شده‌ است.</p>
      <p>کارگر تاکید کرد: نهایتا قیمت گوجه‌فرنگی تا دو هفته آینده با کاهش مواجه خواهد شد. با مساعد شدن شرایط آب‌وهوایی، قطعا عرضه این محصول افزایش خواهد یافت و قیمت گوجه‌فرنگی شکسته خواهد شد و در حد قابل توجهی کاهش می‌یابد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082717540/%DA%AF%D8%B1%D8%A7%D9%86%DB%8C-%DA%AF%D9%88%D8%AC%D9%87-%D9%81%D8%B1%D9%86%DA%AF%DB%8C-%D8%A7%D8%B1%D8%AA%D8%A8%D8%A7%D8%B7%DB%8C-%D8%A8%D8%A7-%D8%A8%D9%86%D8%B2%DB%8C%D9%86-%D9%86%D8%AF%D8%A7%D8%B1%D8%AF"/>
      </related>
    </article>
  </body>
</html>