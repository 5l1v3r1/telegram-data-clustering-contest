<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/21/Maharashtra-Agreement-to-form-govt-congress-ncp-shiv-sena.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T05:48:00+00:00"/>
    <meta property="og:title" content="മഹാരാഷ്ട്രയ്ക്ക് 'മഹാ പുരോഗമന' സഖ്യം; ആരാകും മുഖ്യമന്ത്രി എന്ന് ഇന്നറിയാം?"/>
    <meta property="og:description" content="ന്യൂഡൽഹി∙ മഹാരാഷ്ട്രയിൽ ശിവസേനയുൾപ്പെട്ട ബിജെപി ഇതര സർക്കാരിൽ മുഖ്യമന്ത്രിയടക്കം 43 മന്ത്രിമാരെ ഉൾപ്പെടുത്താൻ കോൺഗ്രസ് – എൻസിപി നേതൃയോഗത്തിൽ പ്രാഥമിക.maharashtra. congress and ncp to form government. Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>മഹാരാഷ്ട്രയ്ക്ക് 'മഹാ പുരോഗമന' സഖ്യം; ആരാകും മുഖ്യമന്ത്രി എന്ന് ഇന്നറിയാം?</h1>
      <address><time datetime="2019-11-22T05:48:00+00:00">22 Nov 2019, 05:48</time> by <a rel="author">https://www.facebook.com/manoramaonline</a></address>
      <p>ന്യൂഡൽഹി ∙ മഹാരാഷ്ട്രയിൽ ശിവസേനയുൾപ്പെട്ട ബിജെപി ഇതര സർക്കാരിൽ മുഖ്യമന്ത്രിയടക്കം 43 മന്ത്രിമാരെ ഉൾപ്പെടുത്താൻ കോൺഗ്രസ് – എൻസിപി നേതൃയോഗത്തിൽ പ്രാഥമിക ധാരണ. 3 കക്ഷികളും ഇന്നു മുംബൈയിൽ ചർച്ച നടത്തി സർക്കാർ രൂപീകരണ നടപടികളിലേക്കു കടക്കും. </p>
      <p>കോൺഗ്രസും എൻസിപിയും ചേർന്നു രൂപം നൽകിയ പൊതു മിനിമം പരിപാടിക്കു സേനയുടെ അംഗീകാരം സർക്കാർ രൂപീകരണത്തിൽ നിർണായകമാകും. സേനയുമായി കൈകോർക്കാനുള്ള കോൺഗ്രസ് തീരുമാനത്തിനു പാർട്ടിയുടെ പ്രവർത്തക സമിതി അംഗീകാരം നൽകി. മുഖ്യമന്ത്രിപദം 5 വർഷം സേനയ്ക്കു നൽകുന്നതിൽ ഇരു കക്ഷികൾക്കും എതിർപ്പില്ലെന്നാണു സൂചനയെങ്കിലും അന്തിമ തീരുമാനമായിട്ടില്ല.  </p>
      <p>രണ്ടര വർഷം വീതം മുഖ്യമന്ത്രി സ്ഥാനം പങ്കിടണമെന്ന ആഗ്രഹം എൻസിപിക്കുണ്ട്. കോൺഗ്രസിനും എൻസിപിക്കും ഓരോ ഉപമുഖ്യമന്ത്രിമാർ. സ്പീക്കർ പദവിക്ക്  കോൺഗ്രസ് അവകാശമുന്നയിക്കും. ശിവസേനയ്ക്ക് 16, എൻസിപിക്ക് 15, കോൺഗ്രസിന് 12 എന്നിങ്ങനെയാണു മന്ത്രിസഭാ പ്രാതിനിധ്യം പരിഗണിക്കുന്നത്. എംഎൽഎമാരുടെ എണ്ണത്തിന് ആനുപാതികമായി മന്ത്രിപദവി എന്ന കോൺഗ്രസ് നിർദേശത്തിന്റെ അടിസ്ഥാനത്തിലാണിത്. വകുപ്പ് വിഭജനം പിന്നീട് തീരുമാനിക്കും. </p>
      <p>അപ്രധാന വകുപ്പുകളാണു ലഭിക്കുന്നതെങ്കിൽ കൂടുതൽ മന്ത്രിമാരെ കോൺഗ്രസ് ആവശ്യപ്പെട്ടേക്കുമെന്നാണ് പാർട്ടി കേന്ദ്രങ്ങൾ നൽകുന്ന സൂചന. എൻസിപി അധ്യക്ഷൻ ശരദ് പവാറിന്റെ വസതിയിൽ ചേർന്ന നേതൃയോഗത്തിൽ മഹാ വികാസ് അഘാടി (മഹാ പുരോഗമന സഖ്യം) എന്ന പേര് സഖ്യത്തിനു നൽകുന്നതു ചർച്ചയായി. സർക്കാർ രൂപീകരണത്തിനുള്ള പൊതു മിനിമം പരിപാടിയുടെ ഉള്ളടക്കം സംബന്ധിച്ച് ഇരു കക്ഷികളും യോഗത്തിൽ ധാരണയിലെത്തി. </p>
      <p>ഭരണഘടന വിഭാവനം ചെയ്യുന്ന മതനിരപേക്ഷതയിൽ സഖ്യം അടിയുറച്ചു നിൽക്കുമെന്ന പരാമർശം കോൺഗ്രസിന്റെ ആവശ്യപ്രകാരം പൊതു മിനിമം പരിപാടിയിൽ ഉൾപ്പെടുത്തി. ഭരണഘടനയുടെ ആമുഖ വാചകങ്ങളും ചേർക്കും. ഇക്കാര്യം പവാർ മുഖേന സേനാ നേതൃത്വത്തെ കോൺഗ്രസ് അറിയിച്ചു. </p>
      <p>ഇന്നലെ  കോൺഗ്രസ് പ്രസിഡന്റ് സോണിയ ഗാന്ധിയുടെ വസതിയിൽ ചേർന്ന അടിയന്തര പ്രവർത്തക സമിതി യോഗത്തിന്റെ നിർദേശപ്രകാരമാണു മതനിരപേക്ഷതയ്ക്ക് ഊന്നൽ നൽകാനുള്ള തീരുമാനം. കോൺഗ്രസ് നേതാക്കളായ മല്ലികാർജുൻ ഖർഗെ, ജയറാം രമേശ്, കെ.സി. വേണുഗോപാൽ, പൃഥ്വിരാജ് ചവാൻ, അശോക് ചവാൻ, മഹാരാഷ്ട്ര പിസിസി പ്രസിഡന്റ് ബാലാസാഹേബ് തോറാട്ട് തുടങ്ങിയവരാണു പവാറുമായി ചർച്ച നടത്തിയത്.</p>
      <p>
        <b>ആരാകും മുഖ്യമന്ത്രി: ക്ലൈമാക്സ് ഇന്ന് </b>
      </p>
      <p>ജെറി സെബാസ്റ്റ്യൻ </p>
      <p>മുംബൈ ∙ കോൺഗ്രസ്, എൻസിപി, ശിവസേന നേതാക്കൾ തമ്മിൽ നടത്തുന്ന ചർച്ചയിൽ അഭിപ്രായ ഐക്യമായാൽ ഇന്നു തന്നെ മഹാരാഷ്ട്രയിലെ പുതിയ രാഷ്ട്രീയ കൂട്ടുകെട്ടായ മഹാ പുരോഗമന സഖ്യം പ്രഖ്യാപിച്ചേക്കും. ഒപ്പം മുഖ്യമന്ത്രി സ്ഥാനാർഥിയുടെ പേരും. പൊതുമിനിമം പരിപാടിയുടെ കരടിനു ശേഷം ആദ്യമായാണു മൂന്നു പാർട്ടികളുടെയും നേതാക്കളും പരസ്പരം ചർച്ച നടത്തുന്നത്.</p>
    </article>
  </body>
</html>