<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242914/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T05:43:51+00:00"/>
    <meta property="og:title" content="ทำงานแฮปปี้มาก!! ‘เสี่ยหนู’ ลั่นผมเป็นเด็กดีของนายกฯ"/>
    <meta property="og:description" content="“อนุทิน” ยันทำงานในรัฐบาลแฮปปี้มากและแฮปปี้มาตลอด หยอด! ผมเป็นเด็กดีของนายกฯ ขู่ให้ทนายดูอยู่จ่อฟ้องสื่อที่ทำให้เสียหาย"/>
  </head>
  <body>
    <article>
      <h1>ทำงานแฮปปี้มาก!! ‘เสี่ยหนู’ ลั่นผมเป็นเด็กดีของนายกฯ</h1>
      <address><time datetime="2019-11-22T05:43:51+00:00">22 Nov 2019, 05:43</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>“อนุทิน” ยันทำงานในรัฐบาลแฮปปี้มากและแฮปปี้มาตลอด หยอด! ผมเป็นเด็กดีของนายกฯ ขู่ให้ทนายดูอยู่จ่อฟ้องสื่อที่ทำให้เสียหาย</b>
      </p>
      <p>ที่ทำเนียบรัฐบาล นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ในฐานะหัวหน้าพรรคภูมิใจไทย (ภท.) กล่าวถึงกรณีโพสต์ภาพนั่งเรือกับนายกรัฐมนตรีในเฟซบุ๊ก พร้อมข้อความว่า “ลงเรือลำเดียวกัน เชื่อฟังกัปตัน ท่านสั่งให้เก็บมือเก็บเท้า” ว่า <b>เรามีเฟซบุ๊กทุกคน สามารถโพสต์อะไรที่ต้องการ อย่าไปตีความกันเยอะ ไม่ได้มีอะไรเลย ในรัฐบาลไม่ได้มีอะไรที่ขัดแย้งกัน สิ่งที่โพสต์ไปต้องการสื่อว่า ยังไงต้องเชื่อกัปตันเรือ ยังไงแล้วตนก็เป็นเด็กดีของนายกฯ</b> ในที่นี้คือตนในตำแหน่งหน้าที่รองนายกฯ ยังไงก็ต้องเชื่อนายกฯ ที่เป็นกัปตันเรือ นายกฯ ไม่ได้สั่งอะไรเลย อยู่เมืองนอกก็เขียนรายงานนายกฯ ผ่านทางไลน์ว่าทำอะไรทุกวัน เวลารายงานอะไรมากนายกฯ ก็บอกว่าดีมาก</p>
      <figure>
        <img src="https://www.thebangkokinsight.com/wp-content/uploads/2019/09/008BB450-B9D3-4A08-8BF6-E2887DC84926-L0-001-700x468.jpg"/>
      </figure>
      <p>เมื่อถามว่า การทำงานในรัฐบาลยังแฮปปี้อยู่หรือไม่ นายอนุทิน กล่าวว่า <b>แฮปปี้มากและแฮปปี้มาตลอด งานออกก็ทำให้แฮปปี้</b></p>
      <p>เมื่อถามว่า คนตีความนายกฯ อาจมีความเป็นห่วงความไม่เข้าใจกันระหว่างพรรคภูมิใจกับสื่อแห่งหนึ่ง นายอนุทิน กล่าวว่า <b>ไม่เกี่ยวกัน ต้องแยกเรื่องส่วนตัวกับเรื่องงานออกจากกัน ใครไปผูกว่าสื่อเป็นของพรรคไหนๆ ซึ่งไม่เกี่ยวกันเลย คนละเรื่องเลย เรื่องสื่อที่มีปัญหากับพรรคภูมิใจไทย คนภูมิใจไทยที่ได้รับผลกระทบก็ไปดำเนินการตามกระบวนการยุติธรรม เมื่อไปว่าเขา ว่าพรรค คนที่เป็นสมาชิกพรรคซึ่งต้องใช้ชื่อของพรรค นโยบายพรรคในการลงพื้นที่พบชาวบ้าน เมื่อเกิดความเสียหายก็ต้องแจ้งความดำเนินคดี</b> ถือเป็นสิทธิของเขา สื่อที่วิพากษ์วิจารณ์ก็เป็นสิทธิของสื่อ แต่ถ้าพูดอะไรไปมากเกินไปก็ต้องรับผิดชอบ พูดอะไรไม่เข้าท่าก็โดนฟ้องไปแก้คดีเท่านั้นเอง ส.ส.ที่ไปฟ้องดำเนินในแต่ละจังหวัด ตนไปสั่งไม่ได้ เขาใช้สิทธิของเขา พรรคภูมิใจไทย มีส.ส.อยู่ทั่วประเทศและไม่ใช่แค่ส.ส.ยังร่วมถึงสมาชิกพรรคถ้าเห็นว่าเสียหายก็ฟ้อง ไม่ใช่นโยบายหรือมติของพรรค เป็นเรื่องของแต่ละบุคคล</p>
      <p><b>“ส่วนผมกำลังให้ทนายดูเรื่องอยู่โดยจะฟ้อง แต่ของผมเยอะหน่อยดูเป็นข้อๆไป ฟ้องโดยส่วนตัวที่ทำให้เสียหาย คนเป็นสื่อไม่ใช่มีปากแล้วอยากจะพูดอะไร ปากมีไว้พูดในสิ่งที่สร้างสรรค์ ไม่ใช่ไม่มีข้อเท็จจริงแล้วก็พูดออกมา”</b> นายอนุทินกล่าว</p>
      <p>ทั้งนี้ ผู้สื่อข่าวรายงานว่า นายอนุทินยังแกล้งถามสื่อว่า <b>“เขาเรียกว่ามีปากเหมือนมีอะไรล่ะ”</b> พร้อมกับหัวเราะ</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242914%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242870/"/>
        <a href="https://www.thebangkokinsight.com/242839/"/>
        <a href="https://www.thebangkokinsight.com/242816/"/>
        <a href="https://www.thebangkokinsight.com/242780/"/>
      </related>
    </article>
  </body>
</html>