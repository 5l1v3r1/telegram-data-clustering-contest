<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/guzva-na-malom-prostoru-koje-strane-sluzbe-operisu-po-srbiji/"/>
    <meta property="og:site_name" content="Krstarica"/>
    <meta property="article:published_time" content="2019-11-22T05:16:03+00:00"/>
    <meta property="og:title" content="Gužva na malom prostoru – Koje strane službe operišu po Srbiji?"/>
    <meta property="og:description" content="Srbija trenutno politički interesantna velikim silama..."/>
  </head>
  <body>
    <article>
      <h1>Gužva na malom prostoru – Koje strane službe operišu po Srbiji?</h1>
      <address><time datetime="2019-11-22T05:16:03+00:00">22 Nov 2019, 05:16</time> by <a rel="author" href="https://www.krstarica.com/author/marko/" target="_blank">M. K.</a></address>
      <figure>
        <img src="https://www.krstarica.com/wp-content/uploads/2019/11/57971519_cebb132305-750x430.jpg"/>
        <figcaption>Foto: <a href="https://www.flickr.com/photos/scropy/57971519/">Corrado Scropetta</a> - <a href="http://creativecommons.org/licenses/by/2.0/">CC BY 2.0</a></figcaption>
      </figure>
      <p>Afera „ruski špijun“ otkrila je da je Srbija intreresantna mnogim obaveštajno-bezbednosnim službama pogotovo vodećih svetskih sila, a razlozi za to su brojni, od nezavršenih ratova na Balkanu do geopolitičke pozicije Srbije koja povezuje Evropu i Bliski Istok, piše „Blic“.</p>
      <p>Snimak na kome se vidi ruski agent, potpukovnik Georgij Klemban, kako podmićuje srpskog oficira objavila je, prema prvim informacijama, američka služba, što je još jedan u nizu dokaza da se na teritoriji Srbije prepliću mnogi strani interesi i uticaji, navodi list.</p>
      <p>To je potvrdio i načelnik uprave za analitiku BIA Relja Željski koji je naglasio da afera „ruski špijun“ nije usamljen slučaj u Srbiji.</p>
      <p>„Naprotiv, na teritoriji Srbije, iako, to zvuči kao teorija zavere trenutno deluje veliki broj obaveštajno bezbednosnih sistema kako najmoćnijih zemalja sveta poput poput SAD, Ruske Federacije, Velike Britanije i Kine, tako i zemalja iz okruženja poput Hrvatske i Albanije, ali su tu ne zavrsava taj spisak“, kaže Željski.</p>
      <p>On ističe da je Srbija zemlja koja se nalazi u veoma specificnom trenutku u veoma teškim okolnostima, kao i da je državno rukovodstvo pod velikim pritiskom da odustane od određenih strateških pravaca i kursa koje je zauzelo.</p>
      <related>
        <h4>Slični tekstovi</h4>
        <a href="https://www.krstarica.com/zabava/zanimljivosti/ruski-spijun-vladimir-osvojio-norvezane-video/"/>
        <a href="https://www.krstarica.com/vesti/svet/americki-spijun-sovjetima-doturao-informacije-o-atomskoj-bombi-i-izvukao-se-foto/"/>
        <a href="https://www.krstarica.com/vesti/svet/iran-uhapsio-17-spijuna-cia-neki-ekspresno-osudjeni-na-smrt/"/>
        <a href="https://www.krstarica.com/vesti/svet/otkriven-spijun-cia-u-iranu-stigla-ga-brutalna-kazna/"/>
      </related>
      <p>Politički analitičar Dušan Janjić za „Blic“ kaže da obaveštajne službe velikih sila, ali i gotovo svih država u regionu rade na teritoriji Srbije.</p>
      <p>„Tu mislim i na Rumuniju, Bugarsku, ali pre svih na Mađarsku, Italiju i pogotovo Tursku koja ima veliki uticaj na Balkan. Takođe, Francuska ima veliki interes za obaveštajnim podacima u Srbiji, narocito u vezi sa naoružanjem i problemom Kosova“, kaže Janjić.</p>
      <p>On navodi da strane službe prikupljaju bezbednosne i političke podatke, u smislu uticaja na političke tokove.</p>
      <p>„Glavni razlog za špijunazu u Srbiji su nezavršeni ratovi. Tu pre svega mislim na KiM, ali i na Makedoniju, Crnu Goru, i posebno BiH. Srbija je sama po sebi interesantna, jer se naoružava, a i drugačije pozicionira u odnosu na period do 2012. godine“, ocenjuje Janjić i dodaje da Srbija nema toliki geopolitički značaj koliko važan geografski položaj.</p>
      <p>„Mi se nalazimo na Koridoru 10, što je najkraći put koji povezuje Evropu i Bliski istok, a tamo trenutno sve vri. Takođe takva pozicija Srbije je značajna i u pogledu organizovanog kriminala i terorizma“, objašnjava Janjić.</p>
      <p>Izvrsni direktor Beogradskog centra za bezbednosnu politiku Predrag Petrović kaže da rad stranih obaveštajnih službi uglavnom nije nezakonit.</p>
      <p>„Uobičajeno je da velike drzave koje imaju političke i ekonomske interese u drugim zemljama nastoje i da ih zaštite pa i u te svrhe koriste i obaveštajne sluzbe kako državne tako i privatne“, kaže Petrović.</p>
      <p>On napominje da je Srbija trenutno politički interesantna velikim silama zbog pokušaja rešavanja kosovskog problema i sukobljenih interesa koje one imaju po tom pitanju dok zemlje u okruženje žele da znaju šta se u njihovom susedstvu dešava.</p>
      <p>(Tanjug)</p>
    </article>
  </body>
</html>