<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187845/"/>
    <meta property="og:site_name" content="Janam TV"/>
    <meta property="article:published_time" content="2019-11-22T05:57:36+00:00"/>
    <meta property="og:title" content="പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവം; ഹൈക്കോടതിയുടെ ഇടപെടല്‍"/>
    <meta property="og:description" content="വയനാട്: ക്ലാസ് മുറിയില്‍ പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവത്തില്‍ ഹൈക്കോടതിയുടെ ഇടപെടല്‍. സംഭവം നടന്ന ബത്തേരി സര്‍വജന സ്‌കൂളിലെത്തി ജില്ലാ"/>
  </head>
  <body>
    <article>
      <h1>പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവം; ഹൈക്കോടതിയുടെ ഇടപെടല്‍</h1>
      <address><time datetime="2019-11-22T05:57:36+00:00">22 Nov 2019, 05:57</time> by <a rel="author">Janam TV Web Desk</a></address>
      <p>വയനാട്: ക്ലാസ് മുറിയില്‍ പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവത്തില്‍ ഹൈക്കോടതിയുടെ ഇടപെടല്‍. സംഭവം നടന്ന ബത്തേരി സര്‍വജന സ്‌കൂളിലെത്തി ജില്ലാ ജഡ്ജി, ജില്ലാ ലീഗല്‍ സര്‍വീസ് അതോറിറ്റി ചെയര്‍പേഴ്‌സണ്‍ എന്നിവര്‍ സാഹചര്യം വിലയിരുത്തി. സ്‌കൂളിന്റെ പരിസരങ്ങളും ക്ലാസ് റൂമും ജില്ലാ ജഡ്ജി സന്ദര്‍ശിച്ചു.</p>
      <p>സംഭവത്തെ കുറിച്ച് ഹൈക്കോടതി ജഡ്ജി തന്നെ വിളിച്ച് ചോദിച്ചിരുന്നുവെന്നും അദ്ദേഹത്തിന്റെ നിര്‍ദേശത്തിന്റെ അടിസ്ഥാനത്തിലാണ് താന്‍ നേരിട്ടെത്തിയതെന്നും ജില്ലാ ജഡ്ജി എ ഹാരിസ് പറഞ്ഞു. സ്‌കൂളിലെ പ്രധാന അധ്യാപകന്‍ ഉള്‍പ്പെടെയുള്ളവരെ ജഡ്ജി വിമര്‍ശിച്ചു.</p>
      <p>കേരളം ഏറ്റെടുത്ത വിഷയമാണ് ഷഹലയുടെ മരണം. വീഴ്ച വരുത്തിയവര്‍ക്കെതിരെ കര്‍ശന നടപടിയാണ് വേണ്ടത്. ഈ ദുരവസ്ഥ ഇവിടം കൊണ്ട് അവസാനിക്കണം. ഇതിനുള്ള നടപടികള്‍ ഉണ്ടാകുമെന്നും ജില്ലാ ജഡ്ജി പറഞ്ഞു. അതേസമയം സംഭവത്തില്‍ ബാലക്ഷേമസമിതി കേസെടുത്തു. സംഭവത്തില്‍ സ്‌കൂള്‍ അധികൃതര്‍ക്കും ബത്തേരി താലൂക്ക് ആശുപത്രിയിലെ ഡോക്ടര്‍ക്കും ഗുരുതര വീഴ്ച പറ്റിയെന്ന് ബോധ്യപ്പെട്ടെന്ന് ബാലക്ഷേമ സമിതി ചെയര്‍മാന്‍ അറിയിച്ചു.</p>
      <p>സംഭവത്തില്‍ ജില്ലാ മെഡിക്കല്‍ ഓഫീസറും വിദ്യാഭ്യാസ ഉപ ഡയറക്ടറും വെള്ളിയാഴ്ച റിപ്പോര്‍ട്ട് നല്‍കണമെന്ന് സമിതി ആവശ്യപ്പെട്ടു. സംഭവത്തില്‍ കൂടുതല്‍ നടപടികള്‍ ഇന്ന് ഉണ്ടാകും. ഇതിനിടെ വയനാട്ടിലെ മുഴുവന്‍ സ്‌കൂളും പരിസരവും ഉടന്‍ വൃത്തിയാക്കണമെന്ന് പൊതുവിദ്യാഭ്യാസ ഡയറക്ടറുടെ ഉത്തരവിറക്കി. ഇന്ന് തന്നെ എല്ലാ സ്‌കൂളുകളും വൃത്തിയാക്കണമെന്നാണ് വിദ്യാഭ്യാസ ഡയറക്ടറുടെ നിര്‍ദേശം.</p>
    </article>
  </body>
</html>