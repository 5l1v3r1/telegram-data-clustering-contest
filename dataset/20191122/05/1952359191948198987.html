<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04730338"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-22T05:40:00+00:00"/>
    <meta property="og:title" content="Demonstratie van nieuw Tesla-model gaat helemaal de mist in: “Je kan hier zelfs geen krasje op maken”"/>
    <meta property="og:description" content="Tesla heeft donderdagavond een nieuw model onthuld. Volgens topman Elon Musk kan je “zelfs geen krasje” maken op de elektrische pick-uptruck, maar dat blee..."/>
  </head>
  <body>
    <article>
      <h1>Demonstratie van nieuw Tesla-model gaat helemaal de mist in: “Je kan hier zelfs geen krasje op maken”</h1>
      <address>
        <time datetime="2019-11-22T05:40:00+00:00">22 Nov 2019, 05:40</time>
      </address>
      <p>
        <b>Tesla heeft donderdagavond een nieuw model onthuld. Volgens topman Elon Musk kan je “zelfs geen krasje” maken op de elektrische pick-uptruck, maar dat bleek bij de presentatie toch lichtelijk anders uit te draaien.</b>
      </p>
      <p>Musk omschreef de auto tijdens de voorstelling in Los Angeles als een voertuig waar “geen krassen of deuken” op kunnen komen, want “de ramen zijn van gewapend glas”. Maar toen iemand bij een demonstratie een metalen bal tegen het raam gooide, barstte dat meteen. Ook bij een tweede, minder harde poging, barstte een ander raam meteen.</p>
      <figure>
        <iframe data-src="https://twitter.com/engadget/status/1197752957250523136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De auto ziet eruit als een futuristisch gepantserd voertuig. Musk typeerde de ‘cybertruck’ dan ook als het “officiële voertuig van Mars”. Het ontwerp is geïnspireerd op de James Bond-film ‘The Spy Who Loved Me’.</p>
      <figure>
        <iframe data-src="https://twitter.com/Qrypton/status/1197749327411761152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Eigen pick-up</b>
      </p>
      <p>Dat Tesla aan een eigen versie van de pick-uptruck werkte, was geen geheim. Dat type voertuig is zeer populair in de Verenigde Staten. Eerder zei Musk al dat hij geen hoge verwachtingen heeft van de verkoop. Dat heeft te maken met het feit dat eigenaren van een pick-up doorgaans erg merktrouw zijn, en de markt is in de VS stevig in handen van Dodge, Ford en Chevrolet terwijl ook het Japanse Toyota een hap uit de taart neemt.</p>
      <figure>
        <iframe data-src="https://twitter.com/elonmusk/status/1197768038415659008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De ‘cybertruck’ moet een kleine 40.000 dollar (36.000 euro) kosten. Het kan overigens nog jaren duren voordat de eerste elektrische pick-uptruck van Tesla daadwerkelijk te koop is. Het belangrijkste model voor Tesla blijft vooralsnog de Model 3, de relatief betaalbare elektrische auto waarmee het bedrijf de massa wil bereiken.</p>
      <figure>
        <img src="https://static.nieuwsblad.be/Assets/Images_Upload/2019/11/22/63fe9012-0ce9-11ea-97ee-655d192871aa_web_scale_0.0718391_0.0718391__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: AFP</cite>
        </figcaption>
      </figure>
      <figure>
        <img src="https://static.nieuwsblad.be/Assets/Images_Upload/2019/11/22/5b10e5e0-0ce9-11ea-97ee-655d192871aa_web_scale_0.1333333_0.1333333__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: AP</cite>
        </figcaption>
      </figure>
      <figure>
        <img src="https://static.nieuwsblad.be/Assets/Images_Upload/2019/11/22/c73ec934-0cea-11ea-97ee-655d192871aa_web_scale_0.1333333_0.1333333__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: AP</cite>
        </figcaption>
      </figure>
      <p>bekijk ook</p>
      <p>
        <b>Eenden op de weg? Tesla kan nog net op tijd manoeuvre maken dankzij automatische piloot</b>
      </p>
      <p>
        <b>Zo gemakkelijk is het om een sleutelloze Tesla te stelen (en het duurt nog geen minuut)</b>
      </p>
      <p>
        <b>Tesla ontploft op drukke weg tijdens het rijden: vader en twee kinderen zwaargewond</b>
      </p>
    </article>
  </body>
</html>