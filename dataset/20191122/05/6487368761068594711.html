<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/szepseg/joani-johnson-modell/"/>
    <meta property="og:site_name" content="FEMINA"/>
    <meta property="article:published_time" content="2019-11-22T05:56:02+00:00"/>
    <meta property="og:title" content="65 évesen kezdett modellkedni a nyugdíjas hölgy, elképesztő divatikon lett: kifutókon és címlapokon pózol"/>
    <meta property="og:description" content="A 67 esztendős Joani Johnson fiatalokat megszégyenítő módon pózol a kamerának."/>
  </head>
  <body>
    <article>
      <h1>65 évesen kezdett modellkedni a nyugdíjas hölgy, elképesztő divatikon lett: kifutókon és címlapokon pózol</h1>
      <h2>A 67 esztendős Joani Johnson fiatalokat megszégyenítő módon pózol a kamerának.</h2>
      <address><time datetime="2019-11-22T05:56:02+00:00">22 Nov 2019, 05:56</time> by <a rel="author">Vágó Júlia</a></address>
      <p>Bár a divat- és modellvilág alapvetően sajnos sokáig csak a fiatalságot helyezte középpontba, ma már bőven akadnak olyan, példamutató és inspiráló 60, 70, 80 éves divatikonok is, akik idősebb fejjel csöppentek ebbe a közegbe, mégis huszonéveseket megszégyenítő módon pózolnak a kamerának, vagy vonulnak végig a kifutón.</p>
      <p><b>Joani Johnson</b> 65 évesen debütált, két év alatt pedig olyan karrierutat járt be, amiről sok modell csak álmodhat: pózolt a Vogue magazinnak, neves divatcégek kifutóin vonult végig, reklámkampányokban vett részt, mi több, Rihanna személyesen választotta ki őt a Fenty nevű divatmárkája 2019-es ruhakollekciójának népszerűsítésére.</p>
      <h3>Nyugdíjas nagyiból keresett modell</h3>
      <p>A 67 éves nagymamát - aki korábban könyvelőként dolgozott - az utcán fedezték fel. A Paper magazinnak adott júniusi interjújában elárulta, ennyi idősen jött el az ő ideje, hiszen fiatalabb korában sem bőrszíne, sem alacsony termete miatt nem volt rá esély, hogy befutott modell legyen.</p>
      <p>- Ideje, hogy az emberi sokszínűség és különbözőségek is tükröződjenek a divatban. Fiatal koromban arról álmodoztam, hogy modell leszek, de akkoriban a bőrszínem és a 162 centméteres magasságom miatt nem adott lehetőséget a divatipar. De most eljött az én időm! Örülök, hogy ezzel foglalkozhatok, nem törődöm a jövővel, csak élvezem ezt a különleges utazást - vallotta be a magazinnak.</p>
      <p>A gyönyörű, elképesztő kisugárzással rendelkező hölgy karrierje egyre csak szárnyal. Nézd meg a róla készült káprázatos fotókat!</p>
      <figure>
        <img src="https://kep.index.hu/1/0/2885/28855/288559/28855967_100b440c4004f75d0db03f6164e8b8fd_wm.jpg"/>
        <figcaption>Ki hinné, hogy Joani Johnson már 67 éves? A gyönyörű és máig fiatalos modell tíz évet is letagadhat korából.<cite>Instagram/Joani Johnson</cite></figcaption>
      </figure>
      <figure>
        <img src="https://kep.cdn.indexvas.hu/1/0/2885/28855/288559/28855983_be9ee45f237fa3c11d4c17148763870f_wm.jpg"/>
        <figcaption>- Anyukám mindig azt mondta, hogy a szépségem a hajamban rejlik. Imádom, mert valódi, és úgy látom, a többi ember is azt gondolja, hogy szép. Ez másokat is arra ösztönöz, hogy valódiak, természetesek legyenek.<cite>Instagram/Joani Johnson</cite></figcaption>
      </figure>
      <figure>
        <img src="https://kep.index.hu/1/0/2885/28856/288562/28856253_e499c07560ea860caad63b98e1495924_wm.jpg"/>
        <figcaption>Joani Johnson nyitotta meg a neves brit divattervező, Ozwald Boateng 2019-es bemutatóját. A 67 éves szépség fiatalokat megszégyenítő módon vonult végig a kifutón.<cite>Instagram/Joani Johnson</cite></figcaption>
      </figure>
      <figure>
        <img src="https://kep.cdn.indexvas.hu/1/0/2885/28856/288564/28856483_10a09717adeed30399abbc7e593e1875_wm.jpg"/>
        <figcaption>- Ezen a fotón olyan vagy, mint egy vörös rózsa a fehér virágok között - írta egy lelkes rajongó Instagram-oldalán.<cite>Instagram/Joani Johnson</cite></figcaption>
      </figure>
      <figure>
        <img src="https://kep.index.hu/1/0/2885/28856/288564/28856495_4278c115e2676281cdd77f4bdfd6364a_wm.jpg"/>
        <figcaption>A Vogue magazinban nem egyszer pózolt már, legutóbb 2018-ban készítettek róla egy fantasztikus képsorozatot.<cite>Instagram/Joani Johnson</cite></figcaption>
      </figure>
      <figure>
        <img src="https://kep.index.hu/1/0/2885/28856/288565/28856519_01e143f71281ee80750e8696f004cbd6_wm.jpg"/>
        <figcaption>Joani Johnsont az utcán sétálva fedezte fel az Allure Magazin egyik szerkesztője. Kezdetben vonakodott attól, hogy modell legyen, de férje - akivel húsz évig élt együtt - rábeszélte.<cite>Instagram/Joani Johnson</cite></figcaption>
      </figure>
      <figure>
        <img src="https://kep.index.hu/1/0/2885/28856/288567/28856755_893ef1b0e7cc9e425525d44b13ba8f68_wm.jpg"/>
        <figcaption>Az özvegy modell különleges szépségét jamaicai édesanyjának köszönheti.<cite>Instagram/Joani Johnson</cite></figcaption>
      </figure>
      <figure>
        <img src="https://kep.cdn.indexvas.hu/1/0/2885/28856/288567/28856785_4ef64dd734c54d81d0c0b2d0418e7474_wm.jpg"/>
        <figcaption>A gyönyörű hölgy bebizonyította, hogy <a href="https://www.retikul.hu/pluszminusz/jan-de-villeneuve-74-eves-modell/">a szépség egyáltalán nem kor függvénye</a>.<cite>Instagram/Joani Johnson</cite></figcaption>
      </figure>
      <p>Borító-és ajánlóképek: Instagram/<a href="https://www.instagram.com/joanijohnson6000/?utm_source=ig_embed">Joani Johnson</a></p>
    </article>
  </body>
</html>