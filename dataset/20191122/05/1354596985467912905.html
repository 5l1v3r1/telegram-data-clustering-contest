<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/chinezen-grootste-verkopers-smartspeakers"/>
    <meta property="og:site_name" content="Emerce"/>
    <meta property="article:published_time" content="2019-11-22T05:38:00+00:00"/>
    <meta property="og:title" content="Chinezen grootste verkopers van smartspeakers"/>
    <meta property="og:description" content="Amazon verkocht in het derde kwartaal van 2019 de meeste smartspeakers, ruim tien miljoen, maar de drie Chinese techgiganten tezamen verkochten er elf miljoen."/>
  </head>
  <body>
    <article>
      <h1>Chinezen grootste verkopers van smartspeakers</h1>
      <address><time datetime="2019-11-22T05:38:00+00:00">22 Nov 2019, 05:38</time> by <a rel="author">Erwin Boogert</a></address>
      <p>
        <b>Amazon verkocht in het derde kwartaal van 2019 de meeste smartspeakers, ruim tien miljoen, maar de drie Chinese techgiganten tezamen verkochten er elf miljoen.</b>
      </p>
      <p>Nieuwe cijfers van marktonderzoeker Canalys <a href="https://www.canalys.com/newsroom/worldwide-smartspeaker-Q3-2019">laten zien</a> dat de markt voor smartspeakers in absolute aantallen nog klein is, maar niettemin jaarlijks met dubbele cijfers groeiend.</p>
      <p>In totaal werden er in het derde kwartaal een kleine dertig miljoen smartspeakers verkocht. Op jaarbasis gaat het nu al snel om meer dan honderd miljoen stuks. In prijs variëren ze makkelijk van enkele tientjes tot honderden euro’s.</p>
      <figure>
        <img src="https://live.staticflickr.com/65535/49065052137_7bac58b593_c.jpg"/>
      </figure>
      <p>Een trend onder de smartspeakers is dat ze steeds vaker ook een beeldscherm hebben. Dat verandert hun functie ook, want de audio-interface krijgt dan ook visuele ondersteuning. Iets meer dan twintig procent van de verkochte apparaten in deze categorie beschikt hier tegenwoordig over. De schermen worden gebruikt voor simpele functies als: foto’s weergeven, het weerbericht visualiseren of de bereiding van recepten tonen wanneer gebruikt in de keuken.</p>
      <p>Van deze ‘speakers met schermen’ werden er in het derde kwartaal 6,3 miljoen verkocht.</p>
      <p>Het vierde kwartaal geeft doorgaans een impuls aan de verkoopcijfers van dit soort producten omdat ze worden ervaren als niet al te dure, begeerlijke gadgets.</p>
      <p>
        <i>Foto: <a href="https://www.flickr.com/photos/143228564@N06/31473433216">Park Van Ness</a> (cc)</i>
      </p>
    </article>
  </body>
</html>