<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/170418/kljucni-dokaz-rukama-policije-kicinom-ubici-ispao-metak"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T05:00:00+00:00"/>
    <meta property="og:title" content="Ključni dokaz u rukama policije: Kićinom ubici ispao metak!"/>
    <meta property="og:description" content="Policija ima ključni dokaz u slučaju brutalne likvidacije Ljubomira Markovića Kiće (39), vođe Partizanove navijačke grupe &quot;Alkatraz&quot;!"/>
  </head>
  <body>
    <article>
      <h1>Ključni dokaz u rukama policije: Kićinom ubici ispao metak!</h1>
      <h2>Policija ima ključni dokaz u slučaju brutalne likvidacije Ljubomira Markovića Kiće (39), vođe Partizanove navijačke grupe "Alkatraz"!</h2>
      <address><time datetime="2019-11-22T05:00:00+00:00">22 Nov 2019, 05:00</time> by <a rel="author">Tanja MILOVANOVIĆ</a></address>
      <p>Kako Srpski telegraf saznaje, policija je nakon Markovićevog ubistva na mestu zločina pronašla neispaljeni metak koji bi mogao da ukaže na ubicu, a eventualno i na njegove pomagače.</p>
      <h3>DNK ubice</h3>
      <p>Metak je, kako navodi izvor našeg lista blizak istrazi, poslat na veštačenje, a rezultati se očekuju veoma brzo.</p>
      <p>- U pitanju je ceo metak nađen na mestu zločina, koji je ubici kobne večeri najverovatnije slučajno ispao. Pretpostavlja se da je ubica imao metak u cevi kako bi bio spreman da odmah zapuca kad uoči Markovića. Međutim, dok je prilazio žrtvi s leđa, verovatno je greškom još jednom repetirao pištolj i tako izbacio projektil iz cevi. On je poslat na veštačenje kako bi se utvrdio da li je na njemu ostao DNK ubice - kaže izvor Srpskog telegrafa.</p>
      <h4>Kamere snimile i overavanje!</h4>
      <p>Policija je došla do još jednog snimka na kojem se mnogo jasnije vide žrtva i ubica, kao i kako se dogodio zločin.</p>
      <figure>
        <img src="https://www.republika.rs/data/images/2019-11-02/122059_ghn_f.jpg?1574356685"/>
        <figcaption>Telo ubijenog vođe Grobara<cite>ST/N. MANDIĆ, pixabay.com</cite></figcaption>
      </figure>
      <p>- Na snimku se vidi kako ubica u hodu puca i već prvi metak koji je ispalio Markovića, koji beži, pogađa direktno u potiljak. Ili se radi o profesionalcu ili je ubica imao ludačku sreću. Kamere su snimile napadača kako potom prilazi Markoviću i još jednom ga overava iz blizine - priča sagovornik.</p>
      <p>Ipak, prema rečima našeg sagovornika, sa ovim dokaznim materijalom moraju biti veoma obazrivi iz jednog posebnog razloga.</p>
      <p>- Postoji mogućnost i da je metak podmetnut na mestu zločina kako bi policiju usmerio na pogrešan trag i odvratio od pravih ubica. Zato se na ovom slučaju radi veoma ozbiljno i ništa ne sme da se prepusti slučaju - priča naš sagovornik.</p>
      <h4>Zapaljena tri automobila</h4>
      <p>Nakon ubistva Markovića policija je na nekoliko napuštenih lokacija pronašla ukupno tri zapaljena automobila, koja su poslata na veštačenje. Ipak, utvrđeno je da nijedan od njih nije pripadao napadačima i da nemaju veze sa zločinom.</p>
      <h3>Ključni trag</h3>
      <p>Marković je izrešetan sa šest hitaca 8. novembra ispred balona za mali fudbal. Policija je u sklopu istrage ispitala više desetina ljudi, među kojima su i njegovi prijatelji sa kojima je te večeri bio na fudbalu.</p>
      <p>- Svi su odvedeni na poligraf i svi su prošli, sem jednog. Ipak, nije on pao na pitanjima, već je bio previše uzrujan i uznemiren zbog ubistva Markovića, sa kojim je bio jako blizak. Takođe, zbog sumnje da je imao veze sa ubistvom policija je upala u stan jednog istaknutog grobara, koji iza sebe ima poduži dosije. Međutim, u stanu nije bukvalno ništa pronađeno, što je takođe neverovatno jer se radi o osobi sa velikom kriminalnom prošlošću - dodaje sagovornik.</p>
      <related>
        <h4>Pročitajte još:</h4>
        <a href="http://republika.rs/hronika/hronika/169829/Istraga-brutalne-likvidacije-vodje-Grobara-Kici-postavili-lokator-auto-ubica-danima-pratio"/>
        <a href="http://republika.rs/hronika/hronika/169602/Sin-tajkuna-ubio-Kicu-Obrt-slucaju-ubistva-vodje-Alkatraza"/>
        <a href="http://republika.rs/hronika/hronika/168517/Prepoznali-ubicu-vodje-Alkatraza-Odalo-nekoliko-detalja"/>
        <a href="http://republika.rs/hronika/hronika/168092/Kicu-napao-profesionalni-ubica-ali-jedna-sitnica-koju-nije-uradio-mogla-spasi-zivot"/>
        <a href="http://republika.rs/hronika/hronika/167441/Gosti-kafica-culi-saucesnika-susednim-stolom-kako-javlja-ubici-EVO-IZLAZI-onda-Kica-izresetan-nasred-ulice"/>
      </related>
    </article>
  </body>
</html>