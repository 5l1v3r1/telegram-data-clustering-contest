<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/bengt-ohlsson-tjata-inte-pa-mig-att-jag-ska-dansa/"/>
    <meta property="og:site_name" content="DN.SE"/>
    <meta property="article:published_time" content="2019-11-22T05:20:00+00:00"/>
    <meta property="og:title" content="Bengt Ohlsson: Tjata inte på mig att jag ska dansa"/>
    <meta property="og:description" content="”Tjatdansaren kan överfalla mig när som helst. Försöka tvinga mig att göra något jag inte vill. Inte behöver."/>
  </head>
  <body>
    <article>
      <h1><a href="https://www.dn.se/av/bengt-ohlsson/">Bengt Ohlsson:</a> Tjata inte på mig att jag ska dansa</h1>
      <address><time datetime="2019-11-22T05:20:00+00:00">22 Nov 2019, 05:20</time> by <a rel="author" href="https://www.dn.se/av/bengt-ohlsson/" target="_blank">Bengt Ohlsson</a></address>
      <p>
        <b>KRÖNIKA. Tjatdansaren kan överfalla mig när som helst. Försöka tvinga mig att göra något jag inte vill. Inte behöver. Jag vill ha min kropp i fred. Det är inte lika illa som tjatsex, men det är illa. </b>
      </p>
      <p>Jag läste en artikel om så kallat ”tjatsex”, skriven för två år sen, i den saligt avsomnade tunnelbaneplågan Metro.</p>
      <p>I artikeln säger sexualupplysaren Pelle Ullholm:</p>
      <p>– Att ta initiativ till ett möte är fint och modigt. Det är när du vågar visa att du vill, och vågar lyssna på svaret. Det är inte riskfritt att ta initiativ, man kan tappa ansiktet – eller tvärtom, få ja som svar. Men att tjata sig till ett romantiskt möte eller sex är något annat. En som tjatar saknar respekt, spänning och samspel. Tjat uppstår inte sällan när en känner sig avvisad. </p>
      <p>Och vidare:</p>
      <p>– Alla som är ärliga mot sig själva inser ganska snart att det som först kändes som en seger inte är särskilt roligt i det långa loppet. En som sagt ja fast hen hellre hade väntat ett tag deltar med mindre energi. Självklart finns ofta en maktobalans också. Det är svårt att tjata ner någon som har en högre position och är trygg.</p>
      <p><a href="https://www.dn.se/skribent/bengt-ohlsson/">Läs mer av och om Bengt Ohlsson</a> </p>
      <p><b>Tänk dig nu att</b> det inte handlar om sex, utan om dans.</p>
      <p>Jag kill- eller okej gubbgissar att den överväldigande majoriteten av alla sextjatare är män, och att den överväldigande majoriteten av alla som låter sig tjatas i säng är kvinnor. Men detta kompenserar kvinnorna med råge genom att, så fort de fått i sig tre glas vin och DJ:n börjat nicka med hörluren mot örat, komma insprängande i ett samtal, hugga tag i ens arm och gasta:</p>
      <p>– Kom och dansa!</p>
      <p>Man skakar generat på huvudet, men hon ger sig inte. Rycker hårdare.</p>
      <p>– Men kom igen då!</p>
      <p>Man stramar åt sitt leende och upplyser henne om att man hatar att dansa. </p>
      <p><b>Det här tas inte </b>väl emot. Hon kanske gör ett försök att agera mild lekledare och säga något med andemeningen att alla gör det, var inte rädd, jag kommer inte att garva åt dig. Om man då fortfarande vägrar följa med henne in i virvlarna kan hon tappa tålamodet, vilket är lätt hänt efter tre glas vin, och då himlar hon med ögonen och låter en förstå att man är en hämmad figur – vilket är helt korrekt – och hon ger sig inte av förrän hon låtit hela sällskapet förstå att <i>somliga</i> tycks ha förväxlat den här festen med något slags debattforum och varför kunde man då inte hellre ha hyrt in sig i Z-salen i ABF-huset en tisdagskväll?</p>
      <figure>
        <img src="https://cached-images.bonnier.news/cms30/UploadedImages/2019/11/20/9feed460-45b9-4b0a-86bc-24549adb6228/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>
          <cite>Foto: Horst Ossinger/TT</cite>
        </figcaption>
      </figure>
      <p>Nej, jag likställer inte tjatsex med tjatdans. Det vore idiotiskt. Det ena kan vara straffbart och det andra är det inte, och det finns ett skäl till det. Känslan av vånda och smutsighet måste vara eoner värre om man låtit sig tjatas till att ta av sig kläderna och släppt in någon i den allra intimaste sfären. </p>
      <p>Men det är onekligen intressant att tjatarnas metoder är så snarlika. </p>
      <p>De kommer med en framstöt, en invit, och känner sig förmodligen utsatta när de står där och häller sin förmodade charm över en. De respekterar inte att ett nej är ett nej. De tar avvisandet personligt. Och då blir de inte roliga att ha att göra med. Då börjar de använda en palett av olika påtryckningsmedel. Milt våld är alltså inte ovanligt. Ryckandet i armen.  </p>
      <p><b>Och redan här</b> är det frestande att falla till föga och låta sig fösas upp på dansgolvet. För tjatdansaren är noga med att rycka i armen på ett lekfullt sätt, liksom leende och outtröttligt på samma gång, och det enda sättet att freda sig vore att göra ett kraftfullt ryck för att göra sig fri, eller att säga ifrån på skarpen, men det drar man sig för eftersom man då kan vara säker på att tjatdansaren kommer att titta förebrående på en och undra vad tar det åt honom nu då? </p>
      <blockquote>Så dansvägrare i alla länder, förenen eder. Ni har rätt att stå över både Hot Chocolate och James Brown och kedja er fast vid bardisken.</blockquote>
      <p>Kanske orkar man stå på sig och framhärdar i sina krampaktigt leende huvudskakningar och inskärper gång på gång att det inte är riktat mot dig, jag dansar <i>aldrig</i>, jag tycker inte om det helt enkelt, jag känner mig som en idiot, och det gör jag i och för sig allt som oftast, men då handlar det mest om mina motbjudande inre egenskaper, och för all del yttre också, men att röra mig till musik adderar liksom ytterligare en dimension till mitt självhat och det behöver jag inte, så kan jag inte få slippa?</p>
      <p>Men såna uttömmande haranger kanske man inte får ur sig, och tjatdansaren skulle nog inte orka höra dem heller för hon står och svajar över bordet och rycker en i armen, och när hon till sist inser att det är kört, då nöjer hon sig inte med mindre än att hon utfärdar ett slags social dödsdom över en. Man har brutit mot en helig överenskommelse, man har sårat henne på djupet, nu när hon kom fram och bara ville vara lite hygglo och bjuda in en till något raffigt och spännande och bara möttes av sipphet och stolpighet och glädjedödande. </p>
      <p><b>Grupp efter grupp </b>har börjat träda fram och kräva respekt för sin särart; för sin rätt att vistas bland andra trots att de kanske sticker ut en aning. Så dansvägrare i alla länder, förenen eder. Ni har rätt att stå över både Hot Chocolate och James Brown och kedja er fast vid bardisken. Och en tyrann är alltid en tyrann, vare sig den tjatar om sex eller dans. </p>
      <details>
        <summary>Bengt Ohlsson</summary>
        <p>Bengt Ohlsson bor i Stockholm. Han är född i Östersund och har medverkat i DN sedan 1984. Samma år debuterade han som författare med ”Dö som en man, sa jag” och har sedan dess gett ut ett dussin böcker samt skrivit flera pjäser. 2004 tilldelades han Augustpriset för sin bok ”Gregorius”. Hans senaste roman, <a href="https://www.dn.se/dnbok/bokrecensioner/bokrecension-bengt-ohlssons-de-dubbelt-sa-bra-blaser-liv-i-adalens-strejkbrytarhistorier">”De dubbelt så bra”</a>, utkom 2018.</p>
        <p><a href="https://www.dn.se/skribent/bengt-ohlsson/">Läs fler krönikor av Bengt Ohlsson</a> </p>
      </details>
    </article>
  </body>
</html>