<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/trump-tekent-voor-tijdelijke-begroting-om-shutdown-te-voorkomen~a6a93e40/"/>
    <meta property="og:site_name" content="HLN"/>
    <meta property="article:published_time" content="2019-11-22T05:45:42+00:00"/>
    <meta property="og:title" content="Trump tekent voor tijdelijke begroting om shutdown te voorkomen"/>
    <meta property="og:description" content="De Amerikaanse president Donald Trump heeft donderdag een compromis voor een tijdelijke begroting ondertekend dat door het Congres werd aangenomen en tot 20 december loopt. Daarmee wil hij een shut..."/>
  </head>
  <body>
    <article>
      <h1>Trump tekent voor tijdelijke begroting om shutdown te voorkomen</h1>
      <address><time datetime="2019-11-22T05:45:42+00:00">22 Nov 2019, 05:45</time> by <a rel="author">RL</a></address>
      <p>
        <b>De Amerikaanse president Donald Trump heeft donderdag een compromis voor een tijdelijke begroting ondertekend dat door het Congres werd aangenomen en tot 20 december loopt. Daarmee wil hij een shutdown voorkomen.</b>
      </p>
      <p>Ondanks maandenlange onderhandelingen zijn de Democraten en de Republikeinen het oneens over een begroting voor de lange termijn. De meningsverschillen blijken te groot, zeker over de financiering van de muur aan de grens met Mexico.</p>
      <related>
        <h4>Lees ook</h4>
        <a href="https://www.hln.be/de-krant/amerika-kenner-nuanceert-bezwarende-getuigenissen-impeachment-trump-nog-altijd-geen-smoking-gun-gezien~ad07a926/"/>
      </related>
      <p>Trump ondertekende daarom een voorlopige maatregel nadat de Senaat, in handen van de Republikeinen, had ingestemd met 74 stemmen voor en 20 tegen. Het Huis van Afgevaardigden had de tijdelijke begroting al goedgekeurd, met 231 stemmen voor en 195 stemmen tegen.</p>
      <p>In de tijdelijk begroting is onder meer een salarisverhoging van 3,1 procent voor militairen opgenomen, net als belangrijke programma's voor de gezondheidssector.</p>
      <p>De vraag is of er tegen 20 december wel een akkoord zal zijn voor de lange termijn, zeker nu er een <b><u><a href="https://www.hln.be/de-krant/-iedereen-in-witte-huis-wist-ervan~a50a0455/">impeachmentonderzoek</a></u> (HLN+)</b> loopt tegen Trump.</p>
      <h3>Record</h3>
      <p>Sinds het aantreden van Trump in januari 2017 zijn de Verenigde Staten al twee keer lamgelegd door een shutdown, waarbij de federale overheidsdiensten grotendeels worden stilgelegd. In januari brak Trump nog het record van de <a href="https://www.hln.be/nieuws/buitenland/trump-breekt-record-van-langste-shutdown-in-amerikaanse-geschiedenis~ad3354b6/"><b>langste shutdown</b></a> uit de Amerikaanse geschiedenis, die 35 dagen duurde. Reden voor die shutdown was de weigering van de Democraten om Trumps muur te financieren.</p>
    </article>
  </body>
</html>