<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/zmi-oprilyudnili-noviy-kompromat-na-andriya-bogdana-video-641601.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T05:12:08+00:00"/>
    <meta property="og:title" content="ЗМІ оприлюднили новий компромат на Андрія Богдана: відео"/>
    <meta property="og:description" content="Богдан поєднував держпосади з роботою адвокатом"/>
  </head>
  <body>
    <article>
      <h1>ЗМІ оприлюднили новий компромат на Андрія Богдана: відео</h1>
      <address>
        <time datetime="2019-11-22T05:12:08+00:00">22 Nov 2019, 05:12</time>
      </address>
      <h4>Богдан поєднував держпосади з роботою адвокатом</h4>
      <p>Глава Офісу президента Андрій Богдан тричі обіймав державні посади, не припиняючи при цьому займатися адвокатською діяльністю всупереч закону.</p>
      <p>Про це повідомляє програма розслідувань Схеми.</p>
      <p>За даними журналістів, Богдан при трьох президентах працював урядовим уповноваженим з боротьби з корупцією, заступником міністра юстиції і помічником судді, не припиняючи роботу адвокатом, що є порушенням закону про державну службу та антикорупційного законодавства.</p>
      <p>З 2001 по 2004 роки Андрій Богдан працював помічником судді Київського апеляційного господарського суду (зараз - Північний). У ті роки помічнику судді було прямо заборонено працювати адвокатом, а адвокату - працювати в суді. Але в реєстрі адвокатів зазначено, що Андрій Богдан не зупиняв адвокатську діяльність на цей період.</p>
      <p>Наприкінці 2007 року Богдан потрапив у Міністерство юстиції і певний час поєднував посаду заступника міністра юстиції, керівника адвокатського об'єднання та чинного адвоката, що є порушенням законів про адвокатуру, про державну службу та про протидію корупції.</p>
      <figure>
        <iframe src="https://www.youtube.com/embed/bIObCjA0yy4" width="640" height="360" data-service="Youtube" scrolling="no"/>
      </figure>
      <p>Микола Оніщук, який був міністром юстиції на той час, впевнений, що таке неможливо.</p>
      <p>«Таке поєднання з етично-правового погляду і навіть юридичного виключається. Мені такі факти не відомі», - сказав Онищенко.</p>
      <p>Утім, Богдан не зупинив адвокатську діяльність протягом усього терміну перебування на посаді заступника міністра юстиції.</p>
      <p>У березні 2010 року Богдан був призначений заступником міністра Кабінету Міністрів - урядовим уповноваженим з питань антикорупційної політики. Але адвокатську діяльність він призупинив тільки в 2012 році.</p>
      <p>На запитання кореспондента Схем, як президент Володимир Зеленський оцінює те, що Богдан суміщав посади, він відповів: «Значить, щось було неправильно. Куди дивилася влада? А що тут оцінювати? Ви самі знаєте, як в Україні люди живуть».</p>
      <blockquote><b>Читайте також:<br/></b><br/>   •  <b> <a href="https://glavcom.ua/country/politics/kadrovi-pomilki-zelenskogo-hto-nastupniy-na-vihid-640582.html">Кадрові помилки Зеленського. Хто наступний на вихід? стаття</a></b></blockquote>
      <related>
        <a href="https://glavcom.ua/news/arahamiya-rozpoviv-pro-problemnih-deputativ-u-sluzi-narodu-641570.html"/>
        <a href="https://glavcom.ua/news/zelenskiy-pidpisav-ukaz-pro-kadrovi-zmini-v-komisiji-z-pitan-pomiluvannya-641567.html"/>
        <a href="https://glavcom.ua/country/society/ukrajinskiy-diplomat-zelenskiy-vtrativ-doviru-svitovih-lideriv-641253.html"/>
      </related>
    </article>
  </body>
</html>