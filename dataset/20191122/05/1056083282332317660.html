<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100042/%D8%A7%D8%B9%D9%85%D8%A7%D9%84-%D9%85%D8%AD%D8%AF%D9%88%D8%AF%DB%8C%D8%AA-%D8%B3%D8%A7%D8%AE%D8%AA-%D9%88-%D8%B3%D8%A7%D8%B2-%D8%A8%D8%B1%D8%A7%DB%8C-%D8%B3%D8%A7%D8%AE%D8%AA%D9%85%D8%A7%D9%86-%D9%87%D8%A7%DB%8C-%D9%85%D9%87%D9%85-%D8%A8%D8%B1-%D8%B1%D9%88%DB%8C-%D9%BE%D9%87%D9%86%D9%87-%DA%AF%D8%B3%D9%84%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-22T05:43:14+00:00"/>
    <meta property="og:title" content="اعمال محدودیت ساخت و ساز برای ساختمان‌های مهم بر روی پهنه‌ گسلی"/>
    <meta property="og:description" content="معاون شهرسازی شهرداری تهران از عدم صدور پروانه برای ساختمان‌های بلندمرتبه، خطرساز و پرجمعیت به روی پهنه‌های گسلی خبر داد."/>
  </head>
  <body>
    <article>
      <h1>اعمال محدودیت ساخت و ساز برای ساختمان‌های مهم بر روی پهنه‌ گسلی</h1>
      <address><time datetime="2019-11-22T05:43:14+00:00">22 Nov 2019, 05:43</time> by <a rel="author">مژگان انصاری</a></address>
      <p>معاون شهرسازی شهرداری تهران از عدم صدور پروانه برای ساختمان‌های بلندمرتبه، خطرساز و پرجمعیت به روی پهنه‌های گسلی خبر داد.</p>
      <p><b>عبدالرضا گلپایگانی در گفت‌وگو با ایسنا، </b>در مورد ساخت و ساز بر روی گسل‌های پایتخت با بیان اینکه شورای‌عالی شهرسازی، ممنوعیت ساخت و ساز مراکز مهم را در پهنه‌های گسلی تصویب و برای اجرا به شهرداری‌ تهران ابلاغ کرده است، گفت: برهمین اساس شهرداری تهران نیز در صدور پروانه ساختمانی ممنوعیت ومحدودیت‌ها را لحاظ خواهد کرد.</p>
      <p>وی با بیان اینکه بنا به مصوبه شورای‌عالی شهرسازی، ‌ <b>صرفا ساخت ساختمان‌های بلندمرتبه، خطرساز و پرجمعیت همچون مدرسه، دانشگاه و... بر روی پهنه‌های گسلی ممنوع است، </b>گفت: برهمین اساس شهرداری نیز از صدور پروانه ساختمانی برای این نوع مراکز در پهنه‌های گسلی خودداری می‌کند؛ به عنوان مثال چندی پیش یکی از شهروندان برای ساخت مدرسه به شهرداری مراجعه کرد و فرآیندهای ساخت و ساز را طی کرده بود و حتی به مرحله تایید نقشه رسیده بود، اما تنها به این دلیل که زمین مورد نظر بر روی پهنه گسلی قرار داشت از صدور مجوز خودداری کردیم.</p>
      <p>گلپایگانی با بیان اینکه شهرداری تهران به هیچ عنوان مجوز ساخت و ساز ساختمان‌های مهم، بلند و پرجمعیت در پهنه‌های گسلی را نمی‌دهد، گفت: اما ما با ساختمان‌های ساخته شده‌ای روبرو هستیم که از قبل ساخته شده و برای این نوع ساختمان‌ها نیز مطالعاتی در حال انجام است تا در وهله اول نسبت به شناسایی ساختمان‌های حساس و پرجمعیت که بر روی پهنه‌های گسلی فعال هستند اقدام کنیم و پس از آن براساس آن پیشنهاد اصلاحی،  مقاوم سازی و یا حتی تغییر نوع استفاده‌ ارائه شود که البته این اقدام مهم، زمانبر است.</p>
      <p>انتهای پیام</p>
    </article>
  </body>
</html>