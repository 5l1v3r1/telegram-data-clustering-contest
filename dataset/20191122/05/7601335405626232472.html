<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilfoglio.it/il-bi-e-il-ba/2019/11/22/news/tra-politici-e-alieni-288218/"/>
    <meta property="og:site_name" content="IL FOGLIO"/>
    <meta property="article:published_time" content="2019-11-22T05:12:00+00:00"/>
    <meta property="og:title" content="Tra politici e alieni"/>
    <meta property="og:description" content="Cercare l'anima di un governo nel dizionario degli esseri umani fantastici e artificiali"/>
  </head>
  <body>
    <article>
      <h1>Tra politici e alieni</h1>
      <h2>Cercare l'anima di un governo nel dizionario degli esseri umani fantastici e artificiali</h2>
      <address><time datetime="2019-11-22T05:12:00+00:00">22 Nov 2019, 05:12</time> by <a rel="author">Guido Vitiello</a></address>
      <p>Ho visto una foto di Matteo Renzi accanto al pupazzo di E.T. – stava visitando una mostra sulle creazioni di Carlo Rambaldi – e mi sono seduto a meditare sulla questione dell’anima. “Il governo trovi un’anima o rischiamo tutti”, ha detto Zingaretti, e io vorrei tanto dargli una mano. <b>A Rambaldi bastò un dito illuminato, l’indice, per dare un’anima al piccolo extraterrestre, ma Rambaldi non è più reperibile.</b> Così ho tirato giù dallo scaffale il vecchio “<a href="https://amzn.to/2s7x8h6">Dizionario degli esseri umani fantastici e artificiali</a>” di Vincenzo Tagliasco, e ho cercato la categoria pertinente: “Esseri golemici: esseri formati da ‘materia intelligente’, o altro materiale o struttura, in grado di auto-organizzarsi e capaci di realizzare un obiettivo”. C’era di tutto, dal Golem ebraico a Terminator, dai giocattoli animati al cavaliere inesistente di Calvino, ma di un governo neppure l’ombra, mannaggia. Mentre lo riponevo un po’ frustrato, l’occhio è caduto su un classico del 1985, “<a href="https://amzn.to/34h6oZS">La robotica</a>” di Marvin Minsky. In copertina c’è una parodia della creazione di Adamo michelangiolesca, ma qui è l’indice dell’uomo che si allunga a toccare l’indice di un automa e ne fa scaturire sulla punta una scintilla luminosa, come quella di E.T. Eccola, è l’anima! <b>Questo, in fondo, vorrebbe fare Zingaretti: stendere il dito – un dito lungo due secoli – della tradizione progressista e dare finalmente vita all’alleanza-robot, a Roma e nelle regioni.</b> Non si è accorto, l’ingenuo, che il M5s un dito illuminato ce l’ha da sempre. Solo che non è l’indice, è il medio.</p>
      <related>
        <h4>Articoli Correlati</h4>
        <a href="https://www.ilfoglio.it/il-bi-e-il-ba/2019/11/14/news/uomini-e-bot-286552/"/>
        <a href="https://www.ilfoglio.it/il-bi-e-il-ba/2019/11/15/news/l-avvocato-luca-teleuze-286767/"/>
        <a href="https://www.ilfoglio.it/il-bi-e-il-ba/2019/11/16/news/il-clan-dei-casaleggesi-ha-intascato-il-riscatto-e-si-e-tenuto-gli-ostaggi-287149/"/>
        <a href="https://www.ilfoglio.it/il-bi-e-il-ba/2019/11/19/news/questo-matrimonio-non-s-ha-da-fare-o-forse-si-287442/"/>
        <a href="https://www.ilfoglio.it/il-bi-e-il-ba/2019/11/20/news/strumentalizzare-sciascia-287726/"/>
        <a href="https://www.ilfoglio.it/il-bi-e-il-ba/2019/11/21/news/la-coloratissima-guerra-subacquea-della-politica-italiana-287940/"/>
      </related>
    </article>
  </body>
</html>