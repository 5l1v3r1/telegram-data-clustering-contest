<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/490900-aystiro-minyma-mitsotaki-pros-tin-eyropi-gia-to-metanasteytiko/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T05:19:10+00:00"/>
    <meta property="og:title" content="Αυστηρό μήνυμα Μητσοτάκη προς την Ευρώπη για το μεταναστευτικό"/>
    <meta property="og:description" content="Μηνύματα προς κάθε κατεύθυνση για το προσφυγικό ζήτημα έστειλε ο πρωθυπουργός Κυριάκος Μητσοτάκης από το Ζάγκρεμπ. Από το βήμα του συνεδρίου του"/>
  </head>
  <body>
    <article>
      <h1>Αυστηρό μήνυμα Μητσοτάκη προς την Ευρώπη για το μεταναστευτικό</h1>
      <address><time datetime="2019-11-22T05:19:10+00:00">22 Nov 2019, 05:19</time> by <a rel="author">ΓΙΑΝΝΗΣ ΚΑΜΠΟΥΡΑΚΗΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490900-aystiro-minyma-mitsotaki-pros-tin-eyropi-gia-to-metanasteytiko/#">Facebook 0</a>
        </li>
        <li>
          <a href="https://www.eleftherostypos.gr/politiki/490900-aystiro-minyma-mitsotaki-pros-tin-eyropi-gia-to-metanasteytiko/#">Twitter</a>
        </li>
        <li>
          <a href="https://www.eleftherostypos.gr/politiki/490900-aystiro-minyma-mitsotaki-pros-tin-eyropi-gia-to-metanasteytiko/#">LinkedIn</a>
        </li>
        <li>
          <a href="https://www.eleftherostypos.gr/politiki/490900-aystiro-minyma-mitsotaki-pros-tin-eyropi-gia-to-metanasteytiko/#">Περισσότερα</a>
        </li>
      </ul>
      <p>Μηνύματα προς κάθε κατεύθυνση για το προσφυγικό ζήτημα έστειλε ο πρωθυπουργός Κυριάκος Μητσοτάκης από το Ζάγκρεμπ.</p>
      <p>Από το βήμα του συνεδρίου του Ευρωπαϊκού Λαϊκού Κόμματος (ΕΛΚ) ανέβασε τους τόνους, λέγοντας ότι η Ευρώπη δεν μπορεί να υποκρίνεται πλέον πως το προσφυγικό επηρεάζει μόνο τα κράτη στα εξωτερικά της σύνορα, επισημαίνοντας ότι η Ελλάδα έχει κάνει ήδη περισσότερα από όσα της αναλογούν. Ο κ. Μητσοτάκης κάλεσε την Ε.Ε. να προχωρήσει σε αλλαγές στην κοινή πολιτική ασύλου και στην προστασία των συνόρων.</p>
      <p>«Ο κανονισμός του Δουβλίνου είναι επώδυνα ανεπαρκής για την αντιμετώπιση του προβλήματος. Μια κοινή πολιτική ασύλου και ένα πλαίσιο προστασίας των συνόρων πρέπει να καταστεί άμεση προτεραιότητα», υπογράμμισε ο πρωθυπουργός και πρόσθεσε: «Ως Ελληνες έχουμε κάνει περισσότερα από όσα μας αναλογούν. Εμείς ως νέα κυβέρνηση αλλάξαμε ήδη την πολιτική ασύλου ώστε να επεξεργαζόμαστε πιο αποτελεσματικά τις αιτήσεις, δημιουργούμε νέα προαναχωρησιακά κέντρα στα νησιά μας, επιλαμβανόμαστε του φλέγοντος ζητήματος των ασυνόδευτων ανηλίκων».<br/>«Παρά τις εντελώς αστήριχτες κατηγορίες, συνεχίζουμε να σώζουμε εκατοντάδες ανθρώπους στη θάλασσα κάθε μήνα, αλλά φτάνουμε στο να εξαντλήσουμε τα όριά μας. Η Ελλάδα ως χώρα πρώτης εισόδου δεν πρέπει να δέχεται το βάρος του μεταναστευτικού μόνη της», ανέφερε ο κ. Μητσοτάκης. Ο πρωθυπουργός εξήγησε ότι «η συμφωνία Ε.Ε. – Τουρκίας πρέπει να γίνει σεβαστή, η Τουρκία οφείλει να κάνει περισσότερα για να την υλοποιήσει» και επισήμανε: «Ο αριθμός των προσφύγων και μεταναστών που διασχίζουν το Αιγαίο είναι απαράδεκτος και, δυστυχώς, ενδεικτικός του πώς η μετανάστευση αξιοποιείται ως εργαλείο διεθνούς πίεσης».</p>
      <p>«Οφείλουμε να αναγνωρίσουμε πως η Τουρκία φιλοξενεί εκατομμύρια πρόσφυγες, αλλά ταυτόχρονα πρέπει να καταστήσουμε απολύτως ξεκάθαρο ότι η Ευρώπη δεν θα πρόκειται να εκβιαστεί στο θέμα αυτό», τόνισε ο Κυριάκος Μητσοτάκης, προσθέτοντας πως είναι η ώρα για λιγότερες ανεύθυνες δηλώσεις και για περισσότερο ειλικρινή διάλογο.</p>
      <p>Τα τρία πράγματα που πρέπει να γίνουν για την αντιμετώπιση του ζητήματος, όπως είπε ο πρωθυπουργός, είναι «να προστατεύσουμε τα σύνορά μας, να μοιράσουμε δικαιότερα τα βάρη και ταυτόχρονα να αντιμετωπίσουμε το θέμα στη ρίζα του, που είναι ο πόλεμος αλλά και η φτώχεια σε αρκετά μέρη του κόσμου».<br/>«Δεν γίνεται να λύσεις το θέμα αν δεν αντιμετωπίσεις και τα τρία θέματα παράλληλα», ξεκαθάρισε.</p>
      <h3>Κλιματική αλλαγή</h3>
      <p>Ο πρωθυπουργός έκανε εκτενή αναφορά και στην κλιματική αλλαγή, λέγοντας ότι «έχουμε όχι μόνο πολιτική αλλά και ηθική υποχρέωση να εφαρμόσουμε πολιτικές φιλικές προς το περιβάλλον».</p>
      <p>«Η ηθική διάσταση είναι προφανής, αλλά και η πολιτική διάσταση είναι επίσης ξεκάθαρη στο μυαλό μου», ανέφερε ο κ. Μητσοτάκης, για να περιγράψει, αμέσως μετά, ποια είναι η ευθύνη των πολιτικών ηγετών: «Είτε θα επιλέξουμε να ηγηθούμε της προσπάθειας δίνοντας εμείς το θετικό παράδειγμα, υλοποιώντας ουσιαστικές πολιτικές που θα έχουν άμεσο αποτέλεσμα, είτε θα χάσουμε την επαφή μας με τη νεότερη γενιά, η οποία ευτυχώς ενδιαφέρεται πραγματικά για αυτά τα προβλήματα πολύ περισσότερο απ’ ό,τι η δική μας γενιά».</p>
      <p>«Δεν εφαρμόζουμε αμυντικές αλλά φιλόδοξες και εμπροσθοβαρείς πολιτικές», τόνισε ο πρωθυπουργός και αναφέρθηκε σε τρεις τομείς: Κατ’ αρχάς στην αλλαγή του ενεργειακού μίγματος με στόχο την πλήρη απολιγνιτοποίηση ως το 2028, παρότι, όπως είπε, η Ελλάδα είναι χώρα παραγωγός λιγνίτη. Δεύτερον, στο στόχο της Ελλάδας να γίνει μια χώρα πρωτοπόρος στην παραγωγή καθαρής ενέργειας από ανανεώσιμες πηγές. Τρίτον, στο ότι προχωράμε πιο γρήγορα από την υπόλοιπη Ευρώπη στη μείωση της χρήσης πλαστικών και συγκεκριμένα στην απαγόρευση των πλαστικών μιας χρήσης από το 2021.</p>
      <p>«Η πρόκληση της κλιματικής αλλαγής δεν είναι μόνο ένα πρόβλημα που πρέπει να αντιμετωπίσουμε, αλλά ταυτόχρονα μια ευκαιρία. Εχω πει πολλές φορές ότι η ανάπτυξη είτε θα είναι βιώσιμη ή δεν θα υπάρχει», υπογράμμισε ο πρωθυπουργός.</p>
      <p>Αναφερόμενος, τέλος, στη διεθνή διάσκεψη που θα πραγματοποιηθεί στην Αθήνα το 2020 για τις επιπτώσεις της κλιματικής αλλαγής στην πολιτιστική κληρονομιά, ο κ. Μητσοτάκης σημείωσε: «Θα προσπαθήσουμε πετύχουμε την ευαισθητοποίηση σε μια πλευρά της κλιματικής αλλαγής που έχει υποτιμηθεί και αφορά τις επιπτώσεις της κλιματικής αλλαγής στην πολιτιστική μας κληρονομιά. Στο πλαίσιο αυτό θα φιλοξενήσουμε αυτή την υψηλού επιπέδου διάσκεψη, όχι μόνο για να ευαισθητοποιήσουμε αλλά και για να διαμορφώσουμε στέρεα βήματα και ένα σχέδιο δράσης για το πώς μπορούμε να προστατεύσουμε την πολιτιστική μας κληρονομιά από τις επιπτώσεις της κλιματικής αλλαγής».</p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490900-aystiro-minyma-mitsotaki-pros-tin-eyropi-gia-to-metanasteytiko/#">Facebook 0</a>
        </li>
        <li>
          <a href="https://www.eleftherostypos.gr/politiki/490900-aystiro-minyma-mitsotaki-pros-tin-eyropi-gia-to-metanasteytiko/#">Twitter</a>
        </li>
        <li>
          <a href="https://www.eleftherostypos.gr/politiki/490900-aystiro-minyma-mitsotaki-pros-tin-eyropi-gia-to-metanasteytiko/#">LinkedIn</a>
        </li>
        <li>
          <a href="https://www.eleftherostypos.gr/politiki/490900-aystiro-minyma-mitsotaki-pros-tin-eyropi-gia-to-metanasteytiko/#">Περισσότερα</a>
        </li>
      </ul>
    </article>
  </body>
</html>