<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474125-tusk-krytykuje-trumpa-jest-nieprzychylny-ue"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T05:39:20+00:00"/>
    <meta property="og:title" content="Tusk krytykuje Trumpa: &quot;Jest nieprzychylny UE, kibicuje brexitowi&quot;. Próbuje dogryźć i rządowi PiS: &quot;W Warszawie mało kto to rozumie&quot;"/>
    <meta property="og:description" content="&quot;To, że polski rząd postawił wszystko na dobre relacje z prezydentem Trumpem, to wcale nie znaczy, że postawił dużo na dobre relacje ze Stanami Zjednoczonymi&quot;."/>
  </head>
  <body>
    <article>
      <h1>Tusk krytykuje Trumpa: "Jest nieprzychylny UE, kibicuje brexitowi". Próbuje dogryźć i rządowi PiS: "W Warszawie mało kto to rozumie"</h1>
      <address><time datetime="2019-11-22T05:39:20+00:00">22 Nov 2019, 05:39</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Prezydent USA Donald Trump jest nieprzychylny Unii Europejskiej, gorąco kibicuje brexitowi - mówił w czwartek w Polsat News b. premier, szef Rady Europejskiej Donald Tusk.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/474104-tusk-stworzy-nowy-ruch-polityczny-ludzie-mnie-znaja">Donald Tusk stworzy nowy ruch polityczny? „Ludzie mnie znają. Będę chciał to wykorzystać”; „Co z tego będzie, zobaczymy”</a></p>
      <p>Na uwagę, że Polska zacieśnia więzi z USA, tymczasem - jak zaznaczyła dziennikarka - Tusk jako szef Rady Europejskiej nie żałował gorzkich słów Trumpowi, b.premier odparł, że trochę czasu mu zajęło nim „brukselskie elity medialne i urzędnicze przyzwyczaiły do tego, że UE nie powinna być niema”.</p>
      <blockquote>W świecie obecnym, gdzie mamy za partnerów oponentów, czasami przeciwników, takie figury polityczne jak prezydent Trump, (prezydent Rosji Władimir) Putin, nawet Chińczycy - przy całej swojej tradycyjnej dyplomacji - potrafią mówić wyraziściej i mocnie co myślą i co im leży na sercu, więc ja postanowiłem i skutecznie to zrobiłem - to jeden z powodów mojej satysfakcji - że ten język brukselski stał się o wiele bardziej mięsisty, krwisty i dosadny</blockquote>
      <p>— podkreślił Tusk.</p>
      <p>Jak dodał, Donald Trump - „o tym mówiłem i będę mówił cały czas, bo od tego zależy też bezpieczeństwo i przyszłość Polski” - jest pierwszym prezydentem USA, „który otwarcie negatywnie odnosi się do UE jako faktu”.</p>
      <blockquote>Prezydent Trump jest nieprzychylny Unii Europejskiej. Stawia na relacje bilateralne, bardzo kibicuje brexitowi</blockquote>
      <p>— podkreślił Tusk. Zaznaczył, że podczas pierwszej rozmowy jaką miał z Trumpem pierwsze pytania prezydenta USA było:</p>
      <blockquote>„OK, jest brexit, kto następny?”. I w głosie była ewidentna nadzieja, że UE się posypie. Więc to jest problem dla nas</blockquote>
      <p>— ocenił szef Rady Europejskiej.</p>
      <p>Tusk zaznaczył, że Amerykanie mają prawo wybierać kogo chcą, a my mamy obowiązek szanować każdego prezydenta Stanów Zjednoczonych, ale - jak zaznaczył - nie zgadzać się kiedy występuje wbrew naszym interesom.</p>
      <blockquote>To, że polski rząd postawił wszystko na dobre relacje z prezydentem Trumpem, to wcale nie znaczy, że postawił dużo na dobre relacje ze Stanami Zjednoczonymi. Tę różnicę warto czasami widzieć i rozumieć. Prezydenci są i odchodzą, a istota relacji między Europą a Ameryką, to jest solidarność, przyjaźń i współpraca, a nie izolacjonizm i brutalna handlowa konkurencja</blockquote>
      <p>— zauważył b.premier.</p>
      <blockquote>I to jest problem. Mam wrażenie, że dzisiaj w Warszawie, we władzach mało kto to rozumie</blockquote>
      <p>— dodał Tusk.</p>
      <p>kpc/PAP</p>
    </article>
  </body>
</html>