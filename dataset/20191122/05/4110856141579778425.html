<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/kosmos/arthro/bolibia_nea_epeisodia_sti_la_pas_to_kogkreso_syzita_tin_organosi_neon_eklogon-588807/"/>
    <meta property="og:site_name" content="Real.gr"/>
    <meta property="article:published_time" content="2019-11-22T05:48:00+00:00"/>
    <meta property="og:title" content="Ο Νετανιάχου καταγγέλει «πραξικόπημα» εναντίον του"/>
    <meta property="og:description" content="Η αστυνομία στη Λα Πας διέλυσε χθες Πέμπτη, κάνοντας εκτεταμένη χρήση δακρυγόνων, ογκώδη πορεία αντικυβερνητικών διαδηλωτών που είχε στην κεφαλή τα φέρετρα πέντε ανθρώπων που έχασαν τη ζωή τους σε επεισόδια την Τρίτη."/>
  </head>
  <body>
    <article>
      <h1>
        <a href="https://www.real.gr/kosmos/arthro/o_netaniaxou_kataggelei_praksikopima_enantion_tou-588805/">Ο Νετανιάχου καταγγέλει «πραξικόπημα» εναντίον του</a>
      </h1>
      <address><time datetime="2019-11-22T05:48:00+00:00">22 Nov 2019, 05:48</time> by <a rel="author">Real.gr</a></address>
      <p>
        <b>Η αστυνομία στη Λα Πας διέλυσε χθες Πέμπτη, κάνοντας εκτεταμένη χρήση δακρυγόνων, ογκώδη πορεία αντικυβερνητικών διαδηλωτών που είχε στην κεφαλή τα φέρετρα πέντε ανθρώπων που έχασαν τη ζωή τους σε επεισόδια την Τρίτη.</b>
      </p>
      <p>Χιλιάδες άνθρωποι συμμετείχαν σε αυτή την πορεία που ξεκίνησε από την Ελ Άλτο, σε μικρή απόσταση από τη διοικητική πρωτεύουσα της Βολιβίας, οχυρό του πρώην προέδρου Έβο Μοράλες, ο οποίος έχει εξοριστεί στο Μεξικό, που του προσέφερε πολιτικό άσυλο.</p>
      <p>Στην πλατεία του Αγίου Φραγκίσκου, στο κέντρο της Λα Πας, άνθρωποι που μετέφερα δύο από τα φέρετρα, καλυμμένα με λουλούδια και την ουιφάλα, την πολύχρωμη σημαία των αυτοχθόνων των Άνδεων, αναγκάστηκαν εξαιτίας του πυκνού νέφους των δακρυγόνων να τα αφήσουν για λίγο κάτω, μερικά μέτρα από ένα στρατιωτικό όχημα αντιμετώπισης ταραχών. «Δικαιοσύνη! Δικαιοσύνη!» φώναζαν οι διαδηλωτές, κατηγορώντας τις αρχές ότι άνοιξαν πυρ δύο ημέρες νωρίτερα εναντίον διαδηλωτών οι οποίοι είχαν αποκλείσει το διυλιστήριο της Σενκάτα, μερικά χιλιόμετρα από τη Λα Πας.</p>
      <figure>
        <iframe data-src="https://twitter.com/LAMATATENA/status/1197748486105522177?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η μεταβατική κυβέρνηση αποποιείται οποιαδήποτε ευθύνη. «Μας έκαναν κόσκινο από τις σφαίρες», είπε στο Γαλλικό Πρακτορείο ο Ρουφίνο Κόπα, αγρότης, 42 ετών, που συμμετείχε στη διαδήλωση εναντίον της αυτοανακηρυχθείσας μεταβατικής προέδρου Τζανίνε Άνιες.</p>
      <p>«Απαιτούμε δικαιοσύνη, δεν θέλουμε αυτή η κυρία να είναι πρόεδρος», είπε μια αυτόχθων με το μικρό παιδί της, οκτώ μηνών, στην πλάτη, ζητώντας να μην κατονομαστεί διότι φοβάται ότι θα υποστεί αντίποινα, όπως αναφέρει το militaire.</p>
      <p>Τα επεισόδια ξέσπασαν όταν ο στρατός και η αστυνομία ήραν την κατάληψη του διυλιστηρίου στο Ελ Άλτο, που είχε γίνει την περασμένη εβδομάδα από διαδηλωτές οι οποίοι απαιτούσαν την παραίτηση της κυβέρνησης της Άνιες.</p>
      <p>Συνολικά οκτώ άνθρωποι σκοτώθηκαν στα επεισόδια αυτά. Ο συνολικός απολογισμός της μετεκλογικής κρίσης έφθασε έτσι τους 32 νεκρούς, οι 29 εκ των οποίων έχασαν τη ζωή τους μετά την παραίτηση του Μοράλες κατ’ απαίτηση του στρατού.</p>
    </article>
  </body>
</html>