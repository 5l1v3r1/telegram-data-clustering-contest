<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/tre-julebordregler-alle-bor-folge/71842161"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T05:00:00+00:00"/>
    <meta property="og:title" content="Tre julebordregler alle bør følge"/>
    <meta property="og:description" content="Hvor god er jeg til å akseptere at kompisen min bare vil drikke Solo? Hvorfor er det slik at vi som drikker, er så skeptiske til sånne som han?"/>
  </head>
  <body>
    <article>
      <h1>Tre julebordregler alle bør følge</h1>
      <h2>Hvor god er jeg til å akseptere at kompisen min bare vil drikke Solo? Hvorfor er det slik at vi som drikker, er så skeptiske til sånne som han?</h2>
      <address><time datetime="2019-11-22T05:00:00+00:00">22 Nov 2019, 05:00</time> by <a rel="author">Kjetil Haga, generalsekretær Blå Kors</a></address>
      <p>«<i>Selv om jeg ofte var en av de siste som dro hjem fra byen endte jeg opp med å føle meg litt utenfor og kjip fordi jeg ikke drakk. Så da julebordsesongen kom, orket jeg ikke mer. Jeg sprakk</i>.»</p>
      <p><b>Slik oppsummerer</b> Synva Hjørnevik sin erfaring med seks hvite måneder i podkasten «Utafor». Frilansjournalisten ble overrasket over hvor slitsomt det virket for folk rundt henne at hun ikke drakk. Og hun er på ingen måte alene om å føle det sånn. Blå Kors-podkasten løfter fram ulike historier om mennesker som av ulike grunner lever litt på utsida av samfunnet. Det å være en som ikke drikker alkohol i Norge er en fortelling om utenforskap.</p>
      <p>Når gøy, ferie og kos<b> </b>er så forbundet med alkohol – hvordan skal man da klare å ha det like bra uten alkohol?</p>
      <p><b>Julebordsesongen </b>er nå like om hjørnet, og mange hjerter gleder seg. Vi kommer sammen, koser oss med mat og drikke, og styrker samholdet på arbeidsplassen. Likevel er det ikke alle som går fra julebordet med gode minner.</p>
      <p><b>Mange føler seg nødt til </b>å finne på strategier og småtriks for å unngå ubehageligheter når de er ute blant folk som drikker, dersom de selv ikke drikker. Tall fra Blå Kors sin Ipsos-undersøkelse fra 2018, bekrefter nettopp dette. Hver femte oppgir at de synes det er ubehagelig å takke nei til alkoholen som serveres på julebordet.</p>
      <p><b>I undersøkelsen </b>kommer det fram at for å unngå å bli sett på som treig, unormal, barnslig, kjedelig, rar, sær, unormal, uhøflig, usosial og moraliserende, oppgir mange at de føler på at de må ha en «god unnskyldning» dersom de ikke skal drikke alkohol.</p>
      <p>Nesten hver tredje i samme undersøkelse oppgir at de da heller takker ja til alkohol enn å forklare hvorfor de ikke vil drikke.</p>
      <p><b>Det oppleves altså som</b> så belastende å bli møtt med så mange kommentarer at man heller tenker; «<i>Denne situasjonen er så ubehagelig at for å unngå dette – greit, jeg blir med på festen!</i>».</p>
      <p>Det har nemlig mye å si om det er alkohol eller ikke du har i glasset, ifølge sosialantropolog Runar Døving, som har forsket på norske alkoholvaner. Han intervjues i Utafor-podkasten og påstår at vi i Norge har en ekstremt liten respekt for annerledeshet når det kommer til alkohol. Han mener at mange nordmenn utviser en utrolig nærsynt, alkoholliberal arroganse, og at «den kan vi som drikker godt ta av oss».</p>
      <p><b>Alkoholen er jo et sosialt </b>virkemiddel som får samtalen og festen i gang. I det norske systemet belønnes vi med alkohol, der tilgjengeligheten gjør det enklere å drikke enn å ikke drikke. Over halvparten av norske arbeidstakere mener at det drikkes for mye på jobbens julebord, og tre av ti har opplevd at berusede kollegaer har oppført seg plagsomt.</p>
      <p>Hjørnevik opplever at vi i dagens samfunn er gode på å takle og hjelpe de rundt oss i krisesituasjoner. Men hvor gode er vi til å hjelpe hverandre i de små valgene vi tar hver dag? spør hun. Hvor god er jeg selv til å akseptere at kompisen min bare vil drikke Solo? Hvorfor er det slik at vi som drikker er så skeptiske til sånne som han?</p>
      <p><b>Her er tre gode råd for et inkluderende julebord:</b><br/>1) Ikke mas på dem som takker nei til alkohol.<br/>2) Vær bevisst på hvordan ditt alkoholinntak påvirker andre.<br/>3) Arrangerer du julebord, bør du sørge for at det finnes gode alkoholfrie alternativer til dem som ikke ønsker å drikke – og til dem som etter hvert føler at de har drukket nok.</p>
      <p>Godt julebord!</p>
    </article>
  </body>
</html>