<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/toff-konkurranse-gir-lav-prisvekst/71844767"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T05:00:00+00:00"/>
    <meta property="og:title" content="Tøff konkurranse gir lav prisvekst"/>
    <meta property="og:description" content="Dersom man skal regulere bransjen, er det viktig at det ikke innføres tiltak som rammer forbrukeren."/>
  </head>
  <body>
    <article>
      <h1>Tøff konkurranse gir lav prisvekst</h1>
      <h2>Dersom man skal regulere bransjen, er det viktig at det ikke innføres tiltak som rammer forbrukeren.</h2>
      <address><time datetime="2019-11-22T05:00:00+00:00">22 Nov 2019, 05:00</time> by <a rel="author">Bård Gultvedt, næringspolitisk direktør i NorgesGruppen</a></address>
      <figure>
        <img src="https://dbstatic.no/71845410.jpg?imageId=71845410&amp;x=16.363636363636&amp;y=18.487394957983&amp;cropw=83.636363636364&amp;croph=81.512605042017&amp;width=322&amp;height=195"/>
        <figcaption>Bård Gultvedt Vis mer</figcaption>
      </figure>
      <p><b>Dagbladets</b> <a href="https://www.dagbladet.no/kultur/profitten-som-du-betaler/71818833">lederartikkel forrige uke tar for seg dagligvarebransjen </a>og rapporten fra Konkurransetilsynet om leverandørenes betingelser til dagligvarekjedene. I artikkelen slås det kategorisk fast at Norgesgruppen har betydelig bedre betingelser enn konkurrentene, Rema og Coop.</p>
      <p>Det er viktig å understreke at vi ikke kjenner til hva våre konkurrenter betaler for varene fra sine leverandører. Vår oppgave er å forhandle hardt for å holde matprisene nede.</p>
      <p><b>Vi mener det er viktig</b> å påpeke at rapporten fra Konkurransetilsynet bare ser på prisene fra et fåtall (16) leverandører. Totalt har Norgesgruppen ca. 1100 leverandører. Man kan derfor ikke bruke denne rapporten til å trekke generelle konklusjoner om ulikheter i innkjøpsbetingelser.</p>
      <p>Det er også verdt å merke seg hvilke leverandørbedrifter Konkurransetilsynet har valgt å se på. For eksempel har man sett på noen leverandører som i stor grad leverer varer til Norgesgruppens kjeder, og i mindre grad leverer til Coop og Rema.</p>
      <p>I dagligvarebransjen, som i de fleste andre bransjer, er det naturlig at store kunder får bedre betingelser enn kunder som kjøper små volum. Poenget er at utvalget av leverandører har betydning for resultatet.</p>
      <p><b>Konkurransetilsynet har sett</b> på leverandørenes priser for 2017. Dette er året da Rema lanserte sin «bestevenn-strategi». Rema valgte å satse på noen utvalgte leverandører på bekostning av andre. Det er lite trolig at de som ble valgt bort det året, belønnet Rema med gode betingelser.</p>
      <p>Konkurransetilsynet har heller ikke vurdert om det har en betydning at Norgesgruppen, fordi vi har et bredt sortimentet, tar inn mange av leverandørenes varer. Det er ikke unaturlig å tenke seg at en aktør som tar inn 75 prosent av produktene til en leverandør kan få bedre betingelser enn en kjede som tar inn 25 prosent av produktene.</p>
      <p>Tilsynet problematiserer heller ikke langsiktighet i avtaleforhold, vilje til å ta inn nyheter, evne til å overholde avtaler – eller andre forhold som kan anses som motytelser til de betingelsene leverandørene gir.</p>
      <p><b>Det er bra at Dagbladet tar</b> et tydelig forbrukerperspektiv i denne debatten. Da bør avisa merke seg hvordan matprisene har utviklet seg i Norge den siste tiden. Det siste året har matprisene steget med 0,4 prosent, mens konsumprisindeksen har steget med 1,8 prosent. Dette er etter vår mening et klart tegn på at konkurransen i dagligvarebransjen fungerer.</p>
      <p><b>I Norge har vi mange</b> sterke leverandører. Det er ikke uvanlig at leverandører har godt over 50 prosent andel av sin kategori. Vi mener det er viktig at vi forhandler med disse leverandørene om å holde prisveksten nede, og at betingelsene vi oppnår føres videre til kundene. Ingen er i nærheten av å vinne så mange pristester som Kiwi. Det er et bevis på at effektive forhandlinger faktisk kommer kundene til gode.</p>
      <p><b>Det er positivt at</b> politikere og medier diskuterer dagligvarebransjen. Men dersom man skal regulere bransjen, er det viktig at det ikke innføres tiltak som rammer forbrukeren.</p>
    </article>
  </body>
</html>