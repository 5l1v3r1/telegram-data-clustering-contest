<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21891/szornyen-ronda-lett-a-tesla-elektromos-terepjaroja"/>
    <meta property="og:site_name" content="PC Forum"/>
    <meta property="article:published_time" content="2019-11-22T05:45:00+00:00"/>
    <meta property="og:title" content="Szörnyen ronda lett a Tesla elektromos terepjárója"/>
    <meta property="og:description" content="A gép úgy néz ki, mintha egy '80-as évekbeli B-kategóriás scifi-ből származna"/>
  </head>
  <body>
    <article>
      <h1>Szörnyen ronda lett a Tesla elektromos terepjárója</h1>
      <address><time datetime="2019-11-22T05:45:00+00:00">22 Nov 2019, 05:45</time> by <a rel="author">Sting</a></address>
      <p>A Tesla magyar idő szerint péntek hajnalban végre leleplezte több éve várt terepjáróját - az eseményben azonban nem sok köszönet volt. A cég által Cybertruck-nak hívott jármű ugyanis elképesztően rondára sikeredett, ráadásul más, várt sajátosságokat sem hozott a bemutatón.<br/><br/>A '80-as évekbeli, B-kategóriás scifi-kben látottakra hajazó terepjáróról ugyanis a Tesla azt állította, hogy egy különlegesen ellenálló "páncélüveggel" van ellátva. Amikor azonban megkértek egy önkéntest, hogy egy kezébe adott tárggyal próbálja meg bezúzni a Cybertruck ablakait, bizony csont nélkül sikerült neki bepókhálósítania azokat.<br/><br/>A következő Mad Max filmbe is simán beleilleszkedő külsővel érkező terepjáró egyetlen mentsége, hogy nem divatcikknek, hanem igáslónak szánják majd. A jármű ugyanis állítólag 6.3 tonnát is el tud majd vontatni, közel másfél tonnát pedig akár bele is lehet majd pakolni. Ezen kívül állítólag akár 6 felnőtt is kényelmesen elfér majd benne az üléseken.</p>
      <figure>
        <img src="https://pcforum.hu/assets/site.pc/text/quicknews/21891/tesla-cybetruck-4--dyn--fullviewsize.jpg"/>
        <figcaption>A Cybertruck belseje is elég spártai lett - de legalább 6 felnőtt is elfér benne, állítólag kénytelmesen</figcaption>
      </figure>
      <p>A Cybertruck másik erőssége gyorsulása lesz: üresen ugyanis álló helyzetből 2.9 másodperc alatt lesz képes 100 km/h-ra gyorsulni, amivel a legtöbb sportautót is könnyen leverheti. Hatótávolsága a teljesen üresen és igen finom pedálkezelés mellett a 800 kilométert is meghaladhatja majd.</p>
      <figure>
        <img src="https://pcforum.hu/assets/site.pc/text/quicknews/21891/tesla-cybetruck-5--dyn--fullviewsize.jpg"/>
        <figcaption>Egy harminc évvel ezelőtti videójáték autói között simán el tudnak vegyülni</figcaption>
      </figure>
      <p>Az elektromos terepjáró alapára nettó 40.000 dollárról (12 millió forintról) indul majd, de a fenti paramétereket hozó csúcsváltozatáért már 70.000 dollárt (21 millió forintot) kell majd a Tesla kasszájánál hagyni. Befizetni a Cybertruckra már most lehet, de az első példányok is csak a jövő év végén gördülnek majd le a gyártósorrról belőle, az igazi tömeggyártás pedig csak 2022-ben indul majd be.</p>
      <figure>
        <img src="https://pcforum.hu/assets/site.pc/text/quicknews/21891/tesla-cybetruck-2--dyn--fullviewsize.jpg"/>
      </figure>
      <figure>
        <img src="https://pcforum.hu/assets/site.pc/text/quicknews/21891/tesla-cybetruck-3--dyn--fullviewsize.jpg"/>
      </figure>
      <figure>
        <img src="https://pcforum.hu/assets/site.pc/text/quicknews/21891/tesla-cybetruck-6--dyn--fullviewsize.jpg"/>
      </figure>
    </article>
  </body>
</html>