<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tehnozvezdje.si/pisma-miklavzu-2019-sprijaznite-se-igre-niso-zapravljanje-casa-in-prav-gotovo-ne-hudiceva-iznajdba/"/>
    <meta property="og:site_name" content="Tehnozvezdje"/>
    <meta property="article:published_time" content="2019-11-22T05:48:59+00:00"/>
    <meta property="og:title" content="Pisma Miklavžu (2019): Sprijaznite se, igre niso zapravljanje časa in prav gotovo ne hudičeva iznajdba!"/>
    <meta property="og:description" content="V vseh se skriva otrok in ni prav, da ga zaradi neumnih družbenih norm tiščimo v sebi. Nič ni narobe, če odrasel človek igra video igre, pravzaprav tudi ne razumem, v čem je težava. Samo neumnež in…"/>
  </head>
  <body>
    <article>
      <h1>Pisma Miklavžu (2019): Sprijaznite se, igre niso zapravljanje časa in prav gotovo ne hudičeva iznajdba!</h1>
      <address><time datetime="2019-11-22T05:48:59+00:00">22 Nov 2019, 05:48</time> by <a rel="author">Marjan Kodelja</a></address>
      <p>
        <b>V vseh se skriva otrok in ni prav, da ga zaradi neumnih družbenih norm tiščimo v sebi. Nič ni narobe, če odrasel človek igra video igre, pravzaprav tudi ne razumem, v čem je težava.</b>
      </p>
      <p>Samo neumnež in popoln nevednež lahko okrivi video igre za družbene odklone. Naj bodo nasilne ali ne, dokler se igraš za zaslonom, nikomur ne škodiš. Torej je bolje, da frustracije izživiš na tipkovnici ali igralnem krmilniku, kot na bližnjih. Igre same po sebi namreč ne škodujejo, nevarnost lahko povzroči zasvojenost, vendar je to čisto druga težava, ki se je ne moremo znebiti s prepovedjo. Naj jo izrečejo drugi ali si jo naložiš sam. Igrice tudi nimajo starostne omejitve. Da se ne spodobi, če odrasli igrajo igre, je posledica zastarelih tolmačenj ustroja in bistva sveta. Zakaj se ne spodobi? Razumem, da so za nekatere igre neumne in zapravljanje časa, ter da svoj prosti čas raje preživite med početjem česa bolj zanimivega, inteligentnega in ustvarjalnega. Tudi igre so lahko takšne, ampak škoda je, da gredo tudi te po poti poneumljenja in poenostavitev, ki smo jim priča na veliko področjih udejstvovanja. Kdaj pa si nazadnje pogledal »umetniški« film? Saj veš, brez superjunakov, nasilja in gore posebnih učinkov.</p>
      <figure>
        <a href="https://si.hit.gemius.pl/lshitredir/id=ogg6uHMnJ1N7MWhE3_0b88TV3w31dXs6p2QFEgodDDf.g7/fastid=goadnjadehdskdnwqbyphqrnbijm/stparam=odmpospjpu/nc=0/gdpr=0/gdpr_consent=/url=https://www.telekom.si/zasebni-uporabniki/ponudba/ugodnosti/modri-fon?utm_source=tehnozvezdjesi&amp;utm_medium=banner&amp;utm_term=ros&amp;utm_content=320x50_ModriFonNovember&amp;utm_campaign=TS_Modri_fon_november_2019">
          <img src="https://tehnozvezdje.si/wp-content/uploads/TS_MF_SB-NOVEMBER-GalaxyS10-320x50px.jpg"/>
        </a>
      </figure>
      <p>Do neke mere drži, da so najbolj priljubljene neumne streljačine, saj ni treba nič kaj dosti razmišljati, pomembni so hitri refleksi, obvladanje tipkovnice in igričarskega krmilnika. Še posebej med igranjem iger preživetja, vendar zaradi njih niso zamrle umsko zahtevnejše in pa igre, ki spodbujajo ustvarjalnost. Minecraft ali pa na primer Civilizacija sta takisto zelo popularni, našel pa bi še cel kup podobnih naslovov. Z igrami je podobno kot s filmi. Eni imate raje poglobljeno zgodbo, drugi kriminalko polno nepričakovanih zapletov, tretji fantazijski svet, četrti pa akcijo, ki jo opazujejo z odprtimi usti in jim je čustva, osebnosti likov ne zanimajo. Vsak bo na seznamu iger našel vsaj eno, ki ga bo zanimala, v katero bo »noter padel« in jo igral dolge ure, pa mu ne bo žal. Verjetno velja tudi za najbolj zadrte nasprotnike iger, če bi se sprostil in poskusil brez zavor, predvsem pa brez predsodkov. Nočeš? Nič ne de, svet zaradi tega še ne bo propadel. Ampak moram vprašati. Si kdaj zagnal in odigral partijo kart (Solitaire) v okenskem operacijskem sistemu?</p>
      <p>Za igranje potrebuješ računalnik (in) ali konzolo, bolje rečeno konzole. Žal ni tako, da bi vsaka igra delovala na katerem koli kosu strojne opreme, namesto tega so pisane za točno določeno in kajpada ne delujejo na napravah tekmecev. Če pa je sreča mila, je na voljo tudi različica za osebni računalnik. Ni nujno tako čisto pri vseh igrah, pri večini pa še kako drži. Zato se moraš odločiti, kaj boš imel oziroma katero napravo boš kupil. Ni vsak računalnik primeren za igranje, sploh ne za poganjanje zahtevnih iger. Imeti mora hiter procesor, dovolj pomnilnika, predvsem pa zmogljivo grafično kartico. Konzola pa je namenska naprava za igranje iger. Na vsake toliko sicer izide nova različica, ki jo moraš prej ali slej nabaviti, če želiš igrati najnovejše igre. Na srečo so časovni intervali med novimi konzolami dolgi tudi več kot pet let, cene pa so nizke, saj izdelovalci vedo, da bodo mnogo več zaslužili s prodajo iger.</p>
      <h3>Preudarni Miklavž</h3>
      <p>
        <b>Sony PS4 ali Nintendo Switch ali Microsoft Xbox One S (do 400 €)</b>
      </p>
      <figure>
        <img src="https://tehnozvezdje.si/wp-content/uploads/igralne-konzole-1.jpg"/>
      </figure>
      <p>Vsaka od omenjenih konzol ima vsak eno igro, ki je priljubljena med igralci, vendar ni preudarno imeti doma čisto vse, kolikor toliko soliden igričarski računalnik pa te bo stal vsaj tisočak evrov. Zato se boš moral odločiti za eno. Vse tri so, kar se tiče zmogljivosti odlične, razlike so v seznamu iger in bazi uporabnikov. Brez dvoma je upoštevajoč to, na prvem mestu PS4, sledita pa mu Xbox in Switch. Enako velja tudi za igričarske pripomočke (krmilniki, očala VR, volani,…), ki so na voljo za posamezno konzolo. Vendar to ni vse. Switch je ta hip zelo popularen zaradi iger, ki drugje ne delujejo. Omenim lahko Zeldo in pa še čisto svežo igro Pokemon Sword and Shield. Po novem je na voljo tudi Switch Lite, ki je približno sto evrov cenejši, vendar ga ne moreš priključiti na televizor in mu sneti krmilnikov. Odločitev zato ni preprosta, pametno pa je imeti enako kot tvoji najboljši prijatelji.</p>
      <h3>Premožni Miklavž</h3>
      <p>
        <b>Igričarski prenosnik + navideznik HTC Vive (več kot 3000 €)</b>
      </p>
      <figure>
        <img src="https://tehnozvezdje.si/wp-content/uploads/igrlana-konzola5.jpg"/>
      </figure>
      <p>Ko denar ni ovira, je na voljo veliko poti. Sam bi se odločil za hud namenski igričarski prenosnik z dobro grafično kartico Nvidia, zraven pa bi si privoščil še HTC-jev navideznik Vive. Možnosti je kajpada veliko, saj vsi pomembnejši izdelovalci prenosnikov nudijo tudi igričarske, po novem pa je na voljo tudi več različic naglavnika. Za osebni računalnik je še vedno na voljo največ video iger, tudi takšne, ki so bile pisane za eno od konzol, očala navidezne resničnosti pa so kljub manjšemu padcu zanimajo, prihodnost igranja.</p>
      <p>
        <b>Sony PS4 </b>
        <b>+ </b>
        <b>Nintendo </b>
        <b>Switch </b>
        <b>+ igričarski prenosnik (več kot 2000 €)</b>
      </p>
      <figure>
        <img src="https://tehnozvezdje.si/wp-content/uploads/igralne-konzole-3.jpg"/>
      </figure>
      <p>Prva »premožna« možnost ima v sebi vsaj nekaj elementov za postavljenje pred prijatelji, pri tej pa sem poizkušal dobiti največ. V kombinacijo sem zato vključil manj zmogljiv igričarski prenosnik, s ceno tja do 1500 €, kar pomeni, da ne bo imel najboljše grafike, vseeno pa je sposoben solidno poganjati tudi najbolj zahtevne igre za osebne računalnike. S konzolo PS4 dobim vstop v največjo skupnost igralcev, za katero je na voljo tudi največ iger, Nintendo pa mu nudi zanimive igre, ki jih drugje ni, pa še prenosen je in mi omogoča igranje kjerkoli in kadarkoli.</p>
      <h3>Skromni Miklavž</h3>
      <p>
        <b>Mobilne igre (brez dodatnega stroška?)</b>
      </p>
      <figure>
        <img src="https://tehnozvezdje.si/wp-content/uploads/igralne-konzole-4.jpg"/>
      </figure>
      <p>Pametni telefon tako ali tako imam, če pa je vsak srednjega zmogljivostnega razreda, potem je sposoben poganjati tudi zahtevnejše mobilne igre, ki mi lahko dajo vsaj delček izkušnje igranja na konzoli oziroma osebnem računalniku. Kajpada v mobilni različici niso na voljo vse ta hip najbolj popularne igre, pa tudi če so, niso enako zmogljive. Vseeno pa se najde marsikaj zanimivega, od iger preživetja pa do Minecrafta, ki se ga že omenil in je ena redkih iger, ki so na voljo skoraj za vse osnove. Igranje iger na pametnem telefonu nikdar ne bo zamenjalo igranju na velikih napravah, zato pa ne potrebuješ ničesar razen telefona, saj je večina mobilnih iger vsaj v osnovi brezplačna. Zaradi sposobnosti dodane resničnosti (AR) pa tudi omogočajo vsaj nekaj, kar nikjer drugje ni mogoče. Igranje iger v resničnem okolju.</p>
      <blockquote>Veliko načinov igranja ti je voljo, kar le kaže na popularnost iger med mladimi in starimi. Kako tudi ne bi bilo, kajti igranje brez pretiravanja je krajši pobeg iz sivega vsakdana.</blockquote>
      <p>Naslovna fotografija: <a href="https://depositphotos.com/stock-photos/game-console.html?filter=all&amp;qview=4789557">DepositPhotos</a>.</p>
    </article>
  </body>
</html>