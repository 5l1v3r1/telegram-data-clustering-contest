<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zdravlje/tegobe/kafopije-su-u-manjem-riziku-od-ove-smrtonosne-bolesti/"/>
    <meta property="og:site_name" content="Krstarica"/>
    <meta property="article:published_time" content="2019-11-22T05:11:00+00:00"/>
    <meta property="og:title" content="Kafopije su u manjem riziku od ove smrtonosne bolesti"/>
    <meta property="og:description" content="Evo dobre vesti za muškarce koji piju puno kafe."/>
  </head>
  <body>
    <article>
      <h1>Kafopije su u manjem riziku od ove smrtonosne bolesti</h1>
      <address><time datetime="2019-11-22T05:11:00+00:00">22 Nov 2019, 05:11</time> by <a rel="author" href="https://www.krstarica.com/author/dr-djordje-adanja/" target="_blank">dr Đorđe Adanja, spec. urologije (Centar za mušku urologiju, Toronto, Kanada)</a></address>
      <figure>
        <img src="https://www.krstarica.com/wp-content/uploads/2014/08/kafa8.jpg"/>
        <figcaption>Foto: Joergelman/Pixabay.com</figcaption>
      </figure>
      <p>Evo dobre vesti za muškarce koji piju puno <a href="https://www.krstarica.com/tag/kafa/">kafe</a>. Klinička studija koja je rađena na Medicinskom fakultetu Harvard u SAD pronašla je blisku vezu između konsumiranja veće količine kafe i rizika obolevanja od agresivnog uznapredovalog raka prostate koji je smrtonosan.</p>
      <p>U studiji je ustanovljeno da muškarci koji piju puno kafe na dan imaju 59% manje šanse da obole od agresivnog oblika raka prostate u poređenju sa muškarcima koji uopšte ne piju kafu.</p>
      <p>Dr Ketrin Vilson (Kethryn Wilson) i njen tim utvrdili su da unošenje većih količina kafe u organizam utiče na insulin i metabolizam šećera, kao i na seksualne hormone. Svi ovi faktori igraju ulogu u nastanku raka prostate. Ovo je prva studija koja je analizirala rizik od nastanka raka prostate, kao i rizik od nastanka lokalizovanog, uznapredovalog i smrtonosnog oblika ove bolesti.</p>
      <p>Autori su posmatrali 51.529 muškaraca (većina su bili belci, 531 crnac i 877 azijata) u periodu od 20 godine. Oni su redovno konsumirali regularnu kafu ili kafu bez kofeina. Za to vreme 4.975 muškaraca je razvilo rak prostate. U poređenju sa osobama koje ne piju kafu, osobe koje popiju šest ili više šoljica kafe dnevno pokazivale su relativan rizik od 0,41 da će oboleti od smrotonosnog oblika raka prostate. Osobe iz te grupe koje nisu pušile pokazivale su još manji rizik – 0,11. Nije primećena razlika između osoba koje piju regularnu kafu i onih koje piju kafu bez kofeina.</p>
      <p>Do sada su dokazani faktori koji utiču na nastanak raka prostate (starost, rasa, ishrana itd), a ovo je prvi put da je dokazano da postoje faktori koji smanjuju mogućnost obolevanja. Rađene su druge studije koje su dokazale da kafa smanjuje rizik obolevanja od šećerne bolesti tipa 2, raka jetre i raka materice (endometrijuma). Takođe, nijedna studija nije dokazala da je kafa štetna za srce i krvne sudove.</p>
      <related>
        <h4>Slični tekstovi</h4>
        <a href="https://www.krstarica.com/zdravlje/ishrana/mazali-ste-svinjsku-mast-na-hleb-a-danas-je-izbegavate-gresite/"/>
        <a href="https://www.krstarica.com/zdravlje/tegobe/trend-medju-mladima-okidac-za-rak/"/>
        <a href="https://www.krstarica.com/zdravlje/tegobe/sveti-gral-medicine-test-koji-otkriva-rak/"/>
        <a href="https://www.krstarica.com/zdravlje/tegobe/da-li-selenijum-sprecava-ovu-vrstu-raka/"/>
      </related>
      <p>
        <b>
          <a href="https://www.krstarica.com/tag/prostata/">Još članaka o prostati…</a>
        </b>
      </p>
      <p>
        <b>
          <a href="https://forum.krstarica.com/showthread.php/150830-Bolesna-Prostata-Pomagajte/">Uključite se u diskusiju o problemima s prostatom.</a>
        </b>
      </p>
    </article>
  </body>
</html>