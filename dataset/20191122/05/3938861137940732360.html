<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-newspaper/_za-dva-dni-zatrimali-tisyachu-studentiv/939239"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T05:45:00+00:00"/>
    <meta property="og:title" content="За два дні затримали тисячу студентів"/>
    <meta property="og:description" content="У ніч на 19 листопада після сутичок із поліцією в Гонконгу студенти забарикадувалися в Політехнічному університеті. Коли силовики почали штурм, протестувальники підпалили їхній броньовик. &amp;shy;Пізніше більшості довелося здатися. Але всередині корпусів перебувають ще кілька десятків молодих ..."/>
  </head>
  <body>
    <article>
      <h1>За два дні затримали тисячу студентів</h1>
      <address><time datetime="2019-11-22T05:45:00+00:00">22 Nov 2019, 05:45</time> by <a rel="author">Gazeta.ua</a></address>
      <p>У ніч на 19 листопада після сутичок із поліцією в Гонконгу студенти забарикадувалися в Політехнічному університеті. Коли силовики почали штурм, протестувальники підпалили їхній броньовик. ­Пізніше більшості довелося здатися. Але всередині корпусів перебувають ще кілька десятків молодих людей.</p>
      <p>На тижні силовики почали арештовувати людей не на акціях протесту, а під час лекцій. Тоді студенти встановили блокпости. Почали готувати "коктейлі Молотова", обстрілювати поліцію з арбалетів і катапульт. Перекрили траси. Місцеві приносили їм їжу. Допомагали розбирати плитку й будувати барикади.</p>
      <p>Китайський університет Гонконгу штурмували. Студентів поливали з водометів. Корпуси закидали сльозогінним газом. Тих, хто намагався втекти, обстрілювали гумовими кулями.</p>
      <p>— Поліція дуже перевищує повноваження, — каже студентка Петра Лі. — Б'ють кийками, розпилюють газ, хапають усіх підряд. Містяни нас підтримують. Коли я вийшла з корпусу, якась жінка затягла мене в свій магазин, щоб не заарештували.</p>
      <p>До Нового року заняття в університетах скасували. Корейських, китайських і тайванських студентів просять повернутися додому. 8 листопада загинув молодий чоловік. Утікав від переслідування й зірвався з перил парковки. За кілька днів поліцейські вистрелили ще в одного хлопця. Він втратив легеню і нирку.</p>
      <p>З початку літа в Гонконгу затримали понад 4,5 тис. осіб. Їм загрожує від п'яти до 10 років позбавлення волі за участь у масових протестах. Із них тисячу арештували в університетах за два дні. Мітингувальники вимагають відпустити затриманих. Це прохання влада ігнорує.</p>
      <p>Китайське керівництво погрожує дозволити армії втручатися в ситуацію. Вимагають припинити всі акції протесту. США заявили, що тоді місто втратить спеціальний торговий статус.</p>
      <p>Протести тривають від початку червня. Мітингарі вимагали скасувати закон про екстрадицію злочинців до Китаю.</p>
      <p>1997 року Гонконг вийшов з-під юрисдикції Великої Британії і став особливим адміністративним районом КНР. До 2047-го Китай гарантував йому невтручання в економіку та базові свободи.</p>
    </article>
  </body>
</html>