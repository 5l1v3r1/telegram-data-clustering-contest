<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/har-funnet-et-skip-pa-over-1000-ar/71848219"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T05:55:49+00:00"/>
    <meta property="og:title" content="Har funnet et skip på over 1000 år"/>
    <meta property="og:description" content="- Har nasjonal og internasjonal betydning."/>
  </head>
  <body>
    <article>
      <h1>Har funnet et skip på over 1000 år</h1>
      <h2>- Har nasjonal og internasjonal betydning.</h2>
      <address><time datetime="2019-11-22T05:55:49+00:00">22 Nov 2019, 05:55</time> by <a rel="author">Lars Martin Gimse</a></address>
      <p>Ved hjelp av georadar har arkeologer fra Møre og Romsdal fylkeskommune og Norsk institutt for kulturminneforskning (NIKU) avdekket et skip som sannsynligvis er fra vikingtida, eller enda lenger tilbake, skriver Møre og Romsdal fylkeskommune i en pressemelding.</p>
      <p>
        <b>- Dette er et funn som har både nasjonal og internasjonal betydning. Skipet er viktig for vår felles historie. Norge og Møre og Romsdal har et stort ansvar i å forvalte funnet. Nå må vi finne den rette måten å behandle det på, sier klima- og miljøvernminister Ola Elvestuen.</b>
      </p>
      <h3>- Helt unik</h3>
      <p>Skipet er funnet på Edøy i Smøla og ble funnet som en del av en kartlegging.</p>
      <p>- Oppdagelsen er helt unik og på linje med Tune-skipet. Det er fantastiske funn som understreker hvor sentral posisjon denne øya har hatt i historien, sier Arve Nytun, arkeolog i fylkeskommunen.</p>
      <p>Arkeolog og avdelingsleder Knut Paasche i Norsk institutt for kulturminneforskning (NIKU) forteller at skipet ble oppdaget under dyrkingsjord hvor det tidligere har vært en gravplass.</p>
      <p>
        <b>Gravhaugen er en markert sirkel på 18 meter i diameter, og midt i haugen kan man ifølge arkeologen tydelig se en 13 meter lang kjøl.</b>
      </p>
      <p>- Men totalt kan skipet ha vært 16-17 meter langt. Graven er trolig fra merovingertida eller vikingtida.</p>
      <p>Merovingertiden regnes fra cirka 570 til 800. Vikingtiden er fra 800 til 1050.</p>
      <figure>
        <img src="https://dbstatic.no/71848267.jpg?imageId=71848267&amp;x=0&amp;y=27.682737169518&amp;cropw=100&amp;croph=60.031104199067&amp;width=643&amp;height=387"/>
        <figcaption><b>13 METER:</b> Skipet skal være 13 meter langt. Foto NIKU Vis mer</figcaption>
      </figure>
      <h3>Edøyskipet</h3>
      <p>Han omtaler funnet som «restene etter Edøyskipet».</p>
      <p>Funnet kommer rundt ett år etter at <a href="https://www.dagbladet.no/nyheter/arkeologer-har-funnet-spor-av-et-vikingskip-i-halden/70319152">Gjellestadskipet ble funnet i Halden</a>. I pressemeldingen fra Møre og Romsdal fylkeskommune heter det at skipene ble funnet med samme metode. Funnene ble gjort ved hjelp av en georadar.</p>
      <p>Edøy ligger ved skipsleia til Trondheim, der Harald Hårfagre utkjempet to sjøslag like ved, for å vinne kongemakten i Norge på slutten av 800-tallet.</p>
    </article>
  </body>
</html>