<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics-newspaper/_lyashka-vzyali-na-poruki-dvoye-narodnih-deputativ/939249"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T05:50:00+00:00"/>
    <meta property="og:title" content="Ляшка взяли на поруки двоє народних депутатів"/>
    <meta property="og:description" content="19 листопада Борис&amp;shy;пільський міськрайонний суд відпустив лідера Радикаль&amp;shy;ної партії Олега Ляшка на поруки двох народних депутатів &amp;mdash; Вікторії Сюмар і Михайла Волинця. 6 листопада Ляшко побився з головою парламентського комітету з питань енергетики, нардепом Андрієм Герусом у ..."/>
  </head>
  <body>
    <article>
      <h1>Ляшка взяли на поруки двоє народних депутатів</h1>
      <address><time datetime="2019-11-22T05:50:00+00:00">22 Nov 2019, 05:50</time> by <a rel="author">Ольга КИРИЛЕНКО</a></address>
      <p>19 листопада Борис­пільський міськрайонний суд відпустив лідера Радикаль­ної партії Олега Ляшка на поруки двох народних депутатів — Вікторії Сюмар і Михайла Волинця.</p>
      <p>6 листопада Ляшко побився з головою парламентського комітету з питань енергетики, нардепом Андрієм Герусом у віп-терміналі аеропорту "Бориспіль". Звинуватив того у відкритті імпорту електро­енергії з Росії. Під час шарпанини порвав його блакитну сорочку.</p>
      <p>— Відомий захисник бізнесу Ахметова, забутий усіма Ляшко, очікував мене в аеропорту "Бориспіль", аби влаштувати шоу-провокацію, — заявив у день бійки <b>37-річний Андрій Герус</b>. — Звісно ж, претензія Ляшка — це імпорт електроенергії. Хоча три роки імпорту вугілля з Росії за формулою "Роттердам+", що призвели до зростання тарифів для споживачів, його влаштовували. Бо на цьому добре заробляв його любий "немонополіст".</p>
      <p>18 листопада Ляшку повідомили про підозру в навмисному завданні тілесних ушкоджень нардепу. Стаття передбачає від чотирьох до семи років ув'язнення.</p>
      <p>— Повернувся з-за кордону. Випадково побачив Геруса в "Борисполі", — каже колишній народний депутат <b>46-річний Олег Ляшко</b> на суді. — Висловив йому всі претензії як громадянин України. Сказав у очі. А він почав застосовувати фізичну силу. Зрозуміло, що бійки не було, тілесних ушкоджень також. Була дискусія.</p>
      <p>Прокурор просив арештувати Ляшка без права застави. Бо він, мовляв, може переховуватися і впливати на свідків.</p>
      <p>Запобіжний захід діятиме до 17 січня 2020 року. Політик зобов'язаний прибувати за вимогою слідчого, прокурора чи суду, повідомляти про зміну місця проживання та утримуватися від спілкування з потерпілим чи свідками.</p>
    </article>
  </body>
</html>