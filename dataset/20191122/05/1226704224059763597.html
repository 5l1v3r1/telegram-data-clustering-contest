<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/ukrajinci-oslavuju-revolucie-a-odmieta/431604-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T05:30:00+00:00"/>
    <meta property="og:title" content="Ukrajinci oslavujú revolúcie a odmietajú kapituláciu pred Ruskom"/>
    <meta property="og:description" content="Večerné zhromaždenie - veče - v Kyjeve zvolalo združenie Odpor voči kapitulácii."/>
  </head>
  <body>
    <article>
      <h1>Ukrajinci oslavujú revolúcie a odmietajú kapituláciu pred Ruskom</h1>
      <h2>Večerné zhromaždenie - veče - v Kyjeve zvolalo združenie Odpor voči kapitulácii.</h2>
      <address><time datetime="2019-11-22T05:30:00+00:00">22 Nov 2019, 05:30</time> by <a rel="author">TASR</a></address>
      <p>Kyjev 22. novembra (TASR) - Asi 5000 ľudí sa vo štvrtok zišlo na Námestí nezávislosti v Kyjeve, aby si pripomenuli šieste výročie vypuknutia protivládnych protestov, ktoré neskôr viedli k úteku vtedajšieho prezidenta Viktora Janukovyča z krajiny. Informovala o tom agentúra AP. Agentúra Ukrinform uviedla, že spomienakové zhromaždenia sa konali aj v ďalších mestách Ukrajiny.</p>
      <p>Večerné zhromaždenie - veče - v Kyjeve zvolalo združenie Odpor voči kapitulácii. Ako cieľ zhromaždenia stanovili "<i>brániť slobodu, národnú identitu, demokraciu a smerovanie Ukrajiny"</i> na Západ. Organizátori vyzvali na účasť aj zástupcov všetkých "<i>národne orientovaných politických strán."</i></p>
      <p>Účastníci zhromaždenia žiadali od ukrajinského vedenia, aby <i>"nekapitulovalo</i>" pred Moskvou.</p>
      <p>S touto požiadavkou prišli v čase, keď sa pripravuje schôdzka prezidentov oboch krajín - Volodymyra Zelenského a Vladimira Putina, ktorí sa stretnú 9. decembra v Paríži na summite tzv. normandskej štvorky.</p>
      <p>Večerné zhromaždenie sa súčasne koná v situácii, keď došlo k pozitívnemu posunu vo vzťahoch medzi Ukrajinou a Ruskom: Moskva Kyjevu vrátila tri vojnové lode zadržané pred rokom počas incidentu v Kerčskom prielive a koncom septembra došlo aj k výmene vojnových zajatcov.</p>
      <p>Ukrajina a separatisti podporovaní Ruskom sa tiež dohodli na postupnom sťahovaní jednotiek v troch frontových sektoroch na východe Ukrajiny.</p>
      <p>Zelenskyj, ktorý je dialógu s Ruskom naklonený viac ako jeho predchodca Petro Porošenko, urobil z tohto sťahovania vojsk podmienku pre konanie summitu v normandskom formáte.</p>
      <p>Agentúra uviedla, že mnohí z tých, ktorí sa zišli na námestí v Kyjeve, vyjadrovali nespokojnosť so stavom spoločnosti, keď pripomínali, že protivládne protesty spred šiestich rokov nezbavili Ukrajinu všadeprítomnej korupcie, ktorá bola v podstate príčinou protestov.</p>
      <p>AP citovala učiteľku Tatianu Borysiukovú, ktorá uznala, že protesty z roku 2014 zmenili "<i>dejiny našej krajiny, ale nezmenili systém, ktorý je ako predtým založený na moci oligarchov a korupcii."</i></p>
      <p>Deň dôstojnosti a slobody sa na Ukrajine oslavuje každý rok 21. novembra v súlade s prezidentským výnosom z 13. novembra 2014. Je pripomienkou dvoch významných udalostí v moderných dejinách Ukrajiny: Oranžovej revolúcie v roku 2004 a Revolúcie dôstojnosti z roku 2013.</p>
      <p>Masové protesty na Ukrajine vypukli na jeseň roku 2013 po tom, ako Rusku naklonený prezident Janukovyč a jeho vláda stiahli podporu pre dohodu na podporu tesnejších vzťahov s EÚ.</p>
      <p>Janukovyč o tri mesiace neskôr ušiel z krajiny. Stalo sa tak po tom, ako sa protesty vystupňovali a pri streľbe do zhromaždených demonštrantov prišlo o život viac ako sto ľudí.</p>
      <p>Vo štvrtok večer sa v Kyjeve konala spomienková pobožnosť na pamiatku týchto zastrelených nazývaných na Ukrajine aj Nebeská stotina.</p>
      <p>Okrem toho ľudia počas celého dňa prichádzali do Aleje hrdinov Nebeskej stotiny v Kyjeve, aby si uctili obete Majdanu, ako aj padlých v boji na obranu územnej celistvosti a nezávislosti Ukrajiny.</p>
      <p>Proeurópske demonštrácie na prelome rokov 2013-14 následne viedli k posilneniu proruských síl na východe Ukrajiny a podnietili stále prebiehajúci konflikt, ktorý si vyžiadal 13.000 obetí na životoch.</p>
    </article>
  </body>
</html>