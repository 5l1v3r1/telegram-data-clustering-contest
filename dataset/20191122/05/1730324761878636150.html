<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242889/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T05:08:21+00:00"/>
    <meta property="og:title" content="อินเดียจับนักบินปลอม หวังได้ ‘สิทธิพิเศษ-อัพเกรดที่นั่ง’"/>
    <meta property="og:description" content="ผู้โดยสารที่เดินทางด้วยเครื่องบินเป็นประจำอย่าง “ราชัน มาห์บูบานี” จัดการแปลงกายตัวเอง เพราะคิดว่า ค้นพบวิธีที่จะทำให้ตัวเองได้รับสิทธิพิเศษตามสนามบินแล้ว แต่กลับลงเอยด้วยการที่เขาโดนจับกุม"/>
  </head>
  <body>
    <article>
      <h1>อินเดียจับนักบินปลอม หวังได้ ‘สิทธิพิเศษ-อัพเกรดที่นั่ง’</h1>
      <address><time datetime="2019-11-22T05:08:21+00:00">22 Nov 2019, 05:08</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>ผู้โดยสารที่เดินทางด้วยเครื่องบินเป็นประจำอย่าง “ราชัน มาห์บูบานี” จัดการแปลงกายตัวเอง เพราะคิดว่า ค้นพบวิธีที่จะทำให้ตัวเองได้รับสิทธิพิเศษตามสนามบินแล้ว แต่กลับลงเอยด้วยการที่เขาโดนจับกุม</p>
      <figure>
        <img src="https://www.thebangkokinsight.com/wp-content/uploads/2019/11/EJ6gtI2XUAEIGWU.jpg"/>
      </figure>
      <p>ในคดีที่ถูกนำไปเปรียบเทียบกับภาพยนตร์เรื่อง “Catch Me If You Can” ที่มีเลโอนาร์โด ดิคาปริโอ นำแสดงนั้น มาห์บูบานี วัย 48 ปี ถูกกล่าวหาว่า สวมเครื่องแบบของนักบินสายการบินลุฟท์ฮันซา เพื่อหลอกให้พนักงานในสนามบินเปิดทางให้เขาเข้าไปในภายในส่วนรอขึ้นเครื่องบิน โดยไม่ต้องผ่านการเข้าแถวรอตรวจสอบความปลอดภัย และยังได้อัพเกรดที่นั่งด้วย</p>
      <p>ดูเหมือนว่า วิธีการของเขาจะได้ผล ซึ่งการตรวจสอบพบว่า เขาทำเช่นนี้มาแล้วอย่างน้อย 15 เที่ยวบิน จนกระทั่งมาถูกจับกุมได้ที่ท่าอากาศยานระหว่างประเทศอินทิรา คานธี ในกรุงนิวเดลี ในช่วงเย็นวันที่ 19 พฤศจิกายนที่ผ่านมา</p>
      <p>มาห์บูบานี ซึ่งสวมเครื่องแบบนักบินอยู่นั้น ถูกจับกุมบริเวณทางเข้าของผู้โดยสารขาออก ในขณะที่เขากำลังจะเดินทางด้วยเที่ยวบินของแอร์ เอเชีย จากเดลี ไปยังเมืองกัลกัตตา</p>
      <figure>
        <img src="https://www.thebangkokinsight.com/wp-content/uploads/2019/11/india1.jpg"/>
        <figcaption>ราชัน มาห์บูบานี แต่งชุดทหาร</figcaption>
      </figure>
      <p>สัญชัย ภาเทีย รองผู้บัญชาการตำรวจ ประจำสนามบิน เปิดเผยว่า พนักงานของลุฟท์ฮันซาได้แจ้งต่อเจ้าหน้าที่รักษาความปลอดภัยของสนามบิน มีผู้โดยสารต้องสงสัย สวมชุดนักบินของทางสายการบินอยู่ หลังจากที่ทางแอร์เอเชีย ได้ติดต่อมายังสายการบินเยอรมนีรายนี้ เพื่อยืนยันตัวตนของมมาห์บูบานี</p>
      <p>ในการตรวจค้นตัวนั้น เจ้าหน้าที่พบว่ามาห์บูบานี มีบัตรนักบินปลอมของสายการบินลุฟท์ฮันซาอยู่ด้วย เพื่อใช้สำหรับการรับสิทธิพิเศษตามสนามบินต่างๆ</p>
      <p>“หลังจากโดนจับแล้่ว มาห์บูบานี ให้การว่า เขาเคยถ่ายคลิปวีดิโอยูทูบ และทิกท็อก เกี่ยวกับเรื่่องการบิน และได้บัตรานักบินปลอมมาจากไทย” ภาเทีย ระบุ และว่า ก่อนหน้านี้ เจ้าหน้าที่รักษาความปลอดภัยของสนามบิน ก็กำลังตามจับตัวเขาอยู่เช่นกัน เพราะวิดีโอที่เผยแพร่บนแพลตฟอร์มโซเชียลมีเดีย</p>
      <p>ตำรวจบอกด้วยว่า มาห์บูบานียอมรับถึงความชื่นชอบที่จะแต่งเครื่องแบบต่างๆ โดยตำรวจพบภาพที่เขาอยู่ในชุดทหาร ภายในโทรศัพท์มือถือของเขาด้วย</p>
      <figure>
        <img src="https://www.thebangkokinsight.com/wp-content/uploads/2019/11/fake-lufthansa-captain-arrested-india.jpg"/>
      </figure>
      <p>“มาห์บูบานีบอกว่า เขาเดินทางด้วยเครื่องบินบ่อยๆ และใช้วิธีแต่งตัวเป็นนักบิน เพื่อให้ผ่านขั้นตอนรักษาความปลอดภัยเข้ามาได้ง่ายๆ รวมถึง ได้รับสิทธิพิเศษต่างๆ ทั้งจากเจ้าหน้าที่สนามบิน และสายการบินต่างๆ รวมถึง การได้อัพเกรดที่นั่งด้วย”</p>
      <p>ปัจจุบัน มาห์บูบานีโดนควบคุมตัว และถูกต้องหลายข้อหาเกี่ยวกับฉัอโกง และแอบอ้าง ซึ่งหากถูกตัดสินว่ามีความปิดจริงเขาอาจต้องโทษจำคุก 1 ปี หรือโดนปรับ หรือทั้งจำทั้งปรับ</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242889%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243115/"/>
        <a href="https://www.thebangkokinsight.com/242971/"/>
        <a href="https://www.thebangkokinsight.com/242821/"/>
        <a href="https://www.thebangkokinsight.com/242687/"/>
      </related>
    </article>
  </body>
</html>