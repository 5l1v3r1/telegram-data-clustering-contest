<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/koumoutsakos_h_tourkia_ofeilei_na_stamatisei_na_ekbiazei_ean_thelei_perissoteri_europaiki_boitheia-588801/"/>
    <meta property="og:site_name" content="Real.gr"/>
    <meta property="article:published_time" content="2019-11-22T05:20:00+00:00"/>
    <meta property="og:title" content="Βασίλης Δάρρας: Υπάρχει ελπίδα για τον Παναγιώτη - Ραφαήλ"/>
    <meta property="og:description" content="Ανησυχία για τις απειλές του προέδρου της Τουρκίας Ρετζέπ Ταγίπ Ερντογάν και άλλων τούρκων αξιωματούχων περί 'ανοίγματος των θυρών' στην Ευρώπη εξέφρασε o Γιώργος Κουμουτσάκος, αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, σε συνέντευξή του στο Γαλλικό Πρακτορείο Ειδήσεων (AFP) κατά τη διάρκειά επίσκεψής του στην Ουάσιγκτον."/>
  </head>
  <body>
    <article>
      <h1>
        <a href="https://www.real.gr/politiki/arthro/basilis_darras_yparxei_elpida_gia_ton_panagioti_rafail-588798/">Βασίλης Δάρρας: Υπάρχει ελπίδα για τον Παναγιώτη - Ραφαήλ</a>
      </h1>
      <address><time datetime="2019-11-22T05:20:00+00:00">22 Nov 2019, 05:20</time> by <a rel="author">ant1news.gr</a></address>
      <p>
        <b>Ανησυχία για τις απειλές του προέδρου της Τουρκίας Ρετζέπ Ταγίπ Ερντογάν και άλλων τούρκων αξιωματούχων περί «ανοίγματος των θυρών» στην Ευρώπη εξέφρασε o Γιώργος Κουμουτσάκος, αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, σε συνέντευξή του στο Γαλλικό Πρακτορείο Ειδήσεων (AFP) κατά τη διάρκειά επίσκεψής του στην Ουάσιγκτον.</b>
      </p>
      <p>Όταν η Τουρκία «συνεχίζει να επαναλαμβάνει ότι θα ανοίξει τις "πόρτες", αυτό που κάνουν οι μετανάστες είναι να μετακινούνται πιο κοντά σε αυτές, περιμένοντας να ανοίξουν», είπε ο κ. Κουμουτσάκος, σημειώνοντας ότι από τον Μάιο οι αφίξεις των μεταναστών στις ελληνικές ακτές έχουν αυξηθεί κατά 240%.</p>
      <p>Δήλωσε επίσης ότι η Τουρκία οφείλει να σταματήσει να «εκβιάζει», εάν θέλει περισσότερη ευρωπαϊκή βοήθεια. Εντούτοις, η Ελλάδα θα επιθυμούσε η Ευρωπαϊκή Ένωση να δει θετικά το αίτημα της Τουρκίας για βοήθεια πέραν τον 6 δισεκ. ευρώ που συμφωνήθηκε να δοθεί το 2016 για την ανάσχεση των μεταναστευτικών ροών.</p>
      <p>«Το γεγονός όμως ότι η Τουρκία ζήτησε αυτά τα κονδύλια με εκβιασμούς ή απειλές, δεν δημιουργεί το κατάλληλο πολιτικό κλίμα για τους Ευρωπαίους ώστε να αποφασίσουν να τα δώσουν», είπε ο Κουμουτσάκος, όπως ανέφερε το ant1news. «Η Ευρώπη δεν μπορεί να ενεργήσει υπό εκβιασμούς και απειλές. Όπως οι Ευρωπαίοι θα πρέπει να κατανοήσουν την κατάσταση με την οποία είναι αντιμέτωπη η Τουρκία, έτσι και η Άγκυρα θα πρέπει από την πλευρά της να συνειδητοποιήσει ότι δεν είναι αυτός ο τρόπος να διαπραγματεύεσαι με την Ευρώπη».</p>
      <p>Ο κ. Κουμουτσάκος ανέφερε, επίσης, ότι συζήτησε τη στάση της Ελλάδας με Αμερικανούς αξιωματούχους και τον υπηρεσιακό υπουργό Εσωτερικής Ασφάλειας των ΗΠΑ Τσαντ Γουλφ και εξήγησε ότι η Ελλάδα θέλει ενισχυμένη συνεργασία με τις ΗΠΑ, συμπεριλαμβανομένων των συνοριακών ελέγχων, αλλά ότι οι συνθήκες στις δύο χώρες δεν είναι παρεμφερείς.</p>
    </article>
  </body>
</html>