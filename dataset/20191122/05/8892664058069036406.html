<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/uj-funkciot-vezet-be-a-twitter-mostantol-erre-is-lehetoseguk-lesz-a-felhasznaloknak/ndgqdje"/>
    <meta property="og:site_name" content="Blikk.hu"/>
    <meta property="article:published_time" content="2019-11-22T05:41:32+00:00"/>
    <meta property="og:title" content="Új funkciót vezet be a Twitter: mostantól erre is lehetőségük lesz a felhasználóknak"/>
    <meta property="og:description" content="A felhasználók védelmére vezet be új funkciókat a Twitter – jelentette be Suzanne Xie, a cég termékigazgatója a blogján csütörtökön."/>
  </head>
  <body>
    <article>
      <h1>Új funkciót vezet be a Twitter: mostantól erre is lehetőségük lesz a felhasználóknak</h1>
      <address><time datetime="2019-11-22T05:41:32+00:00">22 Nov 2019, 05:41</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>
            <b>A felhasználók védelmére vezet be új funkciókat a Twitter – jelentette be Suzanne Xie, a cég termékigazgatója a blogján csütörtökön.</b>
          </b>
        </i>
      </p>
      <p>A kaliforniai médiavállalat régóta próbálkozik azzal, hogy gátat vessen a felületein megjelenő gyűlöletkeltő vagy egyszerűen csak bántó bejegyzéseknek, és a most beharangozott új funkció ezt a célt kívánja szolgálni. A felhasználók ugyanis a saját Twitter-oldalukon „kimaszkolhatják” a nem tetsző bejegyzéseket.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p><i>„Muszáj mindenkinek biztonságban éreznie magát, ha a Twitteren cseveg, s ennek érdekében változtatnunk kell a platformunkon zajló beszélgetések módjain” –</i> magyarázta a blogján Suzanne Xie.</p>
      <p>Az új alkalmazás lehetővé teszi a felhasználóknak, hogy a saját bejegyzéseikre érkező, nem tetsző válaszokat elrejtsék. Suzanne Xie szerint ezzel irányíthatják a fiókjukon zajló beszélgetéseket. A nemkívánatos bejegyzéseket azonban „csak” elrejtik, és nem kitörlik, mégpedig annak érdekében, hogy a felhasználó bármikor visszatérhessen rájuk, és követhesse a témában megjelent új bejegyzéseket. A Twitter vezető tisztségviselője azt mondta, ezzel a cenzúrát akarják megakadályozni.</p>
      <p>Ilyen alkalmazás a másik nagy közösségi portálon, a Facebookon már létezik, ám Suzanne Xie arról nem írt, hogy ez az új funkció mikor lesz elérhető a Twitteren is.</p>
      <p>(MTI)</p>
    </article>
  </body>
</html>