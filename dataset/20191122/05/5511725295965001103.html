<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/tehnologijas/twitter-lauj-lietotajiem-paslept-nepiemerotas-atbildes-uz-tvitiem.d?id=51658835"/>
    <meta property="og:site_name" content="DELFI"/>
    <meta property="article:published_time" content="2019-11-22T05:04:40+00:00"/>
    <meta property="og:title" content="'Twitter' ļauj lietotājiem 'paslēpt' nepiemērotas atbildes uz tvītiem "/>
    <meta property="og:description" content="Populārās mikroblogu platformas uzņēmums &quot;Twitter&quot; ceturtdien sāka dot lietotājiem iespēju &quot;paslēpt&quot; aizskarošas vai citādi nepiemērotas atbildes uz viņu tvītiem, lai radītu lietotājiem labvēlīgāku vidi."/>
  </head>
  <body>
    <article>
      <h1>'Twitter' ļauj lietotājiem 'paslēpt' nepiemērotas atbildes uz tvītiem </h1>
      <address><time datetime="2019-11-22T05:04:40+00:00">22 Nov 2019, 05:04</time> by <a rel="author">LETA</a></address>
      <p>
        <b>Populārās mikroblogu platformas uzņēmums "<a href="https://www.delfi.lv/temas/twitter">Twitter</a>" ceturtdien sāka dot lietotājiem iespēju "paslēpt" aizskarošas vai citādi nepiemērotas atbildes uz viņu tvītiem, lai radītu lietotājiem labvēlīgāku vidi.</b>
      </p>
      <p>Tā ir daļa no centieniem palīdzēt lietotājiem "justies drošiem un komfortabliem, runājot tviterī", paziņoja uzņēmuma produktu pārvaldības vadītāja Sjūzena Sje, informējot par šo iespēju.</p>
      <p>Paslēptās atbildes būs iespējams aplūkot un arī atbildēt uz tām, uzsitot uz pelēkas ikonas, kas šādā gadījumā parādīsies. Šīs atbildes tomēr vairs nebūs aktīva daļa no galvenās diskusijas, kuru izraisīja šis tvīts.</p>
      <p>"Šādā veidā jums ir lielāka kontrole pār jūsu sāktajām sarunām, bet cilvēki vēl arvien var redzēt visu sarunu," sacīja Sje.</p>
      <p>Sanfrancisko bāzētais uzņēmums pirms tam šogad ieviesa iespēju paslēpt atbildes uz tvītiem dažās valstīs, lai veicinātu saprātīgākas sarunas tiešsaistē.</p>
      <p>Izmēģinājumi parādīja, ka tas ir noderīgs instruments, lai pārvaldītu diskusijas, kuras var inspirēt tvīti. Šo izmēģinājumu gaitā paslēptie tvīti parasti tika uzskatīti par "nesvarīgiem, tematam neatbilstošiem vai kaitinošiem", teica Sje.</p>
      <p>Paslēpšanas iespēja tiek piedāvāta vietnē twitter.com un tvitera mobilās lietotnes atjauninājumos.</p>
      <related>
        <h4>Lasi vēl</h4>
        <a href="https://www.delfi.lv/bizness/pasaule/twitter-aizliegs-politiskas-reklamas.d?id=51596123"/>
        <a href="https://www.delfi.lv/bizness/tehnologijas/silicija-ielejas-veterans-tehnologijas-vairs-nav-privilegija.d?id=51493645"/>
      </related>
    </article>
  </body>
</html>