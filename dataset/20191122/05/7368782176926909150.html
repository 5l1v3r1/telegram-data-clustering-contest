<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hausa.legit.ng/1277967-gwamnatin-jahar-katsina-ta-gyara-masallacin-jumaa-a-kan-kudi-naira-miliyan-529.html"/>
    <meta property="og:site_name" content="Legit"/>
    <meta property="article:published_time" content="2019-11-22T05:39:02+00:00"/>
    <meta property="og:title" content="Gwamnatin jahar Katsina ta gyara Masallacin juma’a a kan kudi naira miliyan 52.9"/>
    <meta property="og:description" content="Gwamnatin jahar Katsina a karkashin jagorancin Gwamna Aminu Bello Masari ta kashe akalla naira miliyan 52,901,098.74 wajen gyaran babban masallacin juma’a na Usman Danfodio dake unguwar Modoji a cikin garin Katsina."/>
  </head>
  <body>
    <article>
      <h1>Gwamnatin jahar Katsina ta gyara Masallacin juma’a a kan kudi naira miliyan 52.9</h1>
      <address>
        <time datetime="2019-11-22T05:39:02+00:00">22 Nov 2019, 05:39</time>
      </address>
      <p>
        <b>Gwamnatin jahar <a href="https://www.legit.ng/tag/katsina-state-news-today.html">Katsina</a> a karkashin jagorancin Gwamna Aminu Bello Masari ta kashe akalla naira miliyan 52,901,098.74 wajen gyaran babban masallacin juma’a na Usman Danfodio dake unguwar Modoji a cikin garin Katsina.</b>
      </p>
      <p>Jaridar Katsina Post ta ruwaito Gwamna Masari ne ya bayyana haka da kansa yayin da yake gabatar da jawabi gaban majalisar dokokin jahar a lokacin da yake gabatar da kasafin kudin shekarar 2020 a ranar Laraba.</p>
      <p>
        <b>KU KARANTA: <a href="https://hausa.legit.ng/1277933-janar-buratai-ya-gyara-firamarin-da-ya-yi-a-kaduna-ya-bata-kyautan-littafai-1000.html">Janar Buratai ya gyara firamarin da ya yi a Kaduna, ya bata kyautan littafai 1000</a></b>
      </p>
      <p>A cewar gwamnan: <i>“An samu cigaba a ayyukan ginin tituna da gadoji da gwamnati ta sanya a gaba a shekarar 2019, inda a yanzu haka an kammala wasu ayyukan ma gaba daya, yayin da wasu kuma na kan hanyar karashewa.</i></p>
      <p>
        <i>“A shekarar 2019 gwamnati ta bayar da kwangilar titin Gurbin Bature-shimfida-Batsari daya kai tsawon kilomita 48.6 a kan kudi N6,123,676,133.04, sai dai ba’a fara aikin ba sakamakon matsalar tsaro a yankin.</i>
      </p>
      <p><i>“Haka zalika gwamnatin ta bayar da kwangilar gyaran masallacin Usman Danfodio a kan kudi naira miliyan 52.9, sa’annan ta bayar da kwangilar gyaran ofishin jahar Katsina dake Legas a kan kudi naira miliyan 324.”</i> Inji shi.</p>
      <p>A wani labari kuma, babban hafsan sojan kasa, laftanar janar Tukur Yusuf Buratai ya gudanar da gyara a tsohuwar makarantar firamarin da ya yi, LEA Unguwar Sarki Kaduna, sa’annan ya baiwa makarantar kyautan littafan karatu guda 1,000.</p>
      <p>Buratai ya gudanar da wannan aiki ne ta karkashin gidauniyarsa, watau Tukur and Tukur foundation inda yace a shekarar 1967 ya fara makarantar LEA Unguwar Sarki, kuma ya ga amfanin ilimin daya samu, don haka ya kashe mata makudan kudade.</p>
      <p>Ita dai wannan makaranta an samar da ita ne a shekarar 1953 kafin samun yanci, amma a sanadiyyar wannan aikin alheri da Buratai ya gudanar a cikinta, a yanzu tana da; dakin kwamfuta, dakin karatu, ban daki na zamani guda 16, wajen wasan yara da kuma kayan karatu da koyarwa haka zalika ya kara musu azuzuwa 8.</p>
      <p>Ku biyo mu a <a href="https://facebook.com/legitnghausa">https://facebook.com/legitnghausa</a></p>
      <p>ko a <a href="http://twitter.com/legitnghausa">http://twitter.com/legitnghausa</a></p>
      <p>Ga masu shawara ko korafi, a same mu a labaranhausa@corp.legit.com</p>
      <p>Sanarwa na musamman: Shafin NAIJ Hausa ya koma Legit Hausa</p>
      <figure>
        <iframe src="https://www.youtube.com/embed/YTWQxZMAs9Y" width="640" height="360" data-service="Youtube" scrolling="no"/>
      </figure>
    </article>
  </body>
</html>