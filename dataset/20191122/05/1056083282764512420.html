<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100021/%D8%B9%D8%A7%D8%A8%D8%AF%DB%8C-%D8%AF%D8%B1%D8%A8%D8%A7%D8%B1%D9%87-%D8%AA%D8%A7%D8%AB%DB%8C%D8%B1-%D9%BE%D8%A7%D8%B1%D8%A7%D8%B2%DB%8C%D8%AA-%D9%88-%D8%A7%D9%85%D9%88%D8%A7%D8%AC-%D8%A8%D8%B1-%D8%B3%D9%84%D8%A7%D9%85%D8%AA-%D8%A8%D8%AF%D9%86-%D8%A7%D8%A8%D9%87%D8%A7%D9%85%D8%A7%D8%AA%DB%8C-%D9%88%D8%AC%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T05:07:08+00:00"/>
    <meta property="og:title" content="عابدی: درباره تاثیر پارازیت و امواج بر سلامت بدن ابهاماتی وجود دارد"/>
    <meta property="og:description" content="یک عضو کمیسیون بهداشت و درمان مجلس گفت که ابهاماتی درباره تاثیرات امواج ماهواره‌ای و پارازیت‌ها در بروز سرطان، نابارویی و باروری خارج از رحم وجود دارد که باید دستگاه‌های مربوطه در این باره گزارشات لازم را به مجلس ارائه کنند."/>
  </head>
  <body>
    <article>
      <h1>عابدی: درباره تاثیر پارازیت و امواج بر سلامت بدن ابهاماتی وجود دارد</h1>
      <address><time datetime="2019-11-22T05:07:08+00:00">22 Nov 2019, 05:07</time> by <a rel="author">منیرسادات سیدرضا</a></address>
      <p>یک عضو کمیسیون بهداشت و درمان مجلس گفت که ابهاماتی درباره تاثیرات امواج ماهواره‌ای و پارازیت‌ها در بروز سرطان، نابارویی و باروری خارج از رحم وجود دارد که باید دستگاه‌های مربوطه در این باره گزارشات لازم را به مجلس ارائه کنند.</p>
      <p>حیدرعلی عابدی در گفت و گو با ایسنا، در توضیح بررسی کمیسیون بهداشت درباره تاثیر پارازیت و امواج ماهواره‌ای در بروز سرطان، نابارویی و باروری خارج از رحم گفت: کمیسیون بهداشت در جلسه‌ای به بررسی این موضوع پرداخت و در آن وزیر ارتباطات، معاون بهداشت وزیر بهداشت و درمان، سازمان محیط زیست و مرکز پژوهش‌ها گزارشات جداگانه‌ای ارائه دادند طبق گزارش وزیر ارتباطات امواج ماهواره‌ای تاثیری در میزان گرمایش بدن ندارند.</p>
      <p>وی توضیح داد: استمرار ایجاد گرمایش در بدن می‌تواند تغییراتی در بافت بدن ایجاد کرده و به دنبال آن مشکلاتی در سلامتی انسان ایجاد کنند طبق آمایش انجام شده در تهران و در تجمعی‌ترین منطقه از حیث امواج میزان گرمایش 6 بوده است که استاندارد دنیا 66 است این یعنی نگرانی از میزان اثرات گرمایشی امواج در کشورمان در بدن وجود ندارد.</p>
      <p>این عضو کمیسیون بهداشت و درمان مجلس با این توضیح که تاثیر امواج بر بدن به دو شکل گرمایشی و جهشی است گفت: طبق گزارش ارائه شده تاثیر امواج از بعد گرمایشی نمی‌تواند مشکلاتی برای سلامتی انسان ایجاد کند از بعد جهشی هم گزارشی به ما ارائه نشد به نظر می‌رسد در این باره دستگاه‌های مربوطه کم کاری کرده و به ما گزارش کافی ارائه نکردند انتظار می‌رفت گزارش معاون سلامت هم به استناد تحقیقات دانشگاهی باشد که این موضوع وجود نداشت.</p>
      <p>عابدی با تاکید بر این که باید گزارشاتی به استناد پژوهش ها در دانشگاه‌های علوم پزشکی مربوط به اثرات جهشی امواج بر بدن انسان تهیه شود گفت: هنوز ابهاماتی در این باره وجود دارد ما کمیته‌ای تشکیل دادیم تا همه ابعاد تاثیر امواج بر سلامتی انسان را بررسی کنیم.</p>
      <p>وی در عین حال گفت: به هر حال توصیه پزشکی ما این است که باید از کلیه پدیده‌های که اثرش ناشناخته است پرهیز شود دلیلی ندارد که ما بعد از رسیدن به اطیمان مبنی بر زیان بار بودن اثرات اموج موبایل از آن پرهیز کنیم بلکه طبق علم پزشکی حتی اگر نمی‌دانیم پدیده‌هایی چه تاثیری دارند باید از آن دوری کنیم.</p>
      <p>عابدی خطاب به خانواده‌ها گفت: خانواده‌ها بدانند که برخی ابزارها اثرات تجمعیی دارد یعنی وقتی خانواده‌ای در اثر امواج موبایل و اشعه باشد و در کنار آن از مایکروویو هم استفاده می‌شود اثرات منفی تجمعی کنار هم بر سلامت تاثیر می‌گذارد.</p>
      <p>انتهای پیام</p>
    </article>
  </body>
</html>