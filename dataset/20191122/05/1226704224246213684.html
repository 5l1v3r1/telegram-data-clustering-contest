<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/prezidenti-litvy-a-polska-odmietaju-ma/431602-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T05:17:00+00:00"/>
    <meta property="og:title" content="Prezidenti Litvy a Poľska odmietajú Macronovu kritiku NATO"/>
    <meta property="og:description" content="Zvýšená (americká) vojenská prítomnosť v Poľsku v koordinácii s NATO ... demonštruje vitalitu NATO, uviedol Duda."/>
  </head>
  <body>
    <article>
      <h1>Prezidenti Litvy a Poľska odmietajú Macronovu kritiku NATO</h1>
      <h2>Zvýšená (americká) vojenská prítomnosť v Poľsku v koordinácii s NATO ... demonštruje vitalitu NATO, uviedol Duda.</h2>
      <address><time datetime="2019-11-22T05:17:00+00:00">22 Nov 2019, 05:17</time> by <a rel="author">TASR</a></address>
      <p>Vilnius 22. novembra (TASR) - Prezidenti Poľska a Litvy, dvoch členov NATO na strategicky citlivom východnom okraji bloku, vo štvrtok odmietli názor Francúzska, že Severoatlantická aliancia prežíva "<i>mozgovú smrť"</i>. Zdôraznili tiež, že nevidia <i>"žiadne problémy s vitalitou"</i> aliancie.</p>
      <p>O vyhlásení prezidentov Andrzeja Dudu a Gitanasa Nausédu informovala vo štvrtok agentúra AFP.</p>
      <p><i>"Zvýšená (americká) vojenská prítomnosť v Poľsku v koordinácii s NATO ... demonštruje vitalitu NATO," </i>uviedol Duda na tlačovej konferencii vo Vilniuse, ktorú absolvoval so svojím litovským náprotivkom.</p>
      <p>Nauséda zasa uviedol, že 29 členských štátov NATO <i>"by nemalo vyvolávať najmenšie pochybnosti o tom, že táto organizácia (NATO) zostáva naším základným garantom bezpečnosti".</i></p>
      <p>AFP pripomenula, že prezident USA Donald Trump v októbri navýšil počet amerických vojakov pôsobiacich v Poľsku v rámci rotácií z dovtedajších 4500 o ďalších tisíc.</p>
      <p>V októbri Spojené štáty začali v Litve aj s rozmiestňovaním svojich vojakov a desiatok tankov. Američania budú pôsobiť v Litve pol roka v rámci viacnárodného práporu Severoatlantickej aliancie. NATO o zriadenie týchto práporov v troch pobaltských krajinách a v Poľsku rozhodlo v roku 2016 v snahe odradiť Rusko - ktoré v roku 2014 anektovalo Krymský polostrov - od prípadného agresívneho správania voči krajinám aliancie.</p>
      <p>Všetky štyri spomínané krajiny, ktoré sa po druhej svetovej vojne na viac ako 40 rokov ocitli v sfére záujmov Sovietskeho zväzu, tvrdo lobovali za nasadenie posíl NATO, pretože to vnímali ako nástroj na ďalšie posilnenie svojej bezpečnosti.</p>
      <p>Prezidenti Litvy a Poľska svojím vyhlásením zo štvrtka reagovali na výrok francúzskeho prezidenta Emmanuela Macrona, ktorý v nedávnom rozhovore pre časopis The Economist uviedol, že NATO je v stave mozgovej smrti, keď kritizoval nedostatočnú koordináciu medzi Európou a Spojenými štátmi.</p>
      <p>Macronov výrok vyvolal búrku nevôle u spojencov v rámci aliancie. Bude zrejme aj predmetom diskusií počas summitu NATO, ktorý sa bude konať 4. decembra v Británii.</p>
    </article>
  </body>
</html>