<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_v-ukrgazvidobuvanni-pridilyayut-uvagu-bezpeci-pracivnikiv-ta-virobnichih-obyektiv/939230"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T05:31:00+00:00"/>
    <meta property="og:title" content="В &quot;Укргазвидобуванні&quot; приділяють увагу безпеці працівників та виробничих об'єктів"/>
    <meta property="og:description" content="В акціонерному товаристві &quot;Укргазвидобування&quot;, зокрема, у його полтавській філії &amp;mdash; газопромисловому управлінні &quot;Полтавагазвидобування&quot; &amp;mdash; приділяють велику увагу безпеці працівників на виробничих об'єктах і в офісах. &quot;Укргазвидобування&quot; працює над удосконаленням безпеки працівників і ..."/>
  </head>
  <body>
    <article>
      <h1>В "Укргазвидобуванні" приділяють увагу безпеці працівників та виробничих об'єктів</h1>
      <address><time datetime="2019-11-22T05:31:00+00:00">22 Nov 2019, 05:31</time> by <a rel="author">Рена ДАРСАНІЯ</a></address>
      <p>В акціонерному товаристві "Укргазвидобування", зокрема, у його полтавській філії — газопромисловому управлінні "Полтавагазвидобування" — приділяють велику увагу безпеці працівників на виробничих об'єктах і в офісах. "Укргазвидобування" працює над удосконаленням безпеки працівників і виробничих об'єктів. Компанія має амбітну мету — в наступному році пройти сертифікацію на відповідність вимогам ISO 45001. Для цього переглянуть діючі стандарти і створять нову систему управління охороною праці. На підприємстві сформулювали сім основних правил охорони праці. Одне з них — транспортна безпека. Серед вимог, що підвищують безпеку працівників на дорогах, приділяють увагу і паскам безпеки. Ними часто нехтують, але вони рятують життя водіїв і пасажирів. За даними Всесвітньої організації охорони здоров'я, у половині смертельних аварій пристебнутий пасок міг би врятувати життя. В Україні, за статистикою, троє з чотирьох водіїв не пристібаються під час руху. Саме тому культура безпеки за кермом пріоритетна на підприємстві. — У наших машинах перевозять і пасажирів, і небезпечні вантажі. Перше правило після того, як сів у автомобіль — зафіксуй на собі ремінь безпеки. Це стосується водіїв і всіх пасажирів. Ми встановили в машинах відеореєстратори, щоб контролювати дотримання правил. На кожній нараді наголошуємо, що це запорука життя і здоров'я, — говорить начальник відділу охорони праці та промислової безпеки ГПУ "Полтавагазвидобування" Юрій Барановський. Також цього року в "Укргазвидобуванні" затвердили новий стандарт організації, що суттєво підвищив вимоги до якості спецодягу й засобів індивідуального захисту — ЗІЗ. Згідно з новими стандартами закуплені й нові зразки спецвзуття. Воно пристосоване для роботи у приміщенні, на вулиці під час опадів чи бездоріжжя. Працівники полтавської філії вже почали отримувати спецодяг та ЗІЗ, закуплені за новими вимогами. У компанії планують запровадити нові додаткові норми щодо видачі другого ­комплекту спецодягу. Якщо перший комплект працівник пошкодив чи забруднив, зможе переодягнутися й продовжити роботу. — Наші працівники виконують роботи на об'єктах із високим ризиком, зі шкідливими й небезпечними факторами. Для збереження їхнього життя та здоров'я необхідний якісний спецодяг та ЗІЗ. Цьогоріч ми придбали новий спецодяг. Його матеріали пройшли тестування і показали, що довго служитимуть. Мають кращий захист від масляних і нафтових речовин, — продовжує Юрій Барановський. Крім співробітників компанії на виробничих об'єктах працюють підрядні організації. — Основна цінність для компанії — збереження здоров'я і життя наших працівників і співробітників сторонніх організацій, які виконують роботи на наших виробничих об'єктах. З цією метою оновили положення з управління і взаємодії з підрядними організаціями в галузі охорони праці та промислової безпеки. Проводимо відповідні аудити на виробничих об'єктах, спілкуємося з під­рядниками. Коли необхідно, можемо зупинити роботи, — каже Олександр Дев'ятка, заступник директора ГПУ "Полтавагазвидобування". Здоров'я працівників залежить від багатьох факторів. Один із них — уміння діяти в надзвичайних ситуаціях. Для відпрацювання таких навичок у компанії проводять низку спеціальних тренінгів. — Це виконання робіт на висоті, надання першої домедичної допомоги, а також проведення аналізу безпечного виконання робіт. У подальшому плануємо додати практичні навчання з контраварійного водіння для наших працівників, — додає Олександр Дев'ятка. Одна з важливих новацій компанії — добровільна безкош­товна вакцинація працівників від вірусних захворювань. Цю практику планують запровадити вже найближчим часом. Нормам пожежної безпеки приділяється увага не лише у виробничих підрозділах, а й в офісних приміщеннях. — Наш офіс правильно називається виробничо-лабораторний корпус. У ньому зараз працюють майже 350 людей. Це будівля високої поверховості — їх дев'ять. Обладнана внутрішнім протипожежним водогоном із 17 кранкомплектами. У всьому будинку є протипожежний захист, що складається з систем оповіщення та пожежної сигналізації на випадок загоряння, — говорить провідний інженер з пожежної безпеки ГПУ "Полтавагазвидобування" Олександр Киричко. Для офісних працівників, як і для виробничників, регулярно проводять перевірки знань з охорони праці. А ще двічі на рік відбувається на­вчання з евакуації співробітників. Як розповідає Олександр Киричко, вони проходять у два етапи. Спочатку підготовчий період, а потім — практичний. Першочергово складають план, проводять консультації, перевіряють приміщення, обговорюють, як усе відбуватиметься. Далі розпочинаються практичні заходи. Відповідальні особи дають вказівку про початок тренування виробничо-диспетчерському відділу та охоронцям. — Подається сигнал, спрацьовує система оповіщення й люди чують характерний звук через гучномовці, встановлені в коридорах і кабінетах. Далі персонал діє відповідно до плану та схем евакуації, що розташовані на кожному поверсі. Працівники виходять на прилеглу до адмінбудівлі територію сходами, не користуючись ліф­том, — каже Олександр Киричко. Під час евакуації персонал також відпрацьовує вміння користуватися первинними засобами пожежогасіння. За технічним станом протипожежних засобів на всіх об'єктах компанії слідкує спеціалізована служба. У своєму арсеналі газовидобувники мають різноманітну техніку — від різних типів вогнегасників до пожежних машин. — Для підтримання протипожежного режиму на структурних об'єктах газопромислового управління в нас є 19 одиниць пожежної техніки. Три сучасні автомобілі закупили торік, — додає Олександр Киричко. У планах АТ "Укргазвидобування" продовжувати оновлення парку пожежної техніки для виробничих об'єктів компанії.</p>
    </article>
  </body>
</html>