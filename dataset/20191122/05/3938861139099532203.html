<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/people-newspaper/_larisa-radkovska-vigrala-500-griven/939265"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T05:05:00+00:00"/>
    <meta property="og:title" content="Лариса Радковська виграла 500 гривень"/>
    <meta property="og:description" content="&amp;mdash;&amp;ensp;У списку переможців мене побачив чоловік. Сказав, що виграла 500 гривень. І почав жартувати: &quot;Я газету виписую, а виграш тобі дістанеться?&quot; Він передплачує, а я квитанцію відправляю. Виграш отримали недавно. За ці гроші знову випишемо &quot;Газету по-&amp;shy;українськи&quot; й купимо чогось ..."/>
  </head>
  <body>
    <article>
      <h1>Лариса Радковська виграла 500 гривень</h1>
      <address><time datetime="2019-11-22T05:05:00+00:00">22 Nov 2019, 05:05</time> by <a rel="author">Любов КАРНАРУК</a></address>
      <figure>
        <img src="https://static2.gazeta.ua/img2/cache/gallery/939/939265_1_w_1200.jpg?v=0"/>
        <figcaption>Лариса та Григорій Радковські із селища Завалля Гайворонського району на Кіровоградщині передплачують ”Газету по-українськи” 12 років<cite>Автор: ФОТО надане Ларисою Радковською</cite></figcaption>
      </figure>
      <p>— У списку переможців мене побачив чоловік. Сказав, що виграла 500 гривень. І почав жартувати: "Я газету виписую, а виграш тобі дістанеться?" Він передплачує, а я квитанцію відправляю. Виграш отримали недавно. За ці гроші знову випишемо "Газету по-­українськи" й купимо чогось смачненького. Так пощастило вперше. Раніше ніколи й нічого не вигравали, — каже <b>67-річна Лариса Радковська</b> із селища Завалля Гайворонського району на Кіровоградщині.</p>
      <p>"Газету по-українськи" передплачує 12 років.</p>
      <p>— Уперше це видання побачила на пошті. Люблю читати про політику, користуюся порадами зі сторінки "Їжа". Рецепти вирізаю й зберігаю. Все завжди виходить смачно, — говорить Лариса Іллівна.</p>
      <p>Народилася в місті Саврань на Одещині.</p>
      <p>— Але батьки переїхали в Завалля. В цих краях служив мій батько. Тут я ходила в школу. Потім вчилася в Уманському педучилищі. Працювала 18 років вихователем у дитячому садку. 1986 року із чоловіком поїхали на північ. Там заочно закінчила Магаданський педуніверситет і працювала в дитсадку. Повернулися в Завалля через сім років. 23 роки була вихователем у школі-інтернаті. Обожнювала працювати з дітьми, щось організовувати, проводити свята, возити на екскурсії, — розповідає Лариса Іллівна.</p>
      <p>48 років живе у шлюбі з чоловіком <b>73-річним Григорієм Михайловичем</b>.</p>
      <p>— Ми познайомилися 1970-го. За рік зіграли весілля. Чоловік робив на графітовому заводі бурильщиком. Має 40 років стажу. У нас дві доньки і троє внуків. Коли всі з'їжджаються, печу торти, готую холодець і голубці. Для зятів роблю чебуреки, — каже Лариса Радковська.</p>
    </article>
  </body>
</html>