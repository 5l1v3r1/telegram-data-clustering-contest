<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/trump-podpisal-docasne-financovanie-f/431603-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T05:22:00+00:00"/>
    <meta property="og:title" content="Trump podpísal dočasné financovanie federálnych úradov"/>
    <meta property="og:description" content="Ak by dokument nebol prijatý, hrozilo by od štvrtka polnoci miestneho času zastavenie práce federálnych úradov, tzv. shutdown."/>
  </head>
  <body>
    <article>
      <h1>Trump podpísal dočasné financovanie federálnych úradov</h1>
      <h2>Ak by dokument nebol prijatý, hrozilo by od štvrtka polnoci miestneho času zastavenie práce federálnych úradov, tzv. shutdown.</h2>
      <address><time datetime="2019-11-22T05:22:00+00:00">22 Nov 2019, 05:22</time> by <a rel="author">TASR</a></address>
      <p>Washington 22. novembra (TASR) - Americký prezident Donald Trump vo štvrtok podpísal uznesenie o dočasnom financovaní výdavkov federálnej vlády do 20. decembra. Napísal to v noci na piatok denník The Washington Post.</p>
      <p>Dokument v utorok schválila Snemovňa reprezentantov amerického Kongresu a vo štvrtok ho schválil aj Senát. Následne ho podpísal Trump, ktorý mal pritom právo vetovať ho.</p>
      <p>Ak by dokument nebol prijatý, hrozilo by od štvrtka polnoci miestneho času zastavenie práce federálnych úradov, tzv. shutdown, uviedol denník.</p>
      <p>Pre úrady by to znamenalo napríklad pozastavenie rozpracovaných projektov či odchod zamestnancov federálnych úradov na nútenú dovolenku.</p>
      <h3>Impeachment: Republikáni chcú do Senátu predvolať aj Huntera Bidena</h3>
      <p>Skupina amerických republikánskych senátorov sa stretla vo štvrtok s vysokopostavenými predstaviteľmi Bieleho domu, aby prediskutovali možnú stratégiu vo veci obvinenia prezidenta Donalda Trumpa v súvislosti s impeachmentom, a to pre prípad, ak sa dostane do Senátu amerického Kongresu.</p>
      <p>Informoval o tom denník The Washington Post, pričom citoval zdroje oboznámené so situáciou.</p>
      <p>Podľa tohto zdroja konečné rozhodnutie v tejto veci ešte nebolo prijaté. Z jedného z diskutovaných scenárov však vyplýva, že konanie v hornej komore by bolo obmedzené na približne dva týždne.</p>
      <p>Takýto časový limit umožní zachovať legitimitu procedúry, a zároveň nespôsobí republikánovi Trumpovi veľké politické škody.</p>
      <p>Senátori dúfajú, že súdny proces sa skončí uznaním Trumpovej neviny.</p>
      <p>Na tomto stretnutí sa diskutovalo aj o možnosti predvolania svedkov pred Senát, ktorí nesvedčili v demokratmi ovládanej Snemovni reprezentantov.</p>
      <p>Išlo by najmä o Huntera Bidena. Je to syn bývalého viceprezidenta USA Josepha Bidena, ktorý sa uchádzača o nomináciu Demokratickej strany pred americkými prezidentskými voľbami v roku 2020.</p>
      <p>Hovorca Bieleho domu Hogan Gidley vo štvrtok uviedol, že Trump chce, aby sa jeho kauza dostala do Senátu. Verí totiž, že konanie v Senáte, ovládanom republikánmi, bude spravodlivé.</p>
      <p>Okrem toho Biely dom očakáva, že ako svedkovia budú do Senátu predvolaní Adam Schiff, predseda výboru Snemovne reprezentantov pre tajné služby, exviceprezident USA Joe Biden a jeho syn Hunter, ako aj nemenovaný americký spravodajský dôstojník, ktorý upozornil na obsah júlového telefonického rozhovoru medzi Trumpom a ukrajinským prezidentom Volodymyrom Zelenským.</p>
      <p>Trump podľa niektorých tvrdení požiadal ukrajinského prezidenta Volodymyra Zelenského, aby Ukrajina začala vyšetrovať rodinu jeho možného rivala Joea Bidena vo voľbách v roku 2020 - pritom na Zelenského robil nátlak tým, že pozastavil vojenskú pomoc Ukrajine, americkému spojencovi, ktorý čelí agresii Ruska.</p>
      <p>Demokrati tvrdia, že telefonát dokazuje, že Trump zneužil svoj úrad na nátlak na zahraničného lídra, aby mu ten politicky pomohol.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/michael-bloomberg-urobil-dalsi-krok-k/431600-clanok.html"/>
        <a href="https://www.teraz.sk/zahranicie/pri-nehode-dvoch-cvicnych-lietadiel-v/431587-clanok.html"/>
        <a href="https://www.teraz.sk/ekonomika/stale-existuje-riziko-ze-usa-zavedu/431567-clanok.html"/>
        <a href="https://www.teraz.sk/zahranicie/predaje-existujucich-domov-v-usa-vzras/431563-clanok.html"/>
      </related>
    </article>
  </body>
</html>