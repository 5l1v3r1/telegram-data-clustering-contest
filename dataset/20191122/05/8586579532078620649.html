<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/akp-mhp-ortakligi-secim-karari-alsa-kendileri-icin-yikim-olur-257412h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T05:55:00+00:00"/>
    <meta property="og:title" content="&quot;AKP-MHP ortaklığı seçim kararı alsa, kendileri için yıkım olur&quot;"/>
    <meta property="og:description" content="T24 yazarı Mehmet Tezkan, bugünkü yazısında erken seçim ihtimalini değerlendirdi. Tezkan, &quot;AKP-MHP ortaklığı seçim kararı alsa, bu ortamda kendileri için büyük yıkım olur.&quot; dedi."/>
  </head>
  <body>
    <article>
      <h1>"AKP-MHP ortaklığı seçim kararı alsa, kendileri için yıkım olur"</h1>
      <address><time datetime="2019-11-22T05:55:00+00:00">22 Nov 2019, 05:55</time> by <a rel="author">Yeni Çağ Gazetesi</a></address>
      <p>
        <b>T24 yazarı Mehmet Tezkan, bugünkü yazısında erken seçim ihtimalini değerlendirdi. Tezkan, "AKP-MHP ortaklığı seçim kararı alsa, bu ortamda kendileri için büyük yıkım olur." dedi.</b>
      </p>
      <p>T24 yazarı Mehmet Tezkan, bugünkü yazısında erken seçime gidilme ihtimalini Türkiye'nin içerisinde bulunduğu tablo üzerinden değerlendirdi.</p>
      <p>Tezkan, "Cumhurbaşkanı "Buyurun seçime" dese veya AKP-MHP ortaklığı seçim kararı alsa, bu ortamda kendileri için büyük yıkım olur. Dip dalga seçim diyor. Çoğu kişi tek çözümün sandığa gitmek olduğunu görüyor-söylüyor ama erken seçim olmaz." dedi. </p>
      <p>"Öyle bir kısır döngü içine girdik ki; bu iktidarın Türkiye’nin sorunlarını çözecek hali, dermanı yok." diyen Tezkan, mevcut ortamda Cumhurbaşkanı Erdoğan'ın seçime gitmeyeceğini belirtti.</p>
      <p>Mehmet Tezkan'ın "Erken seçim olmaz, çünkü…" başlıklı yazısının tamamı şu şekilde;</p>
      <p>
        <i>HDP'nin erken seçim çağrısı etki yaratmadı. Öteki muhalefet partilerinden destek gelmedi.</i>
      </p>
      <p>
        <i>Neden?</i>
      </p>
      <p>
        <i>Çünkü erken seçime gitmek veya gitmemek Cumhurbaşkanı’nın tekelinde. İstediği anda istediği hızda Türkiye’yi seçime götürebilir.</i>
      </p>
      <p>
        <i>24 Haziran seçimleri böyle oldu. MHP Genel Başkanı orta yaptı, Cumhurbaşkanı AKP genel Başkanı şapkasıyla "Madem muhalefet istiyor, kaçmayız " diye baskın seçime gitti.</i>
      </p>
      <p>
        <i>Hatırlayın apar topar sandığa gittik.</i>
      </p>
      <p>
        <i>Yine benzer bir durum yaşanabilir ama şimdi değil. Çünkü ekonomi seçime izin vermiyor. İşsizlik tarihi rekorunu kırıyor. Enflasyon; baz etkisi, sepetteki oynamalarla tek haneli rakama çekildi ama önümüzdeki ay yine çift haneli rakama çıkacak. Daha da ötesi kimse açıklanan rakamlara inanmıyor. Herkes gülüp geçiyor. Fiyatlar el yakıyor.</i>
      </p>
      <p>
        <i>Cumhurbaşkanı "Buyurun seçime" dese veya AKP-MHP ortaklığı seçim kararı alsa, bu ortamda kendileri için büyük yıkım olur.</i>
      </p>
      <p>
        <i>Dip dalga seçim diyor. Çoğu kişi tek çözümün sandığa gitmek olduğunu görüyor-söylüyor ama erken seçim olmaz.</i>
      </p>
      <p>
        <i>Öyle bir kısır döngü içine girdik ki; bu iktidarın Türkiye’nin sorunlarını çözecek hali, dermanı yok.</i>
      </p>
      <p>
        <i>Çünkü sorunların bir kısmı Anayasa değişikliğiyle getirilen rejimden kaynaklanıyor. Bir kısmı dış politikada herkesle kavgalı olmamızın sonucu. Bir kısmı tek adam rejiminin faturası.</i>
      </p>
      <p>
        <i>Kuvvetler ayrılığından söz ediliyor ama fiilen kuvvetler birliği var. Kuvvetler ayrılığı kağıt üstünde bile yok.</i>
      </p>
      <p>
        <i>Kuvvetler ayrılığının olmadığı ülkeye yabancı sermaye gelir mi?</i>
      </p>
      <p>
        <i>Gelir de çok büyük kârlar elde edecekse gelir. O da yok!</i>
      </p>
      <p>
        <i>Batı ile kavgalı olan ülkeye batıdan para akışı olur mu?</i>
      </p>
      <p>
        <i>Hayır, borç bile vermezler, kredi bile açmazlar.</i>
      </p>
      <p>
        <i>Vermiyorlar işte!</i>
      </p>
      <p>
        <i>Ekonomi bu yüzden tıkandı. Borçla, yüksek faizle aldığımız paraları kendi paramız gibi harcadık. Betona gömdük. Cezasını çekiyoruz.</i>
      </p>
      <p>
        <i>Bazı müteahhitler çok para kazandı o kadar.</i>
      </p>
      <p>
        <i>Sekiz milyon işsiz var; ne olacak da çark dönecek, ne olacak da sekiz milyon işsizin dört milyonu iş bulacak, ne olacak da tüketen ülkeden üreten ülke konumuna geçeceğiz.</i>
      </p>
      <p>
        <i>Hazine tam takır!</i>
      </p>
      <p>
        <i>Merkez Bankası’nın yedek akçesini bile yedik. Ocak ayında devlet kalemlerine (harç, pul, ceza vs.) yüzde 20’nin üzerinde zam geliyor. Çünkü gerçek enflasyon bu.</i>
      </p>
      <p>
        <i>Bu ortamda Cumhurbaşkanı seçime gitmez.</i>
      </p>
      <p>
        <i>İşlerin düzelmesini bekleyecektir diyeceğim ama düzeleceği yok.</i>
      </p>
      <p>
        <i>Suriye konusu zaten çıkmazda. ABD Başkanlık seçimi bitene kadar askıya alındı. 2021’e ötelendi. Güvenli bölge oluşturulacağı, yeni köyler, yeni ilçeler inşa edileceği, iki milyon Suriyelinin yerleştirileceği hayal. Suriyeliler kalıcı.</i>
      </p>
      <p>
        <i>İdlib ısınmasın, yenileri gelmesin yeter!</i>
      </p>
      <p>
        <i>İktidar, Suriye meselesi hâle yola konulmadan da seçime gitmez.</i>
      </p>
      <p>
        <i>O işin de çözüm bulması çok zor.</i>
      </p>
      <p>
        <i>Eee..</i>
      </p>
      <p>
        <i>Eeesi şu: Ekonomi seçim diyor, eğitimden, sağlığa her alan alarm veriyor, toplum çıkış yolu arıyor; çareyi seçimde görüyor ama Cumhurbaşkanı seçime gitmez.</i>
      </p>
      <p>
        <i>Erken seçim çağrıları heyecanlandırmasın; olmaz.</i>
      </p>
      <related>
        <a href="https://www.yenicaggazetesi.com.tr/kemal-kilicdaroglundan-erken-secim-aciklamasi-257271h.htm"/>
      </related>
    </article>
  </body>
</html>