<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/baskanlik-pahaliya-patladi-257406h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T05:24:00+00:00"/>
    <meta property="og:title" content="Başkanlık pahalıya patladı"/>
    <meta property="og:description" content="CHP Halkla İlişkilerden Sorumlu Genel Başkan Yardımcısı Gamze Akkuş İlgezdi, Cumhurbaşkanlığı Hükümet Sistemi’ne geçişin ardından devletin ve vatandaşların ekonomik durumunda yaşanan değişimleri ortaya koyan bir rapor hazırladı. Raporda, başkanlık sistemine geçildiğinden beri alanda yaşanan gerileme ortaya konuldu."/>
  </head>
  <body>
    <article>
      <h1>Başkanlık pahalıya patladı</h1>
      <address><time datetime="2019-11-22T05:24:00+00:00">22 Nov 2019, 05:24</time> by <a rel="author">Yeni Çağ Gazetesi</a></address>
      <p>
        <b>CHP Halkla İlişkilerden Sorumlu Genel Başkan Yardımcısı Gamze Akkuş İlgezdi, Cumhurbaşkanlığı Hükümet Sistemi’ne geçişin ardından devletin ve vatandaşların ekonomik durumunda yaşanan değişimleri ortaya koyan bir rapor hazırladı. Raporda, başkanlık sistemine geçildiğinden beri alanda yaşanan gerileme ortaya konuldu.</b>
      </p>
      <p>CHP Halkla İlişkilerden Sorumlu Genel Başkan Yardımcısı Gamze Akkuş İlgezdi, Cumhurbaşkanlığı Hükümet Sistemi’nden sonra devletin ve vatandaşların yaşadığı ekonomik değişimleri gözler önüne seren bir rapor hazırladı. “Tek adam rejiminden sonra ne oldu?” başlıklı rapor için önsöz kaleme alan CHP Genel Başkanı Kemal Kılıçdaroğlu, “Başkanlık sisteminden önce yarım kilo et alabilen yurttaşlar şimdi 100 gram alabiliyor. Boşuna mutfakta yangın var demiyoruz” ifadelerini kullandı.</p>
      <p>
        <b>TEK ADAMIN FATURASI HALKA</b>
      </p>
      <p>Birgün'den Hüseyin Şimşek'in haberine göre, CHP’li 81 il ve bağlı ilçe başkanlığına gönderilen rapora değinen Kemal Kılıçdaroğlu, “Tek adam rejimine geçtikten sonra büyüme hızı binde üç düştü. Dünyada böyle başka bir ülke var mı? Neden düştük? Hani önümüzde hiçbir engel kalmamıştı? Bir yıl önce 884,6 milyar dolar olan milli gelirimiz 722,2 milyar dolara düştü. Şu gerçeği bütün vatandaşlarımızın bilmesini isterim. Bir yılın tek adam maliyeti, milli gelir açısından 162 milyar dolardır” dedi.</p>
      <p>
        <b>HER ALANDA GERİLEME</b>
      </p>
      <p>CHP’li İlgezdi tarafından hazırlanan raporda, hayat pahalılığı, enflasyon, faizler, işsizlik, devletin iç ve dış borçları, batık krediler, açlık sınırı gibi veriler yer aldı. “Tek adam rejiminden sonra ne oldu?” başlıklı raporda, son bir yılda yaşanan ekonomik gelişmelere yönelik şunlar kaydedildi: “Tek adam rejiminden önce Merkez Bankası’nın politika faizi yüzde 8 idi. Daha sonra bu politika faizi yüzde 24’e kadar çıktı. 6 milyon 604 bin olan işsiz sayısı ise 7 milyon 824 bine yükseldi. Tek adam rejiminden önce vergisini zamanında yatıramayan esnaf ve tüccardan alınan faiz oranı aylık yüzde 1,4 iken bu oran daha sonra yüzde 78,5 artarak yüzde 2,5’e çıkarıldı.</p>
      <p>
        <b>DIŞ BORÇ ZİRVE YAPTI</b>
      </p>
      <p>Geçen yılın Haziran ayında 970 milyar dolar olan dış borç, 246 milyar dolar artışla 1 trilyon 216 milyar dolara çıktı. Tek adam rejiminden önce imalat sanayi kullanım oranı ortalama yüzde 78,6 oranındaydı. Bu oran, daha sonra yüzde 3, azalarak 75,3’e geriledi. 22 Haziran 2018’de 1 dolar 4,7 TL iken şimdi 5,65 seviyelerinde ilerliyor.”</p>
      <related>
        <a href="https://www.yenicaggazetesi.com.tr/chp-lideri-kilicdaroglu-hesap-vermeleri-gerekiyor-257373h.htm"/>
        <a href="https://www.yenicaggazetesi.com.tr/mhp-kendisini-tbmmnin-ustunde-goruyor-251414h.htm"/>
        <a href="https://www.yenicaggazetesi.com.tr/chpli-engin-altaydan-basin-aciklamasi-251338h.htm"/>
      </related>
    </article>
  </body>
</html>