<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/nova-pravidla-uctenkovky-neodradi-profiky-svindlovani-muze-pokracovat-83187"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-22T05:31:00+00:00"/>
    <meta property="og:title" content="Švindlování může pokračovat. Nová pravidla účtenkovky lze obejít - Seznam Zprávy"/>
    <meta property="og:description" content="Ministryně financí na začátku listopadu oznámila, že mění pravidla Účtenkovky. Jeden hráč bude moci registrovat pouze 500 účtenek měsíčně. Podle zjištění Seznamu ale nové pravidlo pro profesionální hráče, kteří Účtenkovku nejspíš ovládli, nic neznamená."/>
  </head>
  <body>
    <article>
      <h1>Švindlování může pokračovat. Nová pravidla účtenkovky lze obejít - Seznam Zprávy</h1>
      <address>
        <time datetime="2019-11-22T05:31:00+00:00">22 Nov 2019, 05:31</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/kauzy">Kauzy<br/></a>»<br/><a href="https://www.seznamzpravy.cz/clanek/nova-pravidla-uctenkovky-neodradi-profiky-svindlovani-muze-pokracovat-83187">Švindlování může pokračovat. Nová pravidla účtenkovky lze obejít</a></p>
      <h3>Švindlování může pokračovat. Nová pravidla účtenkovky lze obejít</h3>
      <p><a href="https://www.seznamzpravy.cz/autor/zdislava-pokorna-639">Zdislava Pokorná<br/></a>22. 11. 6:31</p>
      <p>Ministryně financí na začátku listopadu oznámila, že mění pravidla Účtenkovky. Jeden hráč bude moci registrovat pouze 500 účtenek měsíčně. Podle zjištění Seznamu ale nové pravidlo pro profesionální hráče, kteří Účtenkovku nejspíš ovládli, nic neznamená.</p>
      <p>Nová pravidla Účtenkovky mají omezit profesionální hráče. Jeden hráč totiž podle statistik Ministerstva financí poslal v srpnu do systému přes 11 tisíc účtenek.</p>
      <p>Doteď mohl hráč poslat do systému neomezený počet účtenek. Hráči měli dva způsoby, kterými by zvýšili šanci na výhru. První metodou je vydávání haléřových účtenek s následným propíráním na jejich bazaru. Druhým způsobem je využít majitele obchodu nebo živnostníka, který má vlastní kasu a může ji nastavit tak, aby účtenky zákazníků rovnou registroval do systému Účtenkovky.</p>
      <h4>Jak funguje bazar účtenek</h4>
      <p>Po spuštění státní loterie vznikly specializované internetové bazary účtenek, kde probíhá směnný obchod mezi sběrateli. Podle pravidel hry totiž každý člověk může registrovat pouze jednu účtenku od jednoho obchodníka denně. Platidlem na těchto stránkách jsou kredity, za každou účtenku člověk zaplatí jeden kredit. Bazar účtenek profesionálním hráčům pomáhá, protože pokud zadají účtenku v hodnotě 0,01 koruny, mohou ji zde ihned směnit.</p>
      <related>
        <a href="https://www.seznamzpravy.cz/clanek/uctenkovka-ma-rysy-podvodne-hry-rika-analytik-jsou-dva-zpusoby-jak-obejit-pravidla-82101"/>
        <a href="https://www.seznamzpravy.cz/clanek/podnikatele-se-boji-kontrol-kvuli-chybne-zadane-uctence-do-loterie-37889?autoplay=1"/>
        <a href="https://www.seznamzpravy.cz/clanek/podnikatele-se-boji-kontrol-kvuli-chybne-zadane-uctence-do-loterie-37889"/>
      </related>
      <p>Ministerstvo ale nevidělo dlouhou dobu na bazaru nic špatného. V listopadu však ministryně financí Alena Schillerová otočila.</p>
      <p>„My o tom problému víme od léta a začali jsme na tom pracovat. Je nepřijatelné, že lidé na bazaru účtenek začali směňovat účtenky. Proto měníme pravidla, jeden hráč bude moci registrovat pouze 500 účtenek měsíčně,“ řekla Schillerová.</p>
      <h4>Žádná překážka pro profesionální hráče</h4>
      <p>Seznam ale zjistil, že nová pravidla se dají snadno obejít, a to opět díky bazaru účtenek.</p>
      <p>Doteď jednotlivý hráč mohl přes bazar účtenek přímo proprat tisíce účtenek, nové pravidlo toto ale neumožňuje. Hráči však rychle přišli na to, jak novinku obejít. Stačí si založit více účtů. Na každý pak už lze nasbírat podle pravidel až 500 účtenek.</p>
      <p>„Pokud si vytvořím na bazaru padesát hráčských účtů a podle pravidel na bazaru získám 500 účtenek, tak dohromady může mít jeden člověk 25 tisíc účtenek,“ komentoval pro Seznam Zprávy analytik Marek Sušický.</p>
      <p>Jeden hráč se tak může vydávat za padesát dalších hráčů a zvýšit si šanci na výhru.</p>
      <p>„Zatím nemáme žádná čísla, protože pravidla jsou až od prosince. Úprava pravidel něco málo mění, ale pro profesionální hráče to není žádná překážka,“ dodal Sušický.</p>
      <p>Na bazaru je i funkce robot, kde přímo stojí: „Po aktivaci robota dojde k tomu, že systém najde účtenky, které ještě nemáte, a nahraje je na vámi vybraný herní účet na Účtenkovce. To vše jedním klikem. Po aktivaci nevypínejte okno, ale nechte robota běžet.“</p>
      <p>Robot podle bazaru projíždí účtenky od nejstaršího možného data a hledá účtenky, které ještě uživatel nemá. Bazar se rovněž chlubí novou funkcí. „Pokud se robotovi nepodaří nahrát účtenku do Účtenkovky, dává automaticky záporné hodnocení,” píše zmíněný web.</p>
      <related>
        <a href="https://www.seznamzpravy.cz/clanek/uctenkovka-ma-nove-vylepseni-ministryne-ukazala-jak-to-funguje-49314?autoplay=1"/>
        <a href="https://www.seznamzpravy.cz/clanek/uctenkovka-ma-nove-vylepseni-ministryne-ukazala-jak-to-funguje-49314"/>
        <a href="https://www.seznamzpravy.cz/clanek/podnikatele-se-boji-kontrol-kvuli-chybne-zadane-uctence-do-loterie-37889?autoplay=1"/>
        <a href="https://www.seznamzpravy.cz/clanek/podnikatele-se-boji-kontrol-kvuli-chybne-zadane-uctence-do-loterie-37889"/>
      </related>
      <h4>Vše kontrolujeme</h4>
      <p>Ministerstvo ale konstatovalo, že k podvodu docházet nemůže.</p>
      <p>„Ministerstvo průběžně kontroluje dodržování pravidel Účtenkovky. Pokud zjistí, že byla pravidla porušena, může být podle Herního plánu zrušen hráčský účet nebo registrace účtenky,“ uvedl mluvčí ministerstva Michal Žurovec.</p>
      <p>„Máme k dispozici nástroje, jak případné nekalé jednání odhalit a sankcionovat,“ dodal. Na dotaz, které konkrétní nástroje používají k odhalení podvodu, ministerstvo neodpovědělo.</p>
      <p>Ministerstvo financí podle zjištění Seznamu kontroly zatím nedělalo a přiznalo to už minulý rok. „Účtenková loterie není nástroj Finanční správy ke kontrole obchodníků,” řekl už minulý rok Žurovec.</p>
      <p>Nyní ministerstvo říká, že jde jen o edukativní program, který má lidi naučit sbírat účtenky.</p>
      <p>Podle dalšího zjištění Seznamu ale ministryně Schillerová o pochybnostech státní loterie věděla již od dubna. Na nedostatky projektu totiž upozornil Nejvyšší kontrolní úřad (NKÚ). Ten konstatoval, že provoz loterie tak, jak je nastavený teď, je plýtváním peněz bez většího užitku. Ročně vyjde chod na 12,4 milionu korun, za výhry pak stát vyplatil dohromady přes 110 milionů korun.</p>
    </article>
  </body>
</html>