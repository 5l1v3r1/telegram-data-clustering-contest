<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/nunl-steekt-tenen-water-tiktok"/>
    <meta property="og:site_name" content="Emerce"/>
    <meta property="article:published_time" content="2019-11-22T05:36:00+00:00"/>
    <meta property="og:title" content="NU.nl steekt tenen in het water op TikTok"/>
    <meta property="og:description" content="NU.nl zit op TikTok en zoekt in de komende maanden uit hoe de nieuwsmaker het nieuwe medium kan inzetten. “Het is interessant, omdat hier een doelgroep zit die vanwege de leeftijd nog niet op NU.nl zit”, zegt hoofdredacteur Gert-Jaap Hoekman."/>
  </head>
  <body>
    <article>
      <h1>NU.nl steekt tenen in het water op TikTok</h1>
      <address><time datetime="2019-11-22T05:36:00+00:00">22 Nov 2019, 05:36</time> by <a rel="author">Erwin Boogert</a></address>
      <p>
        <b>NU.nl zit op TikTok en zoekt in de komende maanden uit hoe de nieuwsmaker het nieuwe medium kan inzetten. “Het is interessant, omdat hier een doelgroep zit die vanwege de leeftijd nog niet op NU.nl zit”, zegt hoofdredacteur Gert-Jaap Hoekman.</b>
      </p>
      <p>Vorige week ging op het account @checkNU de eerste video van NU.nl op TikTok live. Eigenlijk niet meer dan een kleine vingeroefening. Vier dagen later verscheen de tweede video, van een verbrande koalabeer in Australië.</p>
      <p>Het nieuwe social account heeft nu zeventig volgers, 884 likes en tienduizend views. In absolute aantallen is dat niets, maar toch ziet hoofdredacteur Gert-Jaap Hoekman een interessante dynamiek. “De video van die koala kreeg bij <a href="https://www.instagram.com/checknu/">checkNU op Instagram</a>, met 3.500 volgers, vierhonderd views. Op TikTok met zeventig volgers kreeg hij 9.500 views. Video’s kunnen daar kennelijk sneller viraal gaan.”</p>
      <p>Voor NU.nl is de exercitie op de sociale video-app onderdeel van de nieuwe activiteiten richting de jeugd. “NOBO-cijfers lieten zien dat we onder hen een bereik van 150.000 hebben.” In september lanceerde de nieuwsmaker twee nieuwe titels speciaal voor jongeren: <a href="https://www.nujunior.nl/">NUjunior</a> voor 7- tot 12-jarigen en checkNU voor jongeren van 12 tot 18. Daarmee wil de uitgever het bereik onder zijn toekomstige lezers vergroten.</p>
      <p>Hier horen niet enkel websites bij, maar ook social kanalen waar deze doelgroep zich bevindt.</p>
      <p>TikTok is in het Nederlandse medialandschap een vreemde eend in de bijt. Althans, bij volwassenen. Die kennen de app hooguit als ‘de nieuwe vorm van Musical.ly’. Voor jongelui daarentegen is het de hangplek die hun ouders nog niet ontdekt hebben. Volgens recent onderzoek van Telecompaper heeft <a href="https://www.telecompaper.com/news/tiktok-takes-off-in-netherlands-reaches-fifth-of-teen-girls--1316931">twee procent</a> van de Nederlandse populatie de app geïnstalleerd, maar staat hij in de groep 16- tot 19-jarigen op elf procent. Bij jongedames in die leeftijdscategorie ligt de adoptiegraad op negentien procent.</p>
      <p>Hoekman: “NU.nl wil het gesprek van de dag faciliteren. Hoe we dat met TikTok moeten doen, weten we nog niet. We weten een heleboel niet, maar dan kun je speculeren of het uitproberen en ervan leren.”</p>
      <p>Zijn social team zal in de komende periode twee à drie keer per week een video online zetten. Bijvoorbeeld met kijkjes achter de schermen bij de redactie. “Na verloop van tijd besluiten we of we ermee doorgaan of niet.”</p>
      <p>HEMA Nederland deed afgelopen zomer al <a href="https://www.emerce.nl/nieuws/veel-instagramgebruikers-tiktok">een reclameproef</a> op de video-app. Het account van zijn Franse zuster heeft inmiddels dertigduizend volgers.</p>
      <p>
        <i>Foto: <a href="https://www.flickr.com/photos/119833571@N02/19157450233/">Derren Hodson</a> (cc)</i>
      </p>
      <related>
        <h4>Gerelateerde items</h4>
        <a href="https://www.emerce.nl/nieuws/sociale-app-tiktok-15-miljard-keer-gedownload"/>
        <a href="https://www.emerce.nl/nieuws/veel-instagramgebruikers-tiktok"/>
      </related>
    </article>
  </body>
</html>