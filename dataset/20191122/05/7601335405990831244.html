<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilfoglio.it/andrea-s-version/2019/11/22/news/c-e-di-peggio-della-politica-estera-italiana-288267/"/>
    <meta property="og:site_name" content="IL FOGLIO"/>
    <meta property="article:published_time" content="2019-11-22T05:12:00+00:00"/>
    <meta property="og:title" content="C'è di peggio della politica estera italiana?"/>
    <meta property="og:description" content="C'è altro oltre ai voti sbagliati all’Onu, i problemi libici e le questioni curde"/>
  </head>
  <body>
    <article>
      <h1>C'è di peggio della politica estera italiana?</h1>
      <h2>C'è altro oltre ai voti sbagliati all’Onu, i problemi libici e le questioni curde</h2>
      <address><time datetime="2019-11-22T05:12:00+00:00">22 Nov 2019, 05:12</time> by <a rel="author">Andrea Marcenaro</a></address>
      <p>Volendo considerare l’ennesimo voto all’Onu contro Israele, oppure i balbettii nei confronti del pandemonio libico, o la semicomplicità, anzi, diciamo tre quarti, con l’Iran dei boia nucleari, così come con l’Erdogan delle pretese ultraregionali; e valutando quindi il passo della quaglia sulla questione curda, o i ripetuti inchini alla Cina, non ultimo quello riguardante le sardine di Hong Kong, o prendendo in esame le genuflessioni a stantuffo davanti a Putin, dato che immediatamente dopo davanti a Trump, o se no rivendicando il diritto di considerare le figure di merda con Francia e Germania, i vecchi gillet-gialli quanto all’una, le brache perennemente a mezz’asta quanto all’altra, e tutto questo osservando, si stava dicendo (ci sarebbe anche il resto), ecco lì come un osservatore superficiale potrebbe concluderne che la politica estera italiana sia a un disastro. L’Unione Europea invece, davanti al mondo intero, ha ufficialmente sottolineato due giorni fa la qualità assoluta dei nostri spaghetti all’amatriciana. Senza cipolla.</p>
    </article>
  </body>
</html>