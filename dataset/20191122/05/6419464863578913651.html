<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/efimerida/epicheirisi-kondor-2-me-praxikopima-ipa-sti-volivia/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-22T05:36:18+00:00"/>
    <meta property="og:title" content="«Επιχείρηση Κόνδωρ 2» με πραξικόπημα ΗΠΑ στη Βολιβία"/>
    <meta property="og:description" content="Σε όλο τον κόσμο, καταβλήθηκε κάθε προσπάθεια ώστε η πραξικοπηματική ανατροπή του Εβο Μοράλες από τη θέση του Προέδρου της Βολιβίας να συγκαλυφθεί"/>
  </head>
  <body>
    <article>
      <h1>«Επιχείρηση Κόνδωρ 2» με πραξικόπημα ΗΠΑ στη Βολιβία</h1>
      <h2>Πώς η Ουάσιγκτον προετοίμασε συστηματικά την ανατροπή του Εβο Μοράλες (ο οποίος ζήτησε άσυλο στο Μεξικό) ως μήνυμα-απειλή προς Βενεζουέλα και Νικαράγουα</h2>
      <address>
        <time datetime="2019-11-22T05:36:18+00:00">22 Nov 2019, 05:36</time>
      </address>
      <p><b>«Υπήρχε ένας αρχηγό</b>ς του στρατού που ζήτησε την παραίτηση ενός Προέδρου κι ένας αρχηγός αστυνομίας που στασίασε. <b>Αυτό σε όλο τον κόσμο</b> αποκαλείται στρατιωτικό πραξικόπημα». Τα συγκεκριμένα λόγια προέρχονται από τον<b> νεοεκλεγέντα Πρόεδρο της Αργεντινής, Αλμπέρτο Φερνάντες,</b> και δεν είναι καθόλου, μα καθόλου προφανή ούτε περιττά.</p>
      <p>
        <b>Του Λεωνίδα Βατικιώτη</b>
      </p>
      <p>
        <b>leonidasvatikiotis@gmail.com</b>
      </p>
      <h3>Λατινική Αμερική: Αναβιώνουν τα «επικίνδυνα χρόνια» με μοντέλο τα τέλη της δεκαετίας του ‘60</h3>
      <p>Σε όλο τον κόσμο, ακόμη και στην Ευρώπη, που κράτησε εμφανείς αποστάσεις από τον <a href="https://neaselida.gr/tag/ntonalnt-trab/">Τραμπ</a> και τις μεθόδους του, καταβλήθηκε κάθε προσπάθεια ώστε η π<b>ραξικοπηματική ανατροπή</b> του <a href="https://neaselida.gr/tag/evo-morales/">Εβο Μοράλες</a> από τη θέση του Προέδρου της<a href="https://neaselida.gr/tag/volivia/"> Βολιβίας</a> να συγκαλυφθεί. Τα γεγονότα, ωστόσο, <b>είναι αμείλικτα και βεβαιώνουν ότι από τη Βολιβία</b> άρχισε η εφαρμογή μιας νέας <b>«Επιχείρησης Κόνδωρ»</b>, ανάλογης με αυτή που εφάρμοσε πάλι η Ουάσιγκτον, αρχής γενομένης από το 1968, ώστε να ανασχέσει εν τη γενέσει της την άνοδο αριστερών κυβερνήσεων και να τις ανατρέψει στη συνέχεια με τη βοήθεια στυγνών δικτατόρων, που άφησαν πίσω τους δεκάδες χιλιάδες νεκρούς και αγνοούμενους αριστερούς και δημοκράτες.</p>
      <p><b>Οι ανησυχίες της Ουάσιγκτον ξεκίνησαν</b> όταν έβλεπε το ένα μετά το άλλο τα σχέδιά της να ακυρώνονται. Στη Βενεζουέλα η ετοιμότητα του λαού και του στρατού έβαλαν στο συρτάρι το σχέδιο ανατροπής του εκλεγμένου Π<b>ροέδρου Νικολά Μαδούρο</b>. Στον <b>Ισημερινό</b> ο εκλεκτός της Πρόεδρος (και καταδότης του Τζούλιαν Ασάνζ), Λένιν Μορένο, αναγκάστηκε να ανακαλέσει τα μέτρα του ΔΝΤ. <b>Στη Χιλή</b> ο ζάπλουτος Πρόεδρος Πινιέρα για πρώτη φορά από την πτώση της χούντας του Πινοτσέτ είναι αντιμέτωπος με ένα μαζικό, δημοκρατικό και ανυποχώρητο κίνημα που διεκδικεί πραγματικό εκδημοκρατισμό. Στην <b>Αργεντινή</b> ο νεοφιλελεύθερος Μαουρίτσιο Μάκρι αποχωρεί ταπεινωμένος και ο περονιστής Πρόεδρος έρχεται να συνεχίσει το πρόγραμμα της Κριστίνα Κίρχνερ. Αυτό το ντόμινο, που μέσα από δημοκρατικές διαδικασίες έφερνε τους λαούς της Λατινικής Αμερικής στο προσκήνιο για πρώτη φορά ύστερα από δεκαετίες, έπρεπε να «κοπεί»…</p>
      <h3>Η επιτυχία</h3>
      <p>Η εκλογική επιτυχία του <a href="https://neaselida.gr/tag/evo-morales/">Εβο Μοράλες</a> και του κόμματός του, Κίνημα για τον Σοσιαλισμό (MAS), στις εκλογές της 20ής Οκτωβρίου ήταν αδιαμφισβήτητη. Κανένας παρατηρητής δεν παρουσίασε το παραμικρό στοιχείο που να επιτρέπει αμφιβολίες (κι ας μην βεβαιώνει) ότι υπήρχε η οποιαδήποτε παραβίαση της εκλογικής διαδικασίας που οδήγησε τον<b> Μοράλες, ο οποίος κυβερνάει τη Βολιβία από το 2006, να κερδίσει και αυτές τις εκλογές με 47,08%</b> και τη δεξιά αντιπολίτευση του Κάρλος ντε Μέσα να κερδίσει ένα 36,51%. Οι μοναδικές διαμαρτυρίες που διατυπώθηκαν αφορούσαν στα υψηλότερα ποσοστά που κέρδιζε ο Μοράλες όσο περνούσε η ώρα και ενσωματώνονταν στο αποτέλεσμα τα εκλογικά τμήματα των απομακρυσμένων περιοχών των Ανδεων.<b> Τι πιο φυσιολογικό… Η νίκη του Μοράλες προ 13 χρόνων έβαλε για πρώτη φορά τέρμα σε μια παραδοξότητα</b>: να κυβερνά τη Βολιβία η<b> λευκή μειοψηφία,</b> όταν ο πληθυσμός της σε ποσοστό άνω του 65% αποτελείται από ιθαγενείς που ανέκαθεν ήταν θύματα μιας διπλής εκμετάλλευσης: χωρίς πολιτικά δικαιώματα, απόβλητοι ενός πολιτικού συστήματος σχεδιασμένου για τη λευκή μειοψηφία.</p>
      <p><b>Ακόμη και ο χρόνος που επέλεξαν</b> οι πραξικοπηματίες για να θέσουν σε κίνηση τα σχέδιά τους επιβεβαιώνει την εκλογική νίκη του Μοράλες και δείχνει παράλληλα τη βαθιά αποστροφή τους απέναντι στις δημοκρατικές διαδικασίες. Καταλάβαιναν ότι αν ολοκληρώνονταν ομαλά οι εκλογές και ανακηρυσσόταν Πρόεδρος ο Μοράλες, όπως μπορούσε να συμβεί, θα όφειλαν να ανεχτούν την ήττα τους για μια ακόμη θητεία. Ο ίδιος, άλλωστε, ο πραξικοπηματίας Κάρλος ντε Μέσα,<b> που είναι βαθιά μισητό πρόσωπο στους ιθαγενείς γιατί ήταν αντιπρόεδρος της Βολιβίας το 2003,</b> όταν ο στρατός είχε σκοτώσει δεκάδες ιθαγενείς στον πόλεμο του φυσικού αερίου, είχε δηλώσει ότι δεν θα ανεχόταν κανένα άλλο αποτέλεσμα πέραν της δικής του επιτυχίας!</p>
      <h3>Η πραξικοπηματίας Τζανίνε Ανιες αυτοανακηρύχθηκε Πρόεδρος</h3>
      <figure>
        <img src="https://neaselida.gr/nsmedia/uploads/2019/11/anies.jpg"/>
      </figure>
      <p><b>Υπήρχαν κι άλλες σοβαρότατες ενδείξεις που βεβαίωναν</b> ότι η Δεξιά της Βολιβίας ετοιμαζόταν για πραξικόπημα. Στο διαδίκτυο κυκλοφορεί πολύ πλούσιο υλικό που δείχνει ότι η πρεσβεία των ΗΠΑ στη Λα Πας προετοίμαζε εδώ και χρόνια την ανατροπή του Μοράλες. Οι ένοπλες παρακρατικές συμμορίες της βολιβιανής Δεξιάς πολλές μέρες πριν από την 20ή Οκτωβρίου τρομοκρατούσαν τους ιθαγενείς προσπαθώντας να τους αποτρέψουν από την άσκηση του εκλογικού τους δικαιώματος κ.ά.</p>
      <p><b>Κι αν τα παραπάνω δεν αρκούν</b> για να φανεί ότι στη Βολιβία καταστρατηγείται το δικαίωμα ενός λαού να αποφασίζει για το παρόν και το μέλλον του, ας κρατήσουμε ότι ο Μοράλες, προτού αναγκαστεί να εγκαταλείψει τη Βολιβία και αναζητήσει πολιτικό άσυλο στο Μεξικό για να αποφύγει τη σφαγή των ιθαγενών, πρότεινε νέα καταμέτρηση των ψήφων. Πρότεινε επίσης την προκήρυξη νέων εκλογών. Καμία, ωστόσο, από τις προτάσεις του δεν έγινε δεκτή, γιατί οι νεοφιλελεύθεροι αμερικανοκίνητοι πραξικοπηματίες ήξεραν ότι δεν έχουν τη λαϊκή στήριξη. Δεν είχαν επίσης ούτε την έγκριση των κοινοβουλευτικών σωμάτων, μια και την πλειοψηφία έχει το Κίνημα για τον Σοσιαλισμό, <b>με αποτέλεσμα η πραξικοπηματίας <a href="https://neaselida.gr/tag/tzanine-anies/">Τζανίνε Ανιες</a> να αυτοανακηρυχθεί μόνη της Πρόεδρος</b>. Τα ύστερα του κόσμου… Η αναγνώρισή της από τις ΗΠΑ αμέσως μετά ήρθε να προσφέρει τη νομιμοποίηση που της έλειπε, ενώ οι απειλές της Ουάσιγκτον προς Βενεζουέλα και Νικαράγουα ότι λίγο πολύ θα έχουν την τύχη της Βολιβίας δείχνει ότι υπάρχει μια ουσιώδης διαφορά στην «Επιχείρηση Κόνδωρ 2» σε σχέση με την πρώτη «Επιχείρηση Κόνδωρ». Τότε τουλάχιστον οι Αμερικανοί προσπαθούσαν να κρύψουν την εμπλοκή και τον πρωταγωνιστικό τους ρόλο…</p>
      <p>
        <i>
          <b>Δημοσιεύτηκε στο φύλλο 128 της «Νέας Σελίδας» την Κυριακή 17 Νοεμβρίου.</b>
        </i>
      </p>
      <related>
        <a href="https://neaselida.gr/efimerida/poios-einai-telika-o-planitarchis/"/>
      </related>
      <p>
        <b> </b>
      </p>
    </article>
  </body>
</html>