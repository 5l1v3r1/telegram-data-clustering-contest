<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-ssc-junior-hindi-translator-exam-admit-card-can-be-downloaded-since-today-know-the-details-here-2862434.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T05:59:59+00:00"/>
    <meta property="og:title" content="SSC जूनियर हिन्दी ट्रांसलेटर परीक्षा एडमिट कार्ड आज से कर सकेंगे डाउनलोड, जानें अन्य डिटेल्स"/>
    <meta property="og:description" content="कर्मचारी चयन आयोग (एसएससी) की जूनियर हिन्दी ट्रासंलेटर, जूनियर ट्रांसलेटर, सीनियर हिन्दी ट्रांसलेटर और हिन्दी प्राध्यापक परीक्षा 2019 में मध्य क्षेत्र के 23230 परीक्षार्थी शामिल होंगे। पहले पेपर की..."/>
  </head>
  <body>
    <article>
      <h1>SSC जूनियर हिन्दी ट्रांसलेटर परीक्षा एडमिट कार्ड आज से कर सकेंगे डाउनलोड, जानें अन्य डिटेल्स</h1>
      <address><time datetime="2019-11-22T05:59:59+00:00">22 Nov 2019, 05:59</time> by <a rel="author">मुख्य संवाददाता,प्रयागराज</a></address>
      <p>कर्मचारी चयन आयोग (एसएससी) की जूनियर हिन्दी ट्रासंलेटर, जूनियर ट्रांसलेटर, सीनियर हिन्दी ट्रांसलेटर और हिन्दी प्राध्यापक परीक्षा 2019 में मध्य क्षेत्र के 23230 परीक्षार्थी शामिल होंगे। पहले पेपर की कम्प्यूटर आधारित यानी ऑनलाइन परीक्षा 26 नवंबर को 10 से 12 बजे तक होगी।</p>
      <p>मध्य क्षेत्र के क्षेत्रीय निदेशक राहुल सचान ने बताया कि इस भर्ती में देशभर से 89610 अभ्यर्थी शामिल होंगे। मध्य क्षेत्र के 23230 परीक्षार्थियों की परीक्षा के लिए दोनों राज्यों के 16 शहरों में 72 परीक्षा केंद्र बनाए गए हैं। अभ्यर्थी मध्य क्षेत्र की वेबसाइट से अपने परीक्षा केंद्र के बारे में जानकारी प्राप्त कर सकते हैं। प्रवेश पत्र शुक्रवार से डाउनलोड किया जा सकेगा। परीक्षा आगरा, अलीगढ़, आरा, बरेली, भागलपुर, गोरखपुर, कानपुर, लखनऊ, मेरठ, मुरादाबाद, मुजफ्फरनगर, मुजफ्फरपुर, पटना, प्रयागराज, पूर्णिया और वाराणसी में होगी।</p>
      <p>सिविल लाइंस स्थित मध्य क्षेत्र के अंतर्गत यूपी और बिहार राज्य आते हैं। इसबीच आयोग ने इस भर्ती से आधिकारिक भाषा विभाग के अंतर्गत आने वाले केंद्रीय हिन्दी प्रशिक्षण संस्थान (सीएचटीआई) के हिन्दी प्राध्यापक पद को हटाने की सूचना जारी की है। एसएससी का कहना है कि विभाग ने बताया है कि कैडर रिव्यू के बाद इस पद को सहायक निदेशक (भाषा) नाम देते हुए अपग्रेड कर दिया गया है। पे बैंड-3 में 5400 ग्रेड पे का पद होने के कारण अब यह पद एसएससी की परिधि से बाहर हो गया है इसलिए अब आयोग इस पद के लिए भर्ती नहीं करेगा।</p>
      <p>उत्तर प्रदेश और बिहार के उम्मीदवार नीचे दिए डायरेक्ट लिंक पर क्लिक कर अपना एडमिट कार्ड डाउनलोड कर सकते हैं-&gt;</p>
      <p>
        <b><a href="http://www.ssc-cr.org/jht_2019_0823.php?proceed=yes">STATUS / DOWNLOAD ADMIT CARD FOR JUNIOR HINDI TRANSLATOR EXAM 2019 TO BE HELD ON 26/11/2019 </a> (UP &amp; Bihar )</b>
      </p>
      <p>अन्य राज्यों के उम्मीदवार एसएससी की संबंधित वेबसाइट के एड्रेस व लिंक पाने के लिए यहां क्लिक करें-&gt; <b><a href="http://www.ssc-cr.org/jht_2019_0823.php">SSC JHT STATUS / DOWNLOAD ADMIT CARD</a></b></p>
      <p><b>एमटीएस परीक्षा का प्रवेश पत्र जारी</b><br/>एसएससी की मल्टी टॉस्किंग स्टॉफ (एमटीएस) भर्ती 2019 के दूसरे पेपर की परीक्षा 24 नवंबर को 11 बजे से होगी। पहले पेपर की परीक्षा में सफल मध्य क्षेत्र के 44526 परीक्षार्थियों की परीक्षा प्रयागराज में बनाए गए 106 केंद्रों पर होगी। क्षेत्रीय निदेशक राहुल सचान ने बताया कि अभ्यर्थियों को निर्धारित अवधि से आधे घंटे पहले रिपोर्ट करना होगा। देर से आने वालों को परीक्षा केंद्र में प्रवेश नहीं मिलेगा। इसका प्रवेश पत्र मध्य क्षेत्र की वेबसाइट से डाउनलोड किया जा सकता है।<br/> </p>
    </article>
  </body>
</html>