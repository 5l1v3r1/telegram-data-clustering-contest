<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100024/%D8%A8%D9%87-%D8%A2%DB%8C%D9%86%D8%AF%D9%87-%D8%AA%DB%8C%D9%85-%D8%B4%D9%87%D8%B1%D8%AF%D8%A7%D8%B1%DB%8C-%D8%A8%D9%86%D8%AF%D8%B1%D8%B9%D8%A8%D8%A7%D8%B3-%D8%AE%D9%88%D8%B4-%D8%A8%DB%8C%D9%86%D9%85-%D9%85%D9%88%D8%AA%D9%88%D8%B1-%D8%A7%D9%85%D8%AA%DB%8C%D8%A7%D8%B2%DA%AF%DB%8C%D8%B1%DB%8C-%D8%A8%D8%A7%D8%B2%DB%8C%DA%A9%D9%86%D8%A7%D9%86%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-22T05:22:50+00:00"/>
    <meta property="og:title" content="به آینده تیم شهرداری بندرعباس خوش‌بینم/موتور امتیازگیری بازیکنانم روشن‌شد"/>
    <meta property="og:description" content="ایسنا/هرمزگان سرمربی تیم بسکتبال شهرداری بندرعباس گفت: به آینده تیم شهرداری بندرعباس خوش‌بینم و به‌طور حتم از این پس با استرس کمتر و تجربه بیشتر وارد زمین می‌شویم."/>
  </head>
  <body>
    <article>
      <h6 class="kicker">سرمربی تیم بسکتبال شهرداری بندرعباس:</h6>
      <h1>به آینده تیم شهرداری بندرعباس خوش‌بینم/موتور امتیازگیری بازیکنانم روشن‌شد</h1>
      <address><time datetime="2019-11-22T05:22:50+00:00">22 Nov 2019, 05:22</time> by <a rel="author">امير حسين طالبي</a></address>
      <p>ایسنا/هرمزگان سرمربی تیم بسکتبال شهرداری بندرعباس گفت: به آینده تیم شهرداری بندرعباس خوش‌بینم و به‌طور حتم از این پس با استرس کمتر و تجربه بیشتر وارد زمین می‌شویم.</p>
      <p>رضا هنگام پور پس از پیروزی تیمش برابر ذوب‌آهن اصفهان در گفت‌وگو با ایسنا، افزود: بازیکنانم برابر ذوب‌آهن اصفهان نشان دادند لیاقت بیشتر از این‌ها را دارند و سرانجام بدشانسی دست از سر تیم شهرداری بندرعباس برداشت.</p>
      <p>وی با بیان اینکه به دلیل نخستین حضور تیم شهرداری بندرعباس در رقابت‌های لیگ برتر و عدم تجربه کافی در بین بازیکنان در هفته‌های نخست با استرس وارد زمین می‌شویم، اظهار کرد: در دو دیدار گذشته در ثانیه‌های پایانی با اختلاف یک امتیاز نتیجه بازی را واگذار کردیم که این موضوع از بی‌تجربگی‌مان بود.</p>
      <p>هنگام پور با اشاره به اینکه با آنالیز مناسب از تیم ذوب‌آهن اصفهان وارد زمین شدیم، اضافه کرد: بازیکنانم در این دیدار هرچه در توان داشتند، ارائه کردند و از تک‌تک بازیکنانم رضایت دارم و قدردان تمامی زحماتشان هستم.</p>
      <p>وی با بیان اینکه در دیدار برابر ذوب‌آهن اصفهان بازیکنان شهرداری بندرعباس قابلیت اصلی خود را به نمایش گذاشتند، عنوان کرد: بازیکنان خارجی‌مان به دلیل دیر ملحق شدن به تیم کمی ناهماهنگی در دیدارهای نخست گریبان گیرشان شده بود که خوشبختانه این موضوع هفته‌به‌هفته در حال برطرف شدن است.</p>
      <p>سرمربی تیم بسکتبال شهرداری بندرعباس با تمجید از نمایش ویلی و کدر دو بازیکن خارجی تیمش، افزود: به آینده تیم شهرداری بندرعباس خوش‌بینم و به‌طور حتم از این پس با استرس کمتر و تجربه بیشتر وارد زمین می‌شویم.</p>
      <p>وی در پایان ابراز امیدواری کرد با پیروزی تیمش برابر ذوب‌آهن اصفهان، موتور امتیازگیری بازیکنانش روشن‌شده و در هفته‌های آتی شاهد پیروزی‌های این تیم باشیم.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090100025/%D8%A8%D9%87-%D9%87%DB%8C%DA%86-%D9%88%D8%AC%D9%87-%D8%A7%D8%B2-%D8%B9%D9%85%D9%84%DA%A9%D8%B1%D8%AF-%D8%A8%D8%A7%D8%B2%DB%8C%DA%A9%D9%86%D8%A7%D9%86%D9%85-%D8%B1%D8%B6%D8%A7%DB%8C%D8%AA-%D9%86%D8%AF%D8%A7%D8%B1%D9%85-%D9%85%D8%B3%D8%A6%D9%88%D9%84%D8%A7%D9%86-%D8%A8%D8%A7%D8%B4%DA%AF%D8%A7%D9%87-%D9%BE%D8%A7%D8%B3%D8%AE%DA%AF%D9%88"/>
        <a href="https://www.isna.ir/news/98090100023/%D8%AF%DB%8C%D8%AF%D8%A7%D8%B1-%D8%A8%D8%B3%DA%A9%D8%AA%D8%A8%D8%A7%D9%84-%D8%AA%DB%8C%D9%85-%D9%87%D8%A7%DB%8C-%D8%B4%D9%87%D8%B1%D8%AF%D8%A7%D8%B1%DB%8C-%D8%A8%D9%86%D8%AF%D8%B1%D8%B9%D8%A8%D8%A7%D8%B3-%D9%88-%D8%B0%D9%88%D8%A8-%D8%A2%D9%87%D9%86-%D8%A7%D8%B5%D9%81%D9%87%D8%A7%D9%86"/>
      </related>
    </article>
  </body>
</html>