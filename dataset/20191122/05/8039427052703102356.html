<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=961506"/>
    <meta property="og:site_name" content="Andhrajyothy"/>
    <meta property="article:published_time" content="2019-11-22T05:36:14+00:00"/>
    <meta property="og:title" content="భార్యను చంపి.. ఆత్మహత్య అని చెప్పి చివరికిలా..."/>
    <meta property="og:description" content="ADVT"/>
  </head>
  <body>
    <article>
      <h1>భార్యను చంపి.. ఆత్మహత్య అని చెప్పి చివరికిలా...</h1>
      <address>
        <time datetime="2019-11-22T05:36:14+00:00">22 Nov 2019, 05:36</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>చర్లపల్లిలో దారుణం</b>
        </li>
        <li>
          <b>దొరికి పోయిన భర్త</b>
        </li>
      </ul>
      <p><b>హైదరాబాద్ :</b> కుటుంబ కలహాల కారణంగా భార్యను భర్త కొట్టి చంపిన సంఘటన గురువారం కుషాయిగూడ పోలీస్‌ స్టేషన్‌ పరిధిలోని పెద్ద చర్లపల్లిలో చోటుచేసుకుంది. పోలీసుల కథనం ప్రకారం.. జనగామ జిల్లా పాలకుర్తి లాహల్య తండాకు చెందిన భూక్యా సోమేశ్వర్‌(40), శారదా(35) దంపతులు జీవనోపాధి కోసం కొన్నేళ్ల క్రితం నగరానికి వలసొచ్చి పెద్ద చర్లపల్లి రామాలయం సమీపంలో నివాసం ఉంటున్నారు. వీరికి ఇద్దరు కుమారులు ఉన్నారు. కొన్ని రోజులుగా ఇరువురు తరచూ గొడవపడుతున్నారు. ఈ నేపథ్యంలో బుధవారం రాత్రి కూడా వారు గొడవ పడ్డారు. దీంతో కోపోద్రిక్తుడైన సోమేశ్వర్‌ భార్య శారదాను బాత్‌రూంలోకి ఈడ్చుకెళ్లి గోడకు నెట్టివేయడంతో తలకు తీవ్రగాయమై అక్కడిక్కడే మృతి చెందింది. దీంతో భయాందోళనకు గురైన సోమేశ్వర్‌ భార్య మృతదేహాన్ని హాలులో పడేసి బయటకు వెళ్లాడు. గురువారం సాయంత్రం కుషాయిగూడ పోలీస్‌ స్టేషన్‌కు వెళ్లి తన భార్య విషం తాగి ఇంట్లో ఆత్మహత్య చేసుకుందని ఫిర్యాదు చేశాడు.</p>
      <p> సంఘటనా స్థలానికి చేరుకున్న పోలీసులు మృతదేహాన్ని పరిశీలించగా తలకు తీవ్రగాయమై ముక్కు, చెవుల నుంచి రక్త స్రావం కావడంతో అనుమానంతో భర్త సోమేశ్వర్‌ను అదుపులోకి తీసుకున్న పోలీసులు తమదైన శైలిలో విచారించారు. దీంతో తానే హత్య చేసినట్లు ఒప్పుకున్నాడు. ఈ మేరకు కేసు నమోదు చేసుకున్న పోలీసులు మృతదేహాన్ని పోస్టుమార్టం నిమిత్తం గాంధీ ఆస్పత్రికి తరలించి దర్యాప్తు చేస్తున్నారు. సంఘటనా స్థలాన్ని మల్కాజిగిరి డీసీపీ కె.రక్షితామూర్తి, ఏసీపీ శివకుమార్‌, ఇన్‌స్పెక్టర్‌ చంద్రశేఖర్‌ పరిశీలించి, వివరాలు సేకరించారు.</p>
    </article>
  </body>
</html>