<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/kisi-basina-dusen-borc-ikiye-katlandi-257408h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T05:30:00+00:00"/>
    <meta property="og:title" content="Kişi başına düşen borç ikiye katlandı!"/>
    <meta property="og:description" content="Hazine ve Maliye Bakanlığı 31 Ekim itibariyle merkezi yönetimin 1 trilyon 260 milyar lira borcu olduğunu duyurdu. Genç yaşlı her yurttaşa 15 bin 374 lira düşüyor. 12 ayda 176 milyar lira artan borcun yüzde 64’ü ile EYT sorunu çözülebilir."/>
  </head>
  <body>
    <article>
      <h1>Kişi başına düşen borç ikiye katlandı!</h1>
      <address><time datetime="2019-11-22T05:30:00+00:00">22 Nov 2019, 05:30</time> by <a rel="author">Yeni Çağ Gazetesi</a></address>
      <p>
        <b>Hazine ve Maliye Bakanlığı 31 Ekim itibariyle merkezi yönetimin 1 trilyon 260 milyar lira borcu olduğunu duyurdu. Genç yaşlı her yurttaşa 15 bin 374 lira düşüyor. 12 ayda 176 milyar lira artan borcun yüzde 64’ü ile EYT sorunu çözülebilir.</b>
      </p>
      <p>Hazine ve Maliye Bakanlığı 31 Ekim 2019 tarihi itibariyle merkezi yönetimin toplam borcunu açıkladı. Buna göre merkezi yönetim brüt borç stoğu 1 ayda 21 milyar liralık artışla tam olarak 1 trilyon 260 milyar 725 milyon lira olarak gerçekleşti. Bu borç son tahlilde tüm yurttaşlar tarafından finanse edilecek. Borcu çoluk çocuk, genç yaşlı 82 milyon yurttaş cebinden ödeyip bitirmek istese her yurttaşın 15 bin 374 lira ödemesi gerekiyor. Okunması dahi zor hale gelen borç son aylarda sert şekilde artıyor.</p>
      <p>Buna karşılık kamunun elindeki Merkez Bankası varlıkları, işsizlik sigortası fonundaki tutar ve kamunun diğer tüm finansal varlıkları aynı oranda artmayınca 1 yılda neredeyse 2’ye katlanan kamu net borç tablosu ortaya çıkıyor. Devlet borçlarına mercek tuttuk, henüz toplam borç stoku döndürülebilse de artış hızı korkutucu boyutlarda.</p>
      <p>
        <b>BORÇ 1 YILDA 176 MİLYAR TL ARTTI</b>
      </p>
      <p>Birgün'den Ozan Gündoğdu'nun haberine göre, özellikle son 2 yılda borç tutarı sert şekilde artıyor. 2017’nin ekim ayında 867 milyar lira olan borç 2018 ekim ayında 1 trilyon 83 milyar liraya yükseldi. Geçen yıldan bu yana ise tam 176 milyar TL artışlar 1 trilyon 260 milyar TL’yi geçti. Bakanlıktan yapılan açıklamaya göre bu borcun 638,5 milyar liralık kısmı Türk Lirası cinsinden borçlar iken, 622,2 milyar liralık kısmını döviz cinsinden borçlar oluşturuyor. Üstelik bu tutarlara Sosyal Güvenlik Kurumu ve belediyelerin borçları da dahil değil.</p>
      <p>
        <b>1 YILDA ALINAN BORCUN YÜZDE 64'Ü EYT SORUNUNU ÇÖZÜYORDU</b>
      </p>
      <p>Emeklilikte Yaşa Takılanlar (EYT) kapsamında 5 milyon 954 bin 225 kişi var. Bu kişilerin erken emekli olmasının getireceği maliyet sosyal güvenlik uzmanı Okan Güray Bülbül tarafından hesaplandı. Maliyet kriterleri olarak emekli olacak kişinin ödemeyeceği prim, sağlık hizmeti ve emekli olması öngörülen toplam süre baz alındı. Bu kapsamda 10 ayrı analiz yapıldı. Ortaya çıkan tabloya göre erken emekliliğin bütçeye yıllık maliyeti 113 milyar lira olarak belirlendi. Son 12 ayda ilaveten alınan 176 milyar lira borç düşünüldüğünde borcun yüzde 64’ü ile EYT sorunu çözülebiliyordu.</p>
      <p>
        <b>KİŞİ BAŞINA DÜŞEN BORÇ 5 YILDA 2'YE KATLANDI</b>
      </p>
      <p>Söz konusu borç devlet borcu olduğu için yükü yurttaşın sırtında. 2014 yılı ekim ayında 776,9 milyar lira borcu olan merkezi yönetimin kişi başına düşen borcu 7 bin 746 liraydı. Bu tutar istikrarlı bir şekilde yükseldi. 2019 ekim ayına gelindiğinde ise kişi başına düşen borç 5 yıl öncesine göre yüzde 100 artışla 15 bin 374 liraya fırladı.</p>
      <p>
        <b>BORÇ ARTIŞININ NEDENİ BÜTÇE AÇIĞI</b>
      </p>
      <p>Ekonomik büyümenin yavaşlamasıyla hazine vergi toplamakta zorlanmaya başladı. Hükümet ise sermayedarlara verilen teşvikler ile büyümeyi hızlandırmaya çalışan maliye politikası izledi. Bütçedeki israf kalemleri de kısılmayınca ortaya çıkan sonuç devasa bütçe açığı oldu. 2019 yılı için planlanan bütçe açığı 80 milyar liraydı. Ancak yılın ilk 10 ayında bütçe açığı 100,7 milyar lirayı aşmış oldu. Üstelik 2019 yılında TCMB ihtiyat akçesi, imar barışı gibi tek seferlik gelirler olmasaydı bütçe açığı yaklaşık 150 milyar lira olacaktı.</p>
      <p>Merkezi yönetimin kişi başına düşen borcu;</p>
      <p>2009: 6 bin 46 lira</p>
      <p>2010: 6 bin 245 lira</p>
      <p>2011: 6 bin 852 lira</p>
      <p>2012: 7 bin 110 lira</p>
      <p>2013: 7 bin 505 lira</p>
      <p>2014: 7 bin 746 lira</p>
      <p>2015: 8 bin 620 lira</p>
      <p>2016: 9 bin 100 lira</p>
      <p>2017: 10 bin 737 lira</p>
      <p>2018: 13 bin 216 lira</p>
      <p>2019: 15 bin 374 lira</p>
      <related>
        <a href="https://www.yenicaggazetesi.com.tr/faik-oztrak-erdogan-secim-kaybetmekten-bahsediyorsa-256906h.htm"/>
        <a href="https://www.yenicaggazetesi.com.tr/cuneyt-arkindan-trumpa-sert-tepkisi-251718h.htm"/>
      </related>
    </article>
  </body>
</html>