<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187842/"/>
    <meta property="og:site_name" content="Janam TV"/>
    <meta property="article:published_time" content="2019-11-22T05:51:12+00:00"/>
    <meta property="og:title" content="ആസിഫിനെതിരായ അന്വേഷണ റിപ്പോര്‍ട്ട് പേഴ്‌സണല്‍ മന്ത്രാലയത്തിന് കൈമാറും; ഐഎഎസ് നേടാനായി വ്യാജ വരുമാന സര്‍ട്ടിഫിക്കറ്റ് നല്‍കിയ ഉദ്യോഗസ്ഥര്‍ക്കെതിരെയും അന്വേഷണം"/>
    <meta property="og:description" content="തിരുവനന്തപുരം: തലശ്ശേരി സബ്കളക്ടര്‍ ആസിഫ് കെ യൂസഫിന് ഐഎഎസ് നേടാനായി വ്യാജവരുമാന സര്‍ട്ടിഫിക്കറ്റ് നല്‍കിയ ഉദ്യോഗസ്ഥര്‍ക്കെതിരേയും അന്വേഷണം. കൈക്കൂലി"/>
  </head>
  <body>
    <article>
      <h1>ആസിഫിനെതിരായ അന്വേഷണ റിപ്പോര്‍ട്ട് പേഴ്‌സണല്‍ മന്ത്രാലയത്തിന് കൈമാറും; ഐഎഎസ് നേടാനായി വ്യാജ വരുമാന സര്‍ട്ടിഫിക്കറ്റ് നല്‍കിയ ഉദ്യോഗസ്ഥര്‍ക്കെതിരെയും അന്വേഷണം</h1>
      <address><time datetime="2019-11-22T05:51:12+00:00">22 Nov 2019, 05:51</time> by <a rel="author">Janam TV Web Desk</a></address>
      <p>തിരുവനന്തപുരം: തലശ്ശേരി സബ്കളക്ടര്‍ ആസിഫ് കെ യൂസഫിന് ഐഎഎസ് നേടാനായി വ്യാജവരുമാന സര്‍ട്ടിഫിക്കറ്റ് നല്‍കിയ ഉദ്യോഗസ്ഥര്‍ക്കെതിരേയും അന്വേഷണം. കൈക്കൂലി വാങ്ങിയാണോ സര്‍ട്ടിഫിക്കറ്റ് നല്‍കിയതെന്നാണ് വിജിലന്‍സിന്റെ പ്രാഥമികപരിശോധന. അതേസമയം ആസിഫിനെതിരായ അന്വേഷണ റിപ്പോര്‍ട്ട് ചീഫ് സെക്രട്ടറി ഉടന്‍ പേഴ്‌സണല്‍ മന്ത്രാലയത്തിന് കൈമാറും.</p>
      <p>തലശ്ശേരി സബ്കളക്ടര്‍ ആസിഫ് കെ യൂസഫ് വ്യാജവരുമാന സര്‍ട്ടിഫിക്കറ്റും സാമ്പത്തിക വിവരങ്ങളും കാണിച്ചാണ് ഒബിസി സംവരണത്തില്‍ ഐഎഎസ് നേടിയതെന്ന് വകുപ്പ് തല അന്വേഷണത്തില്‍ കണ്ടെത്തിയിരുന്നു. ശരാശരി 25 ലക്ഷത്തിന് മുകളില്‍ വാര്‍ഷിക വരുമാനമുണ്ടായിട്ടും പരമാവധി 2 ലക്ഷമെന്നാണ് ആസിഫ് കാണിച്ചത്.</p>
      <p>ഒരു ലക്ഷത്തി എണ്‍പതിനായിരമാണ് വാര്‍ഷിക വരുമാനമെന്ന് സാക്ഷ്യപ്പെടുത്തി 2015 ല്‍ എറണാകുളം കണയന്നൂര്‍ തഹസീല്‍ധാര്‍ നല്‍കിയ വരുമാന സര്‍ട്ടിഫിക്കറ്റാണ് അന്ന് ആസിഫ് നല്‍കിയത്. ഈ സര്‍ട്ടിഫിക്കറ്റ് തെറ്റാണെന്ന് എറണാകുളം കളക്ടര്‍ എസ് സുഹാസ് റിപ്പോര്‍ട്ട് നല്‍കിയതോടെയാണ് ചീഫ് സെക്രട്ടറി വിജിലന്‍സ് പരിശോധനയ്ക്ക് നിര്‍ദേശം നല്‍കിയത്.</p>
    </article>
  </body>
</html>