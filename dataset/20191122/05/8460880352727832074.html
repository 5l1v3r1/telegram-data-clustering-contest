<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/sportjegyzet/kulonleges-vagy-megoszto-2137173/"/>
    <meta property="og:site_name" content="BAMA"/>
    <meta property="article:published_time" content="2019-11-22T05:30:00+00:00"/>
    <meta property="og:title" content="Különleges vagy megosztó"/>
    <meta property="og:description" content="Mourinho bizonyára különleges, de legalább ennyire megosztó is."/>
  </head>
  <body>
    <article>
      <h6 class="kicker">JEGYZET</h6>
      <h1>Különleges vagy megosztó</h1>
      <address><time datetime="2019-11-22T05:30:00+00:00">22 Nov 2019, 05:30</time> by <a rel="author">Petrik József</a></address>
      <p>A klubfutball eheti szenzációja, hogy José Mourinho visszatért Londonba. Igaz, nem a Stamford Bridge-re, egykori sikerei színhelyére, a Chelsea-hez, hanem kicsit arrébb, a White Hart Lane-re, a Tottenham gárdájához.</p>
      <p>Mourinhóról sok minden mondható, de hogy nem egy átlagos edző átlagos kvalitásokkal, és nem egy átlagos pali, az biztos. Az angol fővárosban szerzett beceneve is erre utal, miszerint ő a különleges egy, azaz a „The Special One”. A Chelsea-nél eltöltött két időszaka eredményeivel rá is szolgált erre a titulusra. Egyelőre úgy tűnik, a dél-londoni alakulatnak hosszú ideig ő marad a legsikeresebb menedzsere.</p>
      <p>Persze José-nak az előéletét sem kell szégyellnie, hiszen előző székhelyén, Portóban minden megnyert, mielőtt a ködös Albionba költözött. Az első londoni évek után az olasz Internazionaléval is ezt tette, majd a spanyol Real Madridnál és a szintén angol Manchester Unitednél sem vallott szégyent. Ám valami mégsem volt kellően gömbölyű körülötte, mert az Old Traffordról, ha nem is zajosan, de csak távoznia kellett…</p>
      <blockquote>Mourinho bizonyára különleges, de legalább ennyire megosztó is.</blockquote>
      <p>A nemzetközi futballtársadalom fele utálja, a másik fele rajong érte. Aktuális csapatainak szurkolói is így voltak vele. Bennem él egy kép róla, amikor még az Inter edzőjeként végighőbörgött egy bajnoki mérkőzést. Mindenkit zaklatott, vegzált. A játékvezetőt, az asszisztensét, a pálya szélén árválkodó negyedik bírót. Erre a viselkedésre mondják, hogy még az élő fába is belekötött. Végül az akkor halványan teljesítő milánói kék-feketék, ha nehezen is, de legyűrték ellenfelüket. Mourinhónak ugyanis sikerült saját játékosait is kizökkentenie a fásultságukból, tompaságukból. Arról nem is szólva, hogy a meccsvégi sajtótájékoztatón egyetlen újságíró sem foglalkozott azzal, hogy egyik vagy másik Inter játékos miért is focizott olyan pocsékul, lelketlenül. Csak a Mourinho által gerjesztett partvonali balhéról zajlott a diskurzus. Bármilyen hihetetlen, de a portugál szakember így védte meg labdarúgóit a kellemetlen kritikáktól. Róla egyébként is elmondható, saját futballistáit, egy-két kivételtől eltekintve – nyilvánosan – sohasem pocskondiázta.</p>
      <p>Erre a sorsközösségre minden bizonnyal a Tottenham játékosai is számíthatnak. Nekem azért mégis van némi fenntartásom vele kapcsolatban. A londoni gárda gyakran igencsak szépen játszó együttes. Szerintem, Mourinho első és utolsó látványosan is focizó alakulata azonban a Porto volt, annak pedig már tizenöt éve.</p>
    </article>
  </body>
</html>