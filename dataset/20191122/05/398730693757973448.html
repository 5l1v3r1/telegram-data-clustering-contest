<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/toronto-brot-forlustsvit-premiarmal-for-engvall/"/>
    <meta property="og:site_name" content="DN.SE"/>
    <meta property="article:published_time" content="2019-11-22T05:22:30+00:00"/>
    <meta property="og:title" content="Toronto bröt förlustsvit – premiärmål för Engvall"/>
    <meta property="og:description" content="Med en ny coach i båset och en nästintill ny svensk på isen bröt Toronto sin förlustsvit."/>
  </head>
  <body>
    <article>
      <h1>Toronto bröt förlustsvit – premiärmål för Engvall</h1>
      <address><time datetime="2019-11-22T05:22:30+00:00">22 Nov 2019, 05:22</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Med en ny coach i båset och en nästintill ny svensk på isen bröt Toronto sin förlustsvit.<br/>Pierre Engvall gjorde karriärens första NHL-mål när Arizona besegrades på bortaplan.</b>
      </p>
      <p>Sex förluster i rad. Sedan fick tränaren Mike Babcock tacka för sig. Sheldon Keefe flyttades upp som coach från farmarlaget Marlies, och ett pressat Toronto reste till Glendale för att ta sig an Arizona i NHL-ishockeyn.</p>
      <p>Lönnlöven tog chansen och gav sin nye tränare en premiärseger med 3–1.</p>
      <p>Från Toronto Marlies har svenske Pierre Engvall nyligen också plockats upp. I sin andra match kom det första NHL-målet för svensken, som tidigare har spelat i bland annat Mora och Frölunda. 23-åringen bröt en passning vid egna blålinjen, skrinnade själv fram med två Arizonabackar i hasorna och slog in 2–0-målet i andra perioden.</p>
      <p><b>I tredje perioden utökades</b> ledningen av storstjärnan Auston Matthews, hans femtonde mål för säsongen, assisterad av William Nylander.</p>
      <p>I mötet mellan Nashville och Vancouver var det Nashville som sköt mest, medan Vancouver sköt bäst. Trots en skottstatistik på 48–23 till Nashville, var det Vancouver som vann matchen med 6–3.</p>
      <p>Till stor del kunde Vancouver tacka sin burväktare Jacob Markström för segern, han storspelade och utsågs till en av matchens bästa spelare.</p>
      <p><b>En annan som storspelade</b> var Elias Pettersson, som gjorde sitt nionde mål för säsongen när han inledde Vancouvers målskytte med ett kvitteringsmål 16 minuter in i första perioden.</p>
      <p>Pettersson fick i powerplay gott om tid på sig att placera sitt skott bakom Pekka Rinne i Nashvillemålet.</p>
      <p>Dessutom stod svensken för två assist i matchen, och befäster därmed sin ledning i klubbens interna poäng- och assistliga. Calle Järnkrok var en av målskyttarna på Nashville-sidan, och han spelade också fram till 5–3-målet.</p>
    </article>
  </body>
</html>