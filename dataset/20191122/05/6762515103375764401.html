<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/zuzel-pzm-reaktywowal-zespol-ekspertow-maja-trudne-zadanie/vx8h3br"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T05:00:00+00:00"/>
    <meta property="og:title" content="PZM reaktywował zespół ekspertów. Mają trudne zadanie"/>
    <meta property="og:description" content="Już 9 grudnia, po sześciu latach przerwy swoje prace wznowi Zespół Ekspertów ds. Sportu Żużlowego przy prezesie PZM. Zaproszeni goście będą zastanawiać się w jaki sposób najskuteczniej będzie można rozwiązać najpilniejsze problemy tej dyscypliny. Nie jest tajemnicą, że najważniejszym punktem rozmów będzie wprowadzenie KSM, który ma coraz więcej zwolenników."/>
  </head>
  <body>
    <article>
      <h1>PZM reaktywował zespół ekspertów. Mają trudne zadanie</h1>
      <address><time datetime="2019-11-22T05:00:00+00:00">22 Nov 2019, 05:00</time> by <a rel="author" href="https://www.przegladsportowy.pl/autorzy/mateusz-puka" target="_blank">Mateusz Puka</a></address>
      <p>
        <b>Już 9 grudnia, po sześciu latach przerwy swoje prace wznowi Zespół Ekspertów ds. Sportu Żużlowego przy prezesie PZM. Zaproszeni goście będą zastanawiać się w jaki sposób najskuteczniej będzie można rozwiązać najpilniejsze problemy tej dyscypliny. Nie jest tajemnicą, że najważniejszym punktem rozmów będzie wprowadzenie KSM, który ma coraz więcej zwolenników.</b>
      </p>
      <p>Władze PZM zadbały, by w rozmowie wzięli udział przedstawiciele wszystkich żużlowych środowisk. Dzięki temu okazję do zabrania głosu będą mieli przedstawiciele każdej z polskich lig, zawodnicy, dziennikarze, ale także władze PZM, GKSŻ i PGE Ekstraligi. Obradom będzie przewodniczył prezes najlepszej żużlowej ligi świata Wojciech Stępniewski, a sekretarzem będzie Ryszard Kowalski. Zgodnie z założeniami w przerwie pomiędzy sezonami odbędzie się co najmniej kilka spotkań Zespołu Ekspertów, a finałem będzie przedstawienie proponowanych zmian, które potem będą mogły być wdrożone przez władze PZM i zacząć obowiązywać od sezonu 2021.</p>
      <p>"Zadaniem zespołu będzie w głównej mierze przegląd dotychczasowego stanu dyscypliny w różnych jej obszarach i zaproponowane zmian, które usprawnią i podniosą, zarówno jej wartość sportową, jak i marketingową. Dzięki zaangażowaniu w jego pracę specjalistów z różnych dziedzin życia sportowego ma szansę także stać się także polem wymiany myśli i swoistej burzy mózgów, w takich obszarach jak infrastruktura stadionowa, szkolenie młodzieży, marketing dyscypliny oraz regulaminy sportowe" – poinformował o swoich zamiarach prezes PZM, Michał Sikora.</p>
      <p>Eksperci będą musieli zastanowić się jak poradzić sobie z dwoma największymi problemami PGE Ekstraligi, czyli coraz większą przewidywalnością miejsc w lidze, rosnącymi dysproporcjami pomiędzy zawodnikami PGE Ekstraligi a I ligi oraz problemami, z jakimi ze względu na brak klasowych zawodników, co roku musi sobie radzić ekipa beniaminka.</p>
      <p>Raczej mało prawdopodobne wydaje się, by znów brany był pod uwagę pomysł zastąpienia polskiego juniora, jego zagranicznym rówieśnikiem. Bardziej prawdopodobne wydaje się wprowadzenie KSM, albo wymyślenie systemu pośredniego, czyli obligatoryjne wprowadzenie do składu, w miejsce jednego z seniorów, zawodnika do lat 23 w miejsce.</p>
    </article>
  </body>
</html>