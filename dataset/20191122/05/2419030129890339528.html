<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191122/tesla-onthult-elektrische-pick-up/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T05:39:18+00:00"/>
    <meta property="og:title" content="Tesla sloopt onsloopbare nieuwe truck"/>
    <meta property="og:description" content="PALO ALTO (ANP/RTR/DPA) - De onthulling van de nieuwe elektrische pick-uptruck van Tesla in Los Angeles ging donderdagavond niet helemaal goed. Het hoofd design van de Amerikaanse autofabrikant wilde aantonen dat het futuristisch uitziende voertuig met de naam Cybertruck extra stevig is, maar vernielde daarbij twee ruiten."/>
  </head>
  <body>
    <article>
      <h1>Tesla sloopt onsloopbare nieuwe truck</h1>
      <address><time datetime="2019-11-22T05:39:18+00:00">22 Nov 2019, 05:39</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De onthulling van de nieuwe elektrische pick-uptruck van Tesla in Los Angeles ging donderdagavond niet helemaal goed. Het hoofd design van de Amerikaanse autofabrikant wilde aantonen dat het futuristisch uitziende voertuig met de naam Cybertruck extra stevig is, maar vernielde daarbij twee ruiten.</b>
      </p>
      <p>Eerst werd met een sloophamer op een deur geslagen. Dat ging nog goed, maar een demonstratie met een metalen bal tegen een zijraam liep minder goed af. Dat de barsten in de ruiten niet bij de show hoorden bleek uit de reactie van de excentrieke Tesla-topman Elon Musk die “Oh my fucking god” zei. Bij een tweede poging met een andere ruit van de wagen en een minder harde worp ging het eveneens fout.</p>
      <p>Musk, die ook leiding geeft aan ruimtevaartbedrijf SpaceX, typeerde de cybertruck als het “officiële voertuig van Mars”. Het ontwerp is geïnspireerd op de James Bond-film The Spy Who Loved Me, schrijft Musk op Twitter. De auto moet exclusief belastingen een kleine 40.000 dollar (36.000 euro) kosten. Het kan overigens nog jaren duren eer de eerste elektrische pick-uptruck van Tesla daadwerkelijk te koop is.</p>
      <p>Eerder zei Musk al dat hij geen hoge verwachtingen heeft van de verkopen van een eventuele pick-up. Dat heeft vermoedelijk te maken met het feit dat eigenaren van een pick-up doorgaans erg merktrouw zijn en de markt is in de VS stevig in handen van Dodge, Ford en Chevrolet terwijl ook het Japanse Toyota een hap uit de taart neemt.</p>
      <p>Een analist merkte na afloop van de presentatie op dat het ontwerp niet erg zal aanspreken bij bijvoorbeeld aannemers die nu in een pick-up rondrijden. “Die gaan daarmee niet naar een bouwplaats.” Het belangrijkste model voor Tesla blijft vooralsnog de Model 3, de relatief betaalbare elektrische auto waarmee het bedrijf de massa wil bereiken.</p>
    </article>
  </body>
</html>