<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/nedim-sener/yalan-haber-operasyondur-2221045"/>
    <meta property="og:site_name" content="Posta"/>
    <meta property="article:published_time" content="2019-11-22T05:00:54+00:00"/>
    <meta property="og:title" content="Yalan haber operasyondur"/>
    <meta property="og:description" content="Gazetecilik okullarının alfabesi 5N 1K’dır. Yani bir haberde ‘Ne, Nerede, Nasıl, Ne Zaman, Niçin ve Kim’ sorularının cevabı olmalıdır. Birisi eksik olursa o haber değildir, eksiğin tamamlanması istenir."/>
  </head>
  <body>
    <article>
      <h1>Yalan haber operasyondur</h1>
      <address><time datetime="2019-11-22T05:00:54+00:00">22 Nov 2019, 05:00</time> by <a rel="author">Nedim Şener</a></address>
      <p>Gazetecilik okullarının alfabesi 5N 1K’dır. Yani bir haberde ‘Ne, Nerede, Nasıl, Ne Zaman, Niçin ve Kim’ sorularının cevabı olmalıdır. Birisi eksik olursa o haber değildir, eksiğin tamamlanması istenir. Tamamlanamıyorsa çöpe atılır. “Saray’a yakın” bir haber kaynağı Sözcü Gazetesi köşe yazarı Rahmi Turan’ı arayıp, “Sana müthiş bir haber vereceğim. Bomba gibi bir haber” demiş!</p>
      <p>9 Kasım günü CHP’li çok önemli bir isim Saray’a, Erdoğan’ın huzuruna çıkmış, Erdoğan da CHP’li isme, “Türkiye’nin güvenliği için senin CHP Genel Başkanı olman gerekir. Düşün, karar ver. Memleketin iyiliği için bu gerekli. Ben de yardımcı olurum!” şeklinde sözler söylemiş. Rahmi Turan, “Saray’a yakın” kaynağının, Saray’a çıkan CHP’linin ismini de verdiğini ancak o CHP’li ismi aramasına rağmen ulaşamadığı için isim açıklamayacağını yazmış. Yazıda haberciliğin “5N” kurallarını karşılayan unsurlar var; Ne, Nerede, Nasıl, Niçin ve Ne Zaman…?</p>
      <p>Peki haberin öznesi yani “1K” unsuru? İşte o yok. Yani “Saray’a çıkan o CHP’li kim?” sorusunun cevabı yok. Turan, dünkü yazısında ise “Saray’a yakın kaynağıma tekrar sordum haber yüzde yüz doğru” cevabını almış ve endişeye kapılan haber kaynağını korumak için kendisine söylediği ismi unutacağını söylemiş.</p>
      <p>
        <b>‘Bana isimden bahsetmedi’</b>
      </p>
      <p>Yazının ilk yayınlandığı günün akşamı Habertürk TV’de katıldığım program sırasında ve dün sabah da Cumhurbaşkanlığı’ndan yapılan yalanlamaya rağmen, CHP Genel Başkanı Kemal Kılıçdaroğlu, FOX TV’de katıldığı programda, “Rahmi Turan’ın yazısının doğru olduğunu ama isim vermek istemediğini” söyledi.</p>
      <p>Yani bu yalanlanan habere ‘Doğru’ diyen bir Rahmi Turan bir Kılıçdaroğlu kaldı. Benim öğrendiğim, bu yalan konu başka gazetecilere de aktarılmış. Hatta Saray’a çıkan CHP’li olarak “Muharrem İnce” ismi kulaklara fısıldanmış. Tablo şu; yazı, içeriği itibarıyla tam bir operasyon kokuyor. Kurultay’da Kılıçdaroğlu’nun karşısına çıkacak her kim olursa olsun, ‘Saray’ın adayı’ damgasını yiyecek.</p>
      <p>Nitekim, bu konudan haberdar ve yazı ile hedef alınan Muharrem İnce hemen tepki vererek, isimlerin açıklanmasını istedi. Dün de beni aradı, bu konudaki açıklamalarıma teşekkür ettikten sonra şu bilgiyi verdi: “Ben yazı yayınlanır yayınlanmaz Kemal Kılıçdaroğlu’nu aradım, ‘Bunun altında kalırız, ismi biliyorsanız açıklayın ben yanınıza geleyim, beraber bakalım.</p>
      <p>Bunu partimden beklerim’ dedim ama bana bir isimden bahsetmedi. Varsa ismi Rahmi Turan’ın açıklaması gerektiğini söyledi.” Ama Kılıçdaroğlu, FOX TV yayınında, “İsim vermek istemem” diyerek çelişkili konuştu. Rahmi Turan ne yalan kaynağını ne de ‘Saray’a çıkan CHP’linin’ adını açıklamıyor. O zaman Kılıçdaroğlu, “Doğru” dediği yazıda işaret edilen ve ismini vermek istemediği CHP’linin adını açıklamalı. Yoksa her ikisi de bu oyunun parçası olarak anılırlar.</p>
    </article>
  </body>
</html>