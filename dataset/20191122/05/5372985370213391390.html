<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgiornaledivicenza.it/territori/bassano/lite-furibonda-tra-genitori-e-amiche-della-figlia-1.7792838"/>
    <meta property="og:site_name" content="IL GIORNALE DI VICENZA"/>
    <meta property="article:published_time" content="2019-11-22T05:58:04+00:00"/>
    <meta property="og:title" content="Lite furibonda tra genitori e amiche della figlia"/>
    <meta property="og:description" content="."/>
  </head>
  <body>
    <article>
      <h1>Lite furibonda <br/>tra genitori e <br/>amiche della figlia</h1>
      <address>
        <time datetime="2019-11-22T05:58:04+00:00">22 Nov 2019, 05:58</time>
      </address>
      <p><b>BASSANO. </b>Furibonda lite tra genitori e amiche della figlia in pieno centro storico, davanti a un bar di via Portici Lunghi: per placare gli animi deve intervenire la polizia. Adesso si prevedono denunce. Tutto per venti euro.Il pandemonio è iniziato verso le 16 di mercoledì, quando due bassanesi neo maggiorenni hanno raggiunto via Portici Lunghi, di fronte al bar Ausonia, dove avevano appuntamento con un’amica sempre bassanese, ancora minorenne. Secondo quanto ricostruito quest’ultima che si era recata in centro insieme ai genitori, avrebbe dovuto restituire a una delle due ragazze una ventina di euro. Dopo il saldo del debito, sempre secondo le testimonianze, la diciottenne a cui era stata restituita la piccola somma avrebbe chiesto di parlare con la mamma dell’amica più giovane, seduta insieme al marito all’interno del locale. Alla fine  i genitori della minore sono usciti ed è scoppiata la zuffa. Sembra che i motivi possano essere riconducibili al fatto che i familiari della minore non approvassero la frequentazione tra la figlia e la destinataria del denaro. Sarebbero volati ceffoni e tirate di capelli in strada, il tutto condito da urla e pesanti minacce. La terza ragazza, terrorizzata, avrebbe chiamato il 113. </p>
    </article>
  </body>
</html>