<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/mesto-mexiko-vyhlasilo-pre-nasilie-na/431606-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T05:40:00+00:00"/>
    <meta property="og:title" content="Mesto Mexiko vyhlásilo pre násilie na ženách výnimočný stav"/>
    <meta property="og:description" content="Podľa oficiálnych údajov bolo za prvých deväť mesiacov tohto roku v metropole Mexika zavraždených viac ako 150 žien. Úrady tvrdia, že 40 z nich bolo zabitých len pre to, že boli ženy."/>
  </head>
  <body>
    <article>
      <h1>Mesto Mexiko vyhlásilo pre násilie na ženách výnimočný stav</h1>
      <h2>Podľa oficiálnych údajov bolo za prvých deväť mesiacov tohto roku v metropole Mexika zavraždených viac ako 150 žien. Úrady tvrdia, že 40 z nich bolo zabitých len pre to, že boli ženy.</h2>
      <address><time datetime="2019-11-22T05:40:00+00:00">22 Nov 2019, 05:40</time> by <a rel="author">TASR</a></address>
      <p>Mexiko 22. novembra (TASR) - V súvislosti s násilím páchaným na ženách vyhlásili v hlavnom meste Mexika výnimočný stav.</p>
      <p>Podľa agentúry DPA o tom v noci na piatok informovala primátorka mexickej metropoly Claudia Sheinbaumová, ktorá vyjadrila nádej, že takéto radikálne riešenie povedie k zviditeľneniu daného problému.</p>
      <p><i>"Každý v tomto meste musí povedať STAČILO," </i>napísala primátorka vo svojom vyhlásení, z ktorého v noci na piatok citovala agentúra DPA.</p>
      <p>Primátorka dodala, že v rámci informačnej kampane predloží návrh zákona o vytvorení verejného registra sexuálnych delikventov.</p>
      <p>Podľa oficiálnych údajov bolo za prvých deväť mesiacov tohto roku v metropole Mexika zavraždených viac ako 150 žien. Úrady tvrdia, že 40 z nich bolo zabitých len pre to, že boli ženy.</p>
      <p>Od začiatku roka do konca septembra bolo zaevidovaných aj 527 núdzových volaní týkajúcich sa prípadov znásilnenia, píše sa vo vyhlásení.</p>
      <p>Sheinbaumová tiež informovala, že v čase od októbra 2018 do októbra 2019 o desať percent stúpol počet súdnych konaní pre obvinenie zo znásilnenia. Podľa primátorky jednou z príčin tohto pozitívneho trendu je aj to, že mesto najalo niekoľko právničiek, aby obetiam znásilnenia pomáhali a podporovali ich, keď sa ich kauza dostane pred súd.</p>
      <p>Sheinbaumová, 57-ročná vedkyňa skúmajúca životné prostredie, sa pred rokom stala prvou ženou na poste primátora mesta Mexika, kde žije deväť miliónov ľudí. Ďalších 20 miliónov osôb býva v metropolitnej oblasti Mexika, čo z tohto mesta robí jedno z najväčších na svete.</p>
      <p>Výnimočný stav z dôvodu násilia páchaného na ženách vyhlásilo od roku 2015 v Mexiku už 18 miest, dodala DPA.</p>
    </article>
  </body>
</html>