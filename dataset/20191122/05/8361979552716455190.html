<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/viyna-na-donbasi-troye-poranenih-viyskovih-novini-ukrajini-50055037.html"/>
    <meta property="og:site_name" content="НВ"/>
    <meta property="article:published_time" content="2019-11-22T05:05:00+00:00"/>
    <meta property="og:title" content="На Донбасі троє військових отримали бойові травми"/>
    <meta property="og:description" content="Протягом минулої доби в районі проведення операції Об'єднаних сил на Донбасі терористи шість разів порушили режим припинення вогню."/>
  </head>
  <body>
    <article>
      <h1>На Донбасі троє військових отримали бойові травми</h1>
      <h2>Протягом минулої доби в районі проведення операції Об'єднаних сил на Донбасі терористи шість разів порушили режим припинення вогню.</h2>
      <address>
        <time datetime="2019-11-22T05:05:00+00:00">22 Nov 2019, 05:05</time>
      </address>
      <p>Як <a href="https://www.facebook.com/pressjfo.news/photos/a.364697644022858/718357415323544/?type=3&amp;theater">повідомляє</a> прес-центр ООС, в районі відповідальності оперативно-тактичного угруповання Схід поблизу Водяного бойовики двічі вели вогонь з мінометів калібру 82 мм, гармат БМП-1, автоматичних гранатометів, великокаліберних кулеметів та іншої стрілецької зброї, неподалік Невельського — з великокаліберних кулеметів, в районі Красногорівки — зі станкових протитанкових гранатометів та стрілецької зброї.</p>
      <p>В районі відповідальності оперативно-тактичного угруповання Північ неподалік Шумів терористи обстріляли українських військових з протитанкового ракетного комплексу, поблизу Кіндрашівки Нової - з підствольних гранатометів.</p>
      <p>За минулу добу бойові травми отримали троє військовослужбовців зі складу Об'єднаних сил.</p>
      <p>З початку поточної доби обстрілів з боку бойовиків не було.</p>
    </article>
  </body>
</html>