<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100038/%D8%A7%D9%81%D8%B2%D8%A7%DB%8C%D8%B4-%D8%B9%D8%B7%D8%B4-%DA%86%DB%8C%D9%86-%D8%A8%D8%B1%D8%A7%DB%8C-%D8%B2%D8%BA%D8%A7%D9%84-%D8%B3%D9%86%DA%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T05:39:16+00:00"/>
    <meta property="og:title" content="افزایش عطش چین برای زغال سنگ"/>
    <meta property="og:description" content="چین همزمان با کاهش ظرفیت جهانی، در مدت ۱۸ ماه منتهی به ژوئن، ظرفیت نیروگاه‌های زغال‌سوز خود را به میزان ۴۲.۹ گیگاوات یا معادل حدود ۴.۵ درصد افزایش داد و پروژه‌های جدید را به شبکه وصل کرد."/>
  </head>
  <body>
    <article>
      <h1>افزایش عطش چین برای زغال سنگ</h1>
      <address><time datetime="2019-11-22T05:39:16+00:00">22 Nov 2019, 05:39</time> by <a rel="author">زهرا وثوقی</a></address>
      <p>چین همزمان با کاهش ظرفیت جهانی، در مدت ۱۸ ماه منتهی به ژوئن، ظرفیت نیروگاه‌های زغال‌سوز خود را به میزان ۴۲.۹ گیگاوات یا معادل حدود ۴.۵ درصد افزایش داد و پروژه‌های جدید را به شبکه وصل کرد.</p>
      <p>به گزارش ایسنا، برای نخستین بار از زمانی که موج ساخت نیروگاه‌های زغال سوز در دهه ۱۹۸۰ در چین آغاز شد، مجموع ظرفیت زغال‌سوز در خارج از چین طی مدت ۱۸ ماه کاهش پیدا کرد در حالی که چین نیروگاه‌های زغال سوز بیش‌تر و بیش‌تری اضافه کرد.</p>
      <p>مطالعات جدید "گلوبال انرژی مونیتور" نشان داد در فاصله ژانویه سال ۲۰۱۸ تا ژوئن سال ۲۰۱۹ مجموع ظرفیت نیروی زغال سوز در جهان منهای چین، به میزان ۸.۱ گیگاوات کاهش پیدا کرد. همزمان چین شمار نیروگاه‌های زغال‌سوز خود را ۴۲.۹ گیگاوات افزایش داد که به رشد ظرفیت نیروگاه‌های زغال سوز جهان به میزان ۳۴.۹ گیگاوات در یک سال و نیم گذشته منجر شد.</p>
      <p>بر اساس بررسی انجام شده، رشد مداوم نیروگاه‌های زغال‌سوز چین و بررسی طرح‌های رشد قابل توجه سقف نیروگاه‌های زغال‌سوز این کشور نشان می‌دهد در حالی که چین به عنوان یک پیشروی انرژی جهانی تمجید شده، روند توسعه نیروی زغال سنگی این کشور هنوز متوقف نشده است.</p>
      <p>گلوبال انرژی مونیتور هشدار داده که افزایش عظیم ظرفیت نیروگاه زغال سوز چین با توافق جوی پاریس برای محدود نگه داشتن گرمایش جهانی در پایین دو درجه سلسیوس منافات دارد.</p>
      <p>طبق تحلیل گلوبال انرژی مونیتور، اگر چین بخواهد کاهش استفاده از نیروگاه‌های زغال‌سوز را همان‌طور که در برنامه‌های این کشور تشریح شده، اجرایی کند، این کشور باید تا سال ۲۰۳۰ ظرفیت نیروی زغالی خود را به میزان ۴۰ درصد از سطح فعلی ۱۰۲۷ گیگاوات کاهش داده و به ۶۰۰ گیگاوات برساند.</p>
      <p>در واقع استفاده چین از زغال سنگ روند معکوس را طی کرده و رو به رشد است. اگرچه چین روند سوییچ از زغال سنگ به گاز را تسریع کرده اما ظرفیت استفاده از زغال سنگ در سالهای آینده همچنان به رشد خود ادامه می‌دهد.</p>
      <p>طبق دورنمای انرژی BP، تقاضای برای زغال سنگ در چین در سال ۲۰۱۳ به پیک خود رسید اما این کشور تا دو دهه آینده بزرگترین مصرف کننده زغال سنگ در جهان خواهد ماند و ۳۹ درصد از تقاضای جهانی برای زغال سنگ در سال ۲۰۴۰ از این کشور خواهد بود.</p>
      <p>بر اساس گزارش اویل پرایس، در این بین، اخبار اخیر حاکی از آن است که وزارت دارایی چین اعلام کرده است میزان یارانه‌های انرژی تجدیدپذیر امسال کاهش پیدا خواهد کرد. این اقدام دور از انتظار نبود. پکن اوایل امسال اعلام کرد که تنها تاسیسات خورشیدی و بادی جدیدی را تایید خواهد کرد که سازندگان آنها ثابت کنند تولید نیروی آنها به اندازه نیروگاه‌های زغال سوز ارزان است.</p>
      <p>انتهای پیام</p>
    </article>
  </body>
</html>