<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/digitalia/mar-start-elott-nagyot-ment-a-facebook-uj-versenytarsa-2045592/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T05:00:00+00:00"/>
    <meta property="og:title" content="Már start előtt nagyot ment a Facebook új versenytársa"/>
    <meta property="og:description" content="Az anti-Facebook megígérte: soha nem adja ki másnak az adatainkat és nem lesznek rajta hirdetések sem."/>
  </head>
  <body>
    <article>
      <h6 class="kicker">FAKE NEWS HELYETT</h6>
      <h1>Már start előtt nagyot ment a Facebook új versenytársa</h1>
      <address>
        <time datetime="2019-11-22T05:00:00+00:00">22 Nov 2019, 05:00</time>
      </address>
      <h4>Az anti-Facebook megígérte: soha nem adja ki másnak az adatainkat és nem lesznek rajta hirdetések sem.</h4>
      <p>Elsőre képtelenségnek hangzik reklámok nélkül fenntartani egy nagy forgalmú közösségi oldalt, de nem akárki állítja.</p>
      <p>Mint már <a href="https://www.szoljon.hu/digitalia/eleg-a-fake-newsbol-mondja-a-facebook-uj-versenytarsa-2032281/">beszámoltunk róla</a>, a Wikipédia társalapítója, Jimmy Wales indította a Facebook és a Twitter konkurenciájának szánt oldalát, a <a href="https://wt.social/">WT:Social</a> nevű portált. A Wikipédia is ezen elvek betartásával működik.</p>
      <p>Wales úgy gondolja, hogy az új közösségi média működtetésére létrehozott kis létszámú cége szintén a felhasználók adományaiból fedezi majd a működési költségeit. Nem is lesz jövedelmező, de legalább fenntartható, s mivel</p>
      <blockquote>az emberek „torkig vannak az ócska hírekkel és az álhírekkel”,</blockquote>
      <p>jó reményekkel vág a vállalkozásba.</p>
      <h3>Úgy tűnik, akár be is válhat</h3>
      <p>Reményt keltő, hogy bár az oldal az első hírekkel ellentétben még meg sem indult – csupán csak regisztrálni lehet rajta a későbbi starthoz – már szépen nő a feliratkozók száma.</p>
      <figure>
        <iframe data-src="https://twitter.com/jimmy_wales/status/1196571245569073153?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Wales a Twitteren írta, hogy (az előző cikkünk idején ismert) 50 ezerről egy hét alatt 200 ezerre nőtt a regisztráltak száma.</p>
      <p>Nehéz elhinni, hogy a WT:Social valódi versenyre léphet a kétmilliárdos felhasználószámmal rendelkező Facebookkal, de úgy tűnik, biztosan van igény a magánéletet tiszteletben tartó, reklámmentes közösségi oldalra.</p>
    </article>
  </body>
</html>