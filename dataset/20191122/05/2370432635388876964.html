<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/490904-metanasteytiko-pyretos-se-5-nisia-gia-ta-kleista-kentra/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T05:24:36+00:00"/>
    <meta property="og:title" content="Μεταναστευτικό: «Πυρετός» σε 5 νησιά για τα κλειστά κέντρα"/>
    <meta property="og:description" content="Επικοινωνία και εξηγήσεις από τον Θεoδωρικάκο στον δήμαρχο Σάμου που είχε απειλήσει ότι θα παραιτηθεί για τις προτάσεις στο μεταναστευτικό."/>
  </head>
  <body>
    <article>
      <h1>Μεταναστευτικό: «Πυρετός» σε 5 νησιά για τα κλειστά κέντρα</h1>
      <h2>Επικοινωνία και εξηγήσεις από τον Θεoδωρικάκο στον δήμαρχο Σάμου που είχε απειλήσει ότι θα παραιτηθεί για τις προτάσεις στο μεταναστευτικό.</h2>
      <address><time datetime="2019-11-22T05:24:36+00:00">22 Nov 2019, 05:24</time> by <a rel="author">ΑΝΑΣΤΑΣΙΑ ΒΑΜΒΑΚΑ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490904-metanasteytiko-pyretos-se-5-nisia-gia-ta-kleista-kentra/#">Facebook 0</a>
        </li>
        <li>
          <a href="https://www.eleftherostypos.gr/ellada/490904-metanasteytiko-pyretos-se-5-nisia-gia-ta-kleista-kentra/#">Twitter</a>
        </li>
        <li>
          <a href="https://www.eleftherostypos.gr/ellada/490904-metanasteytiko-pyretos-se-5-nisia-gia-ta-kleista-kentra/#">LinkedIn</a>
        </li>
        <li>
          <a href="https://www.eleftherostypos.gr/ellada/490904-metanasteytiko-pyretos-se-5-nisia-gia-ta-kleista-kentra/#">Περισσότερα</a>
        </li>
      </ul>
      <p>Οι βάρκες φτάνουν η μία μετά την άλλη. Οι ρυθμοί αφίξεων έχουν ξεπεράσει κάθε δυνατότητα διαχείρισης, με τον Εβρο να είναι η δεύτερη πύλη εισόδου μεταναστών και προσφύγων. Το μεταναστευτικό στην κόψη του ξυραφιού.</p>
      <p>Χθες έφτασαν ακόμα 400 άτομα, ενώ αφίξεις σημειώθηκαν και στην Κρήτη -στους Καλούς Λιμένες- και σε Ικαρία. Πυρετός χθες ξέσπασε στα δημοτικά συμβούλια της Λέσβου, της Σάμου, της Χίου, της Λέρου κα της Κω στον απόηχο των κυβερνητικών εξαγγελιών για μετατροπή των Κέντρων Υποδοχής και Ταυτοποίησης σε κλειστά προαναχωρησιακά κέντρα, ωστόσο φαίνεται πως στο τέλος της μέρας οι τόνοι έπεσαν.</p>
      <p>Εκτονώνεται, σύμφωνα με ασφαλείς πληροφορίες, η κρίση στη Σάμο μετά από παρέμβαση του υπουργού Εσωτερικών κ. Τάκη Θεοδωρικάκου, ο οποίος επικοινώνησε με τον δήμαρχο κ. Γιώργο Στάντζο. Ο κ. Θεοδωρικάκος διαβεβαίωσε τον δήμαρχο ότι θα υπάρξουν ασφαλιστικές δικλίδες στην αντιμετώπιση του προσφυγικού για το νησί και ότι θα υπάρξουν επίσης σημαντικά αντισταθμιστικά οφέλη για όλη την περιοχή. Οι δύο άνδρες συμφώνησαν ότι υπάρχουν περιθώρια συνεννόησης και πως η παραίτηση δεν είναι λύση που θα οδηγήσει σε εκτόνωση του προβλήματος.</p>
      <p>Το βράδυ της Τετάρτης ο δήμαρχος και το δημοτικό συμβούλιο τόνισαν ότι αν εφαρμοστεί το σχέδιο για τη δημιουργία κλειστού κέντρου 5.000 συν 2.000 θέσεων θα παραιτηθούν. «Δεν μπορεί αυτός ο αριθμός – 5.000 αιτούντες άσυλο- να γίνει απoδεκτός. Μετατρέπεται το νησί σε πλωτή φυλακή. Δεν μπορεί να “αμείβεται” μία κοινωνία που δεν έχει βγάλει καραμπίνες, με αυτό τον τρόπο», δήλωσε μεταξύ άλλων σήμερα ο κ. Στάντζος μιλώντας στο ΣΚΑΪ, ενώ ανέφερε ότι δεν είχε καμία ενημέρωση για αυτή την εξέλιξη.</p>
      <p>«Είναι ήδη σε εργασίες από τον ΔΟΜ η κατασκευή νέου κέντρου 1.200 θέσεων. Εμείς σε αυτό είχαμε συμφωνήσει. Και η προηγούμενη και η τωρινή κυβέρνηση ξέραμε ότι σε αυτό το σχέδιο προχωρούσαν».</p>
      <p>Στη συνέχεια ο κ. Στάντζος διέψευσε τον κυβερνητικό εκπρόσωπο, Στέλιο Πέτσα, ο οποίος νωρίτερα χθες δήλωσε ότι το σχέδιο της κυβέρνησης καταρτήθηκε κατόπιν συνεννόησης με τους δημάρχους των νησιών που σηκώνουν το βάρος του μεταναστευτικού: «Δεν υπήρξε καμία ενημέρωση, αν και δόθηκε εντολή να υπάρξει ενημέρωση, δεν έφτασε σε εμάς πάντως».</p>
      <p>Μιλώντας στον ΑΝΤ1 ο κυβερνητικός εκπρόσωπος Στέλιος Πέτσας σημείωσε πως «δεν μπορώ να δεχτώ πως δεν υπάρχει συνεννόηση με τις τοπικές κοινωνίες, μπορώ να ακούσω τις επιφυλάξεις για τα επόμενα βήματα, είμαι εδώ να τα συζητήσουμε». «Το σχέδιο που ανακοινώθηκε χθες ήταν σε πλήρη συνεννόηση με τους δημάρχους και τις τοπικές κοινωνίες», είπε χαρακτηριστικά. Οσον αφορά στην παράδοση των κλειστών δομών, όπως είπε ο κ. Πέτσας, «θα εξαρτηθεί από τον χρόνο κατασκευής τους. Η Σάμος θα είναι η πρώτη κλειστή δομή που θα τεθεί σε λειτουργία και θα είναι έτοιμη μέχρι το τέλος του χειμώνα. Μέχρι να μπει το καλοκαίρι θα έχουν ανοίξει και οι υπόλοιπες. Παράλληλα, ο κυβερνητικός εκπρόσωπος είπε πως αποτρεπτικά λειτουργεί και το νέο, αυστηρότερο πλαίσιο παροχής ασύλου, σύμφωνα με το οποίο αν κάποιος δεν είναι συνεργάσιμος θα χάνει τη δυνατότητα χορήγησης ασύλου.</p>
      <p>Σε αναβρασμό και στη Λέρο, όπου το χθεσινό δημοτικό συμβούλιο χωρίστηκε στα δύο για το ζήτημα. «Ο Δήμος Λέρου δεν αποδέχεται τα τετελεσμένα στο θέμα του προσφυγικού όπως επίσης δεν πρόκειται να αποδεχθεί καμία κυβερνητική πρωτοβουλία, αν προηγουμένως δεν τεθεί συγκεκριμένο σχέδιο σε δημόσια διαβούλευση, για να μπορούμε να κρίνουμε την όποια πρόταση στην ουσία της», ανέφερε κατά πλειοψηφία η απόφαση ενώ όλοι καταδίκασαν τις δηλώσεις του περιφερειάρχη Νοτίου Αιγαίου Γιώργου Χατζημάρκου, ο οποίος είπε ότι «η Κως και η Λέρος πρέπει να μετατραπούν, πριν την άνοιξη του 2020, σε κλειστά κέντρα και να σταματήσει κάθε σκέψη για τη Ρόδο. Δεν θα δεχτώ πλέον να αποτελέσει ο πολιτικός τσαμπουκάς άλλων περιοχών, λόγω επιπλέον επιβάρυνσης του Νοτίου Αιγαίου».</p>
      <p>Με τη σειρά του και ο δήμαρχος Κω Θεοδόσης Νικηταράς εξέφρασε την αντίθεσή του στην απόφαση της κυβέρνησης να μετατρέψει τα Κέντρα Υποδοχής και Ταυτοποίησης (ΚΥΤ) σε κέντρα κλειστού τύπου. «Δεν μπορείς να μετατρέψεις ένα χώρο, στον οποίο διαβιούν 48 διαφορετικές εθνικότητες, σε φυλακή», δήλωσε στην ΕΡΤ Ρόδου, προσθέτοντας ότι το ΚΥΤ με μαθητική ακρίβεια θα μετατραπεί σε νέα Αμυγδαλέζα. «Δεν θέλω να γίνω μάντης κακών, αλλά θα κληθούμε να αντιμετωπίσουμε σοβαρές καταστάσεις», είπε, τονίζοντας ότι θα προκληθούν εκρήξεις.</p>
      <h3>Βραχονησίδες</h3>
      <p>Προβληματισμό προκάλεσε το γεγονός ότι οι φωτογραφίες στις οποίες έδειχνε ο υφυπουργός Αμύνης, Αλκιβιάδης Στεφανής, τα νέα κλειστά κέντρα που θα κατασκευάσει η κυβέρνηση είχαν σαν υποθετικό χώρο τη βραχονησίδα Λέβιθα.</p>
      <p>Το γεγονός αυτό σχολίασαν τόσο ο Νίκος Μπελαβίλας, επικεφαλής της δημοτικής παράταξης του ΣΥΡΙΖΑ στον Πειραιά, αλλά το μετέφερε και στο Ευρωκοινοβούλιο ο Κώστας Αρβανίτης. Σύμφωνα με πηγές του υπουργείου Αμύνης, δεν πρόκειται να γίνουν κέντρα κράτησης σε βραχονησίδες για πολιτικούς και οικονομικούς λόγους, υπήρξαν σχέδια και προτάξεις οι οποίες εξετάστηκαν και απορρίφθηκαν.</p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490904-metanasteytiko-pyretos-se-5-nisia-gia-ta-kleista-kentra/#">Facebook 0</a>
        </li>
        <li>
          <a href="https://www.eleftherostypos.gr/ellada/490904-metanasteytiko-pyretos-se-5-nisia-gia-ta-kleista-kentra/#">Twitter</a>
        </li>
        <li>
          <a href="https://www.eleftherostypos.gr/ellada/490904-metanasteytiko-pyretos-se-5-nisia-gia-ta-kleista-kentra/#">LinkedIn</a>
        </li>
        <li>
          <a href="https://www.eleftherostypos.gr/ellada/490904-metanasteytiko-pyretos-se-5-nisia-gia-ta-kleista-kentra/#">Περισσότερα</a>
        </li>
      </ul>
    </article>
  </body>
</html>