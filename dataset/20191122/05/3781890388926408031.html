<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742973"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T05:21:00+00:00"/>
    <meta property="og:title" content="หญ้าเทียมแผลงฤทธิ์! 'บัลลินี'เอ็นเข่าขาดพักครึ่งปี"/>
    <meta property="og:description" content="พิษหญ้าเทียม 'มาร์โค บัลลินี' เอ็นเข่าขาด พักครึ่งปี ในการอุ่นเครื่องให้ทีมซีเกมส์ ที่สนามจุฬาลงกรณ์"/>
  </head>
  <body>
    <article>
      <h1>หญ้าเทียมแผลงฤทธิ์! 'บัลลินี'เอ็นเข่าขาดพักครึ่งปี</h1>
      <address>
        <time datetime="2019-11-22T05:21:00+00:00">22 Nov 2019, 05:21</time>
      </address>
      <p>
        <b>พิษหญ้าเทียม "มาร์โค บัลลินี" เอ็นเข่าขาด พักครึ่งปี ในการอุ่นเครื่องให้ทีมซีเกมส์ ที่สนามจุฬาลงกรณ์</b>
      </p>
      <p>มาร์โค บัลลินี กองหลังทีมชาติไทย จาก เอสซีจี เมืองทอง ยูไนเต็ด ได้รับบาดเจ็บหนัก ถึงขั้นเอ็นเข่าขวาขาด ต้องพักถึง 6 เดือน<br/><br/>ผู้สื่อข่าวรายงานว่า การบาดเจ็บของ บัลลินี เกิดขึ้นในเกมอุ่นเครื่องครั้งสุดท้ายของทีมชาติไทย ชุดซีเกมส์ เมื่อวันที่ 19 พ.ย.  ที่สนามกีฬาจุฬาลงกรณ์มหาวิทยาลัย ที่เป็นสนามหญ้าเทียม ซึ่งเป็นการอุ่นเครื่องแบบปิด ทีมไทย พบ ทีมจุฬาลงกรณ์<br/><br/>ขณะเดียวกัน สมาคมกีฬาฟุตบอลแห่งประเทศไทย ระบุว่า จะรีบหาแนวทางช่วยเหลือ เยียวยา รวมถึง จะดำเนินการประสานกับสหพันธ์ฟุตบอลนานาชาติ (ฟีฟ่า) ในเรื่องของ FIFA Club Protection Programme หากมีเงื่อนไขใดที่เข้าเกณฑ์ ในการเบิกค่ารักษาพยาบาลจากฟีฟ่า จะดำเนินการ เพื่อให้ บัลลินี กลับมามีสภาพร่างกายที่สมบูรณ์โดยเร็วที่สุด<br/>    <br/>ทั้งนี้ ในฟุตบอลกีฬาซีเกมส์ ครั้งที่ 30 ที่ฟิลิปปินส์ สังเวียนแข่งจะจัดที่สนามหญ้าเทียมทั้งหมด ซึ่งทางทีมโค้ชทีมชาติไทย ก็เคยแสดงความกังวลในเรื่องการบาดเจ็บของนักเตะ ที่อาจเกิดขึ้นง่ายกว่าการเล่นในสนามหญ้าจริง<br/> </p>
    </article>
  </body>
</html>