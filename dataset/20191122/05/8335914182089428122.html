<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/vdyhnovenite/majkite-ili-bashtite-koj-se-grizhi-za-decata-v-bylgariia-6102368"/>
    <meta property="og:site_name" content="Vesti"/>
    <meta property="article:published_time" content="2019-11-22T05:47:00+00:00"/>
    <meta property="og:title" content="Майките или бащите - кой се грижи за децата в България"/>
    <meta property="og:description" content="На този - и други интересни въпроси отговарят от &quot;Академия за родители&quot;"/>
  </head>
  <body>
    <article>
      <h1>Майките или бащите - кой се грижи за децата в България</h1>
      <h2>На този - и други интересни въпроси отговарят от "Академия за родители"</h2>
      <address><time datetime="2019-11-22T05:47:00+00:00">22 Nov 2019, 05:47</time> by <a rel="author">Сабина Иванова</a></address>
      <aside>
        <a href="https://vbox7.com/emb/external.php?vid=f42858afbc&amp;autoplay=1">Видео</a>
      </aside>
      <p>Да бъдеш родител може да бъде колкото вълнуващо, толкова и страшно изживяване. Защо?</p>
      <p>Защото да имаш дете изглежда като естествен ход в живота, но в същото време, когато това се случи, родителите няма как да бъдат подготвени за всички изненади, които идват с новия живот. </p>
      <p>В морето от информация, която днес наистина е навсякъде, е трудно да се отсее кои съвети и специалисти наистина заслужават доверие. С тези предизвкателства се сблъсква и Мариела - един от двигателите на "Академия за родители". </p>
      <figure>
        <img src="https://m3.netinfo.bg/media/images/40991/40991588/655-402-vdyhnovenite-promianata-akademiia-za-roditeli.jpg"/>
        <figcaption>Ралица Жечева<cite>Източник: Академия за родители</cite></figcaption>
      </figure>
      <p>"<b>След като става родител, тя осъзнава колко малко е подготвена за тази роля и решава да обедини смислени организации, специалисти и родители заедно</b>", разказва за началото на съвместната им работа Ралица, другият основател на академията. Нейният личен мотив е вярата, че всяко дете има право на щастие и успех и че това е възможно, ако има осъзнати и готови да се учат родители.</p>
      <p>"<b>Академия за родители започна като събитие, на което обединихме водещи специалисти и организации и предоставихме възможност на хиляди родители да го посетят безплатно </b>и безплатно да вземат всичко, от което имат нужда – информация, контакти, вдъхновение, съвети", спомнят си за началото Мариела и Ралица и допълват "С времето пораснахме и станахме платформа, която споделя практична, вдъхновяваща и полезна информация от специалисти за родители."</p>
      <figure>
        <img src="https://m4.netinfo.bg/media/images/40991/40991589/317-419-vdyhnovenite-promianata-akademiia-za-roditeli.jpg"/>
        <figcaption>Мариела Станулова<cite>Източник: Академия за родители</cite></figcaption>
      </figure>
      <p>Философията, че новите знания се усвояват цял живот, е в основата на Академията за родители. "<b>Никой не е роден научен на нищо, включително и за това да бъде родител</b>. Учим се от нашите родители, от книгите и от информация в интернет, от разговорите с приятели и познати", разказват Ралица и Мариела:  "А в Академията вярваме че е много ценно да се учим от специалистите, които ни помагат да избегнем чести грешки и ни дават основа, която да надградим и да станем добри родители за нашите деца."</p>
      <p>Родителтие, които посещават събитията идват със своите въпроси и притеснения. "<b>Виждаме как много от тях си тръгват по-спокойни, уверени и благодарни, защото са намерили информация и съвети. Но в същото време са се убедили и че не са сами, че това, което им се случва е нормално</b>. И те наистина не са сами – срещат се с други родители със сходни притеснения и въпроси, но и се запознават със специалисти, които могат да им помагат и в бъдеще.</p>
      <figure>
        <img src="https://m3.netinfo.bg/media/images/40991/40991591/655-402-vdyhnovenite-promianata-akademiia-za-roditeli.jpg"/>
        <figcaption>
          <cite>Източник: Академия за родители</cite>
        </figcaption>
      </figure>
      <p>На този етап, по думите на Мариела и Ралица, повечето събития се посещават от майки, но както те допълват - все по-често могат да се виждат и бъдещи бащи с бременните си половинки, което от Академията отбелязват като положителна тенденция. </p>
      <p>"<b>Все още основната роля пада върху майката</b>", поясняват Ралица и Мариела, "<b>Но се забелязва и по-активното включване на бащите, тъй като все по-често майките работят наравно с тях. Всички проучвания показват колко важно е бащата да е част от възпитанието на детето, заради различния модел на поведение.</b> За това се надяваме бащите да стават все по-ангажирани в грижите за децата. <b>Но е важно също и майките да им позволяваме да са по-въвлечени в този процес.</b>"</p>
      <p>Участието и на двамата родители е от основна роля за детето, но и още нещо - да си спокоен, че няма как да знаеш всичко. "Според мен, отговорния родител осъзнава че няма как да знае всичко и не спира да търси и да се учи. И разбира, че никоя крайност няма как да е здравословна, макар търсенето на баланс да е изключително трудно", споделя  опита си Ралица. </p>
      <p>Амбицията на Академията е да създадат 100 обучения в следващите 5 години и да помогнат на поне още 25 000 родители.</p>
      <figure>
        <img src="https://m4.netinfo.bg/media/images/40991/40991592/655-402-vdyhnovenite-promianata-akademiia-za-roditeli.jpg"/>
        <figcaption>
          <cite>Източник: Академия за родители</cite>
        </figcaption>
      </figure>
      <p>Съвсем естествено, каузата на Мариела и Ралица ги вдъхновява да опитат късмета си в ПРОМЯНАТА. "Най-голямата причина да кандидатстваме беше срещата с вдъхновени хора, отдадени на различни каузи, обмяната на опит и идеи. С хода на обучението в Акселератора на ПРОМЯНАТА се създадоха много партньорства, които тепърва ще развиваме. Обучителните модули също ни дадоха много - доразвихме идеята и плана си и виждаме дългосрочното му развитие доста по-ясно."</p>
      <p>Академията успя да се пребори с конкуренцията и да бъде един от петте проекта, които продължават напред. Тяхната визия за бъдещето е свързана с философията, че децата са нашето утре. </p>
      <p>"<b>Мечтаем децата да реализират пълния си потенциал - не само защото всяко дете го заслужава, а и защото според нас това е един от факторите да имаме богато и проспериращо общество</b>", завършват разказа си Мариела и Ралица. </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <p> </p>
      <related>
        <h4>По темата</h4>
        <a href="https://www.vesti.bg/vdyhnovenite/licata/da-osinovish-dete-v-bylgariia-istoriiata-na-iana-6101833"/>
        <a href="https://www.vesti.bg/vdyhnovenite/proektyt-bendzhamin-za-majkite-i-zagubata-za-koiato-ne-se-govori-6100921"/>
        <a href="https://www.vesti.bg/vdyhnovenite/nedonosena-izostavena-i...-spasena-istoriiata-na-zhizel-6094332"/>
      </related>
    </article>
  </body>
</html>