<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100051/%D8%AF%D9%88%D9%88%D9%85%DB%8C%D8%AF%D8%A7%D9%86%DB%8C-%D9%85%D8%B9%D9%84%D9%88%D9%84%D8%A7%D9%86-%D8%B4%D9%85%D8%A7%D8%B1%D9%87-%DB%8C%DA%A9-%D9%88%D8%B1%D8%B2%D8%B4-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T05:58:37+00:00"/>
    <meta property="og:title" content="دوومیدانی معلولان، شماره یک ورزش لرستان"/>
    <meta property="og:description" content="ایسنا/لرستان سال ۱۹۴۸ میلادی شخصی به اسم گاتمن با حضور ۱۶ نفر رقابتی در انگلستان برای معلولان برگزار کرد و ‌سال ۱۹۶۰ نخستین دوره پارالمپیک به‌طور رسمی در رم برگزار شد."/>
  </head>
  <body>
    <article>
      <h6 class="kicker">/یادداشت/</h6>
      <h1>دوومیدانی معلولان، شماره یک ورزش لرستان</h1>
      <address><time datetime="2019-11-22T05:58:37+00:00">22 Nov 2019, 05:58</time> by <a rel="author">مهران مریدی</a></address>
      <p>ایسنا/لرستان سال ۱۹۴۸ میلادی شخصی به اسم گاتمن با حضور ۱۶ نفر رقابتی در انگلستان برای معلولان برگزار کرد و ‌سال ۱۹۶۰ نخستین دوره پارالمپیک به‌طور رسمی در رم برگزار شد.</p>
      <p>کاروان ایران سال ۱۹۸۸ در سئول برای نخستین بار در پارالمپیک شرکت کرد و همان دوره مرحوم جهانبخش پاخیرزن در رشته اسلالوم به‌عنوان اولین لرستانی در این رقابت‌ها حضور یافت.</p>
      <p> یک سال پس از پیروزی شکوهمند انقلاب اسلامی ایران، فدراسیون جانبازان و معلولین در کشورمان تشکیل شد و اوایل دهه ۶۰ هیات لرستان نیز فعالیت خودش را آغاز کرد. در یک دهه اخیر ورزشکاران این هیات افتخارات زیادی در رقابت‌های جهانی، پارالمپیک و پاراآسیایی کسب کرده‌اند.</p>
      <p> در پارالمپیک ۲۰۰۰ سیدنی محمدرضا رحیمی و رضا پیدایش به عنوان نخستین لرستانی به همراه تیم ملی والیبال نشسته صاحب مدال طلا شدند و در پارالمپیک ۲۰۱۲ لندن در بخش انفرادی؛ محسن کاییدی با یک طلا و نقره، کامران شکری سالاری با عنوان نایب‌قهرمانی و فرزاد سپهوند با نشان برنز به‌عنوان اولین لرستانی‌ها در مواد پرتابی دوومیدانی مدال کسب کردند و ۲۳ درصد مدال‌های کاروان کشورمان سهم لرستان بود.</p>
      <p>در دو دوره اخیر پارالمپیک، دوومیدانی‌کاران لرستانی‌ بخش اعظمی از مدال‌های کاروان ایران را به دست آورده و در بازی‌های پاراآسیایی با رنگ مدال‌های بهتر این روند ادامه داشته است.</p>
      <p> تیم دوومیدانی معلولان لرستان به لطف مواد پرتابی در ۸ دوره اخیر رقابت‌های قهرمانی کشور با اقتدار در جایگاه نخست ایستاده و همین نشان‌دهنده قدرت بی‌مثال لرستان در این رشته است.</p>
      <p>مصطفی بهرامی به‌عنوان مربی نقش زیادی در این افتخارات داشته و علاوه بر استعدادیابی؛ همواره، همراه ورزشکاران بوده است.</p>
      <p> کمتر از یک‌سال دیگر پارالمپیک ۲۰۲۰ برگزار می‌شود و با توجه به شرایط، خوشبینیم که بازهم دلاورمردان لرستانی افتخارآفرینی کنند و همچنان شماره یک، ورزش لرستان و بیشترین سهم "مدالی" را در کاروان کشورمان داشته باشند.</p>
      <p>انتهای پیام</p>
    </article>
  </body>
</html>