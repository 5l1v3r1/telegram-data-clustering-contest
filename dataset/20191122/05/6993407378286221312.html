<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-donbas-vijna/30285827.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T05:20:32+00:00"/>
    <meta property="og:title" content="На Донбасі 3 українських військових зазнали бойових травм – штаб ООС"/>
    <meta property="og:description" content="У зоні бойових дій на Донбасі 21 листопада зазнали бойових травм троє українських військових, повідомляє штаб операції Об’єднаних сил. За цими даними, російські гібридні сили шість разів порушили режи"/>
  </head>
  <body>
    <article>
      <h1>На Донбасі 3 українських військових зазнали бойових травм – штаб ООС</h1>
      <address>
        <time datetime="2019-11-22T05:20:32+00:00">22 Nov 2019, 05:20</time>
      </address>
      <p>У зоні бойових дій на Донбасі 21 листопада зазнали бойових травм троє українських військових, повідомляє штаб операції Об’єднаних сил. За цими даними, російські гібридні сили шість разів порушили режим припинення вогню, застосовуючи і заборонені Мінськими угодами міномети калібру 82 міліметри.</p>
      <p>В угрупованнях «ДНР» та «ЛНР» не інформували про бойові дії 21 листопада.</p>
      <p>Тристороння контактна група щодо врегулювання ситуації на Донбасі востаннє наразі оголосила про чергове припинення вогню, починаючи з півночі 21 липня, так зване «літнє» або «хлібне». Воно, як і попередні, було проголошене як всеосяжне, безумовне, стале і безстрокове. Та, як і всі попередні, воно було порушене майже відразу після заявленого початку і відтоді порушується постійно.</p>
      <p>Припинення вогню й раніше не раз проголошувалися як «безстрокові і сталі», але порушувалися практично відразу. При цьому сторони заперечують свою вину в цих порушеннях і звинувачують противників у провокаціях.</p>
      <p>Внаслідок російської гібридної агресії на сході України з квітня 2014 року, <a href="https://www.radiosvoboda.org/a/oon-zvit-ghertvy-donbas/30272212.html">за оновленими оцінками ООН</a> станом на 31 жовтня 2019 року, загинули від 13 тисяч до 13 тисяч 200 людей, із яких було щонайменше 3 тисячі 354 цивільних, приблизно 4 тисячі 100 українських бійців і приблизно 5 тисяч 650 членів російських гібридних збройних формувань.</p>
      <p>За цими ж даними, за цей час російської агресії також були поранені від 29 тисяч до 31 тисячі людей: приблизно від 7 тисяч до 9 тисяч цивільних, від 9 тисяч 500 до 10 тисяч 500 українських бійців і від 12 тисяч 500 до 13 тисяч 500 членів російських гібридних збройних формувань.</p>
    </article>
  </body>
</html>