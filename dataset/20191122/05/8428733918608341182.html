<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/za-276-tys-zl-kort-zmieni-sie-w-wielofunkcyjne-boisko/46933"/>
    <meta property="og:site_name" content="Limanowa.in"/>
    <meta property="article:published_time" content="2019-11-22T05:15:00+00:00"/>
    <meta property="og:title" content="Za 276 tys. zł kort zmieni się w wielofunkcyjne boisko"/>
    <meta property="og:description" content="Łukowica. Wrocławska spółka Sport Halls za 276 tys. zł zmodernizuje kort tenisowy w Łukowicy. Dzięki inwestycji, obiekt zostanie dostosowany do gry w inne dyscypliny, m.in. koszykówkę i piłkę ręczną."/>
  </head>
  <body>
    <article>
      <h1>Za 276 tys. zł kort zmieni się w wielofunkcyjne boisko</h1>
      <address>
        <time datetime="2019-11-22T05:15:00+00:00">22 Nov 2019, 05:15</time>
      </address>
      <p>Łukowica. Wrocławska spółka Sport Halls za 276 tys. zł zmodernizuje kort tenisowy w Łukowicy. Dzięki inwestycji, obiekt zostanie dostosowany do gry w inne dyscypliny, m.in. koszykówkę i piłkę ręczną.</p>
      <p>Urząd Gminy Łukowica dokonał rozstrzygnięcia przetargu na modernizację kortu tenisowego w Łukowicy. W postępowaniu wystartowało pięciu oferentów. Najdroższa oferta opiewała na 357 tys. zł, najniższa – uznana za najkorzystniejszą – na 276 tys. zł. Samorząd zamierzał przeznaczyć na realizację przedsięwzięcia kwotę 300 tys. zł.</p>
      <p>Przetarg wygrała firma Sport Halls sp. z o.o. z Wrocławia, która poza najniższą ceną zaproponowała także sześcioletni okres gwarancji. Inwestycja ma zostać zrealizowana jeszcze w tym roku – termin wyznaczono na dzień 17 grudnia.</p>
      <p>Zadanie polega na wykonaniu robót modernizacyjnych, mających na celu przystosowanie istniejącego kortu tenisowego do roli boiska wielofunkcyjnego. Obiekt zostanie więc dostosowany do gry w siatkówkę, koszykówkę, badmintona i piłkę ręczną.</p>
      <p>Zakres robót obejmuje: wymianę istniejącej nawierzchni kortu na nawierzchnię poliuretanową, wykonanie remontu istniejącego ogrodzenia, montaż prefabrykowanej, wykonanej z polimeru ścianki parabolicznej z piłkochwytem o długości 4 m do treningu tenisa ziemnego, wykonanie utwardzenia terenu z kostki brukowej, wyposażenie remontowanego boiska w konieczny sprzęt do gier zespołowych tj.: siatki, słupki, bramki, kosze oraz w tablicę punktową. Ponadto, wykonany ma też być montaż czterech lamp hybrydowych.</p>
      <footer>(Fot.: UG Łukowica)</footer>
    </article>
  </body>
</html>