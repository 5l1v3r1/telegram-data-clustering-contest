<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/cultura/article/19-cultura/1699353-la-vida-a-montfermeil.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="La vida a Montfermeil"/>
    <meta property="og:description" content="AA Montfermeil, municipi del departament de Seine-Sant Denis (Île-de-France) que formaria part de la banlieue parisenca, una nit del 2007 va haver-hi la primera representació d'una adaptació de Les..."/>
  </head>
  <body>
    <article>
      <h1>La vida a Montfermeil</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">Imma Merino</a></address>
      <p>AMontfermeil, municipi del departament de Sena Saint Denis (Illa de França) que formaria part de la <i>banlieue</i> parisenca, una nit del 2007 va haver-hi la primera representació d’una adaptació d’<i>Els miserables</i> canviant la temàtica de l’espectacle <i>son et lumière</i>, que, des del 1995, posava en escena episodis de la història de la localitat. Amb la participació d’habitants del lloc, n’hi va haver més, de representacions d’<i>Els miserables</i>, fins al 2013, de manera que és possible que Ladj Ly ho tingués present en posar títol al seu primer llargmetratge de ficció, que transcorre a Montfermeil, on va néixer, on continua vivint i on ha enregistrat nombroses imatges (com ara les reunides a la web documental <i>365 Jours à Clichy Montfermeil)</i> que s’allunyen dels <i>clixés</i> sobre la <i>banlieue</i> trameses pels mitjans que només <i>comuniquen</i> que hi ha violència i droga. A Montfermeil també s’hi fa teatre, sense oblidar que hi viuen hereus d’aquells <i>miserables</i> de la novel·la de Victor Hugo.</p>
      <p>Quasi la meitat del metratge de <i>Los miserables</i>, de Ladj Ly, és una mena d’immersió prou tranquil·la en un barri al qual hi arriba un nou policia, provinent de Cherbourg, que s’afegirà a una patrulla de la Brigada Anticriminal de Montfermeil formada per un blanc racista i un negre de la <i>banlieue</i> considerat un traïdor pels del seu món. Allò que vol mostrar-se és la diversitat de vida del lloc, la lluita per la supervivència i els tripijocs de gent abandonada a la seva sort, els conflictes, però també la solidaritat, entre els membres de les diferents comunitats. Sense maniqueismes que condemnen d’entrada els policies, considerats també uns <i>miserables</i> per la seva extracció social i les seves condicions de vida. Tanmateix, hi ha un moment en què una guspira s’encén i esclata una violència filmada amb molta energia, però que, convertint-se alhora en espectacle, sembla arribar com si fos inevitable: com si el film, tot i voler mostrar una altra realitat, no pogués escapar-se’n i, potser, tampoc volgués fer-ho.</p>
      <p>Los miserables<br/>Director: Ladj Ly.<br/>França, 2019</p>
    </article>
  </body>
</html>