<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/punt-divers/article/4-divers/1699839-la-loteria-criminal-pot-tocar-dos-cops.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="La loteria criminal pot tocar dos cops"/>
    <meta property="og:description" content="La casa de Calonge assaltada dilluns per uns malfactors armats i emmascarats ja havia estat objecte d'un robatori violent aquest estiu Investiguen si els lladres seguien les víctimes des d'un comerç on van estar"/>
  </head>
  <body>
    <article>
      <h1>La loteria criminal pot tocar dos cops</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">Tura Soler</a></address>
      <ul>
        <li>
          <b>La casa de Calonge assaltada dilluns per uns malfactors armats i emmascarats ja havia estat objecte d’un robatori violent aquest estiu</b>
        </li>
        <li>
          <b>Investiguen si els lladres seguien les víctimes des d’un comerç on van estar</b>
        </li>
      </ul>
      <p>Diuen que és difícil, si no impossible, que et toqui dos cops la loteria. Però queda provat que pots ser víctima de dos assalts violents a casa teva en poc temps. És el que ha tocat viure a la família que habita en un xalet de la urbanització Vescomtat de Cabanyes que dilluns passat va ser abordada per tres individus vestits de negre, encaputxats, que esgrimien una arma per intimidar-los. Les víctimes, un alt càrrec del Port de Palamós i la seva dona, ja havien patit un robatori similar a casa seva a l’estiu. Ara la investigació intenta aclarir si els assaltants poden ser els mateixos o tenen algun vincle que els hagi menat cap al mateix objectiu.</p>
      <p>L’assalt de dilluns es va perpetrar al vespre, ja de fosc, quan feia poc que el matrimoni havia arribat després d’haver estat en un centre comercial a Platja d’Aro. Quan l’home va sortir de la casa per anar a buscar llenya, va ser abordat i encanonat amb una arma pels lladres, que havien aconseguit entrar a la tanca perimetral de l’habitatge. El van obligar a entrar a dins, on hi havia la seva dona, i sota amenaça els van fer obrir la caixa forta, d’on es van endur un botí d’uns 500 dòlars. Els lladres, que van deixar tancades les víctimes en una habitació, també es van endur els seus telèfons mòbils per retardar l’avís a la policia i assegurar-se la fugida. A quarts de nou del vespre les víctimes van donar l’alerta a través de l’alarma. La investigació no descarta que els lladres seguissin el cotxe de les víctimes des que van sortir de Platja d’Aro i es visionen les càmeres de seguretat dels dos municipis per si es detecta un cotxe sospitós. L’entrada de Vescomtat de Cabanyes, però, de moment no té càmeres.</p>
    </article>
  </body>
</html>