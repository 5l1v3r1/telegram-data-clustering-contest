<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/other-sports/stivos/article/1417223/i-spyridoyla-karydi-einai-etoimi-na-kynigisei-neoys-agonistikoys-stohoys"/>
    <meta property="og:site_name" content="gazzetta.gr"/>
    <meta property="article:published_time" content="2019-11-22T01:02:00+00:00"/>
    <meta property="og:title" content="Η Σπυριδούλα Καρύδη είναι έτοιμη να κυνηγήσει νέους αγωνιστικούς στόχους"/>
    <meta property="og:description" content="Ο πανηγυρισμός της Σπυριδούλας Καρύδη μετά το άλμα στα 14,00 μ. στο Ευρωπαϊκό Πρωτάθλημα Κ20 στο Μπορός παραμένει ως και σήμερα επίκαιρος στα social media."/>
  </head>
  <body>
    <article>
      <h1>Η Σπυριδούλα Καρύδη είναι έτοιμη να κυνηγήσει νέους αγωνιστικούς στόχους</h1>
      <h2>Ο πανηγυρισμός της Σπυριδούλας Καρύδη μετά το άλμα στα 14,00 μ. στο Ευρωπαϊκό Πρωτάθλημα Κ20 στο Μπορός παραμένει ως και σήμερα επίκαιρος στα social media.</h2>
      <address><time datetime="2019-11-22T01:02:00+00:00">22 Nov 2019, 01:02</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ο ενθουσιασμός που έδειξε εκείνη την ημέρα η νεαρή αθλήτρια, συνεχίζει και την οδηγεί αυτή τη φορά σε νέους στόχους. Η άλτρια του Παύλου Σκορδίλη στη δεύτερη χρονιά της στην κατηγορίας των νεανίδων ευελπιστεί μέσα από τη σκληρή δουλειά να δώσει συνέχεια στις εξαιρετικές εμφανίσεις και να πετύχει στις αγωνιστικές προκλήσεις του 2020.</p>
      <p>Το Παγκόσμιο Πρωτάθλημα Κ20 αποτελεί τον απόλυτο στόχο της για τη νέα χρονιά, αφού εκεί θα επιδιώξει ένα καλό πλασάρισμα και γιατί όχι και τη διάκριση. "Σίγουρα έχω υψηλούς στόχους και θέλω να τους πετύχω και σίγουρα υπάρχει και το άγχος του να καταφέρω να δώσω συνέχεια στις εμφανίσεις του 2019. Η διάκριση στο Παγκόσμιο Πρωτάθλημα είναι η βασική μου επιδίωξη για το φετινό καλοκαίρι. Ωστόσο δεν θα έλεγα όχι στο όνειρο συμμετοχής στους Ολυμπιακούς Αγώνες ή το Ευρωπαϊκό Πρωτάθλημα Α/Γ, όμως, αυτές δεν είναι διοργανώσεις που στην παρούσα φάση κυνηγάμε".</p>
      <p>Η Καρύδη στη διοργάνωση του Μπορός κατέκτησε το χρυσό μετάλλιο στο τριπλούν με το εντυπωσιακό άλμα στα 14,00 μ. (-2,4), εμφάνιση που πέρα από τα αγωνιστικά ανέδειξε και τα ψυχικά της χαρίσματα. Η νεαρή στη διάρκεια του 2019 βελτίωσε πέντε φορές το ρεκόρ της στο τριπλούν, ενώ ήταν εξίσου εντυπωσιακή και στο μήκος με το 6,46 μ. (0,90) που πέτυχε στο Πανελλήνιο Πρωτάθλημα της Λάρισας. "Στις αρχές του επόμενου μήνα θα βρεθούμε στην Αθήνα για δυο εβδομάδες προετοιμασίας στο ΟΑΚΑ κι έπειτα θα επιστρέψουμε πάλι στο νησί. Σύμφωνα με τα όσα έχουμε πει με τον προπονητή μου, θα πάρω μέρος και σε κάποιους αγώνες στον κλειστό στίβο, δίχως ωστόσο να έχουμε ακόμη καταλήξει αν θα είναι μόνο στο μήκος ή και στο τριπλούν. Από εκεί και πέρα θα κάνουμε ένα πλάνο αγώνων για τον ανοιχτό, προκειμένου να φτάσω στην καλύτερη δυνατή κατάσταση στη διοργάνωση του Ναϊρόμπι. Πέρυσι, παρότι έκανα αρκετούς αγώνες, διατηρήθηκα ξεκούραστη μέχρι το Ευρωπαϊκό κι εκεί έκανα την καλύτερη μου εμφάνιση. Αυτός είναι ο στόχος μας και για το 2020", είπε η 19χρονη και συμπλήρωσε: "Η φετινή σεζόν είναι διαφορετική, αφού δεν έχω το σχολείο και μπορώ να κάνω διπλές προπονήσεις. Πριν ξεκινήσουμε προετοιμασία πίστευα πως θα έχω αρκετό χρόνο στη διάθεση μου, αλλά τελικά αυτό δεν ισχύει".</p>
    </article>
  </body>
</html>