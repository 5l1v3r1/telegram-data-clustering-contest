<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823133-sluga-narodu-pidtrimae-popravku-aka-dozvolae-rozsliduvati-spravi-majdanu-arahamia.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T01:19:00+00:00"/>
    <meta property="og:title" content="&quot;Слуга народу&quot; підтримає поправку, яка дозволяє розслідувати справи Майдану - Арахамія"/>
    <meta property="og:description" content="Фракція &quot;Слуга народу&quot; підтримає поправку №318 до другого читання законопроєкту про зміни до закону про Держбюро розслідувань щодо вдосконалення його діяльності."/>
  </head>
  <body>
    <article>
      <h1>"Слуга народу" підтримає поправку, яка дозволяє розслідувати справи Майдану - Арахамія</h1>
      <h2>Фракція "Слуга народу" підтримає поправку №318 до другого читання законопроєкту про зміни до закону про Держбюро розслідувань щодо вдосконалення його діяльності.</h2>
      <address>
        <time datetime="2019-11-22T01:19:00+00:00">22 Nov 2019, 01:19</time>
      </address>
      <p>Про це сказав Давид Арахамія в ефірі ток-шоу "Право на владу" на телеканалі "1+1", звертаючись до адвоката Євгенії Закревської, яка оголосила голодування, доки поправка №318 не буде ухвалена Радою, повідомляє кореспондент Укрінформу.</p>
      <p>"Я вам особисто гарантую, що позиція нашої фракції буде цю поправку проголосувати. Я думаю, підтримає весь зал... До 3 грудня це з об'єктивних причин неможливо - люди працюють в округах, тому треба потерпіти до 3 грудня", - сказав Арахамія.</p>
      <p>Він запевнив, що цю поправку <a href="https://www.ukrinform.ua/tag-verhovna-rada">Верховна Рада</a> розгляне 3 грудня.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823124-advokat-rodin-geroiv-nebesnoi-sotni-ogolosila-goloduvanna.html">Адвокат родин героїв Небесної сотні оголосила голодування</a>
      </blockquote>
      <p>Поправка №318 до законопроєкту №2116 про внесення змін до Закону "Про Державне бюро розслідувань" передбачає, що для забезпечення безперервності й ефективності досудових розслідувань слідчі органів прокуратури, прокурори можуть бути переведені за їхньою згодою в ДБР без обов'язкового проведення конкурсу - якщо вони на час набрання чинності цим законом проводять досудове розслідування або здійснюють процесуальне керівництво (не менше 4 місяців поспіль входили до складу груп слідчих або прокурорів) у кримінальних провадженнях щодо акцій протесту з 21 листопада 2013 року по 22 лютого 2014 року, і які підлягають передачі за підслідністю до ДБР, але не пізніше, ніж 11 січня 2020 року.</p>
    </article>
  </body>
</html>