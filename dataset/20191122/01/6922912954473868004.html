<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/germania-antidrasis-apo-tin-evraiki-kinotita--gia-ti-dimopratisi-antikimenon-tou-xitler"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T01:20:00+00:00"/>
    <meta property="og:title" content="Γερμανία: Αντιδράσεις από την εβραϊκή κοινότητα για τη δημοπράτηση αντικειμένων του Χίτλερ"/>
    <meta property="og:description" content="Μία ιδιότυπη συλλογή από προσωπικά είδη που έβγαλε σε δημοπρασία από το πρωί της Τετάρτης ο οίκος Hermann Historica Memorabilia House του Μονάχου και περιλαμβάνει αντικείμενα που χρησιμοποιούσαν Ναζιστές, από τον Αδόλφο Χίτλερ και την Εύα Μπράουν, έως τον Χίμλερ και την οικογένεια Γκέρινγκ και άλλους, έχει προκαλέσει αντιδράσεις στην εβραϊκή κοινότητα της Γερμανίας, αλλά και της Ευρώπης, τονίζει το πρακτορείο ANSA."/>
  </head>
  <body>
    <article>
      <h1>Γερμανία: Αντιδράσεις από την εβραϊκή κοινότητα για τη δημοπράτηση αντικειμένων του Χίτλερ</h1>
      <address>
        <time datetime="2019-11-22T01:20:00+00:00">22 Nov 2019, 01:20</time>
      </address>
      <p>Μία ιδιότυπη συλλογή από προσωπικά είδη που έβγαλε σε δημοπρασία από το πρωί της Τετάρτης ο οίκος Hermann Historica Memorabilia House του Μονάχου και περιλαμβάνει αντικείμενα που χρησιμοποιούσαν Ναζιστές, από τον Αδόλφο Χίτλερ και την Εύα Μπράουν, έως τον Χίμλερ και την οικογένεια Γκέρινγκ και άλλους, έχει προκαλέσει αντιδράσεις στην εβραϊκή κοινότητα της Γερμανίας, αλλά και της Ευρώπης, τονίζει το πρακτορείο ANSA.</p>
      <p>«Είναι φρικαλέα αντικείμενα που δεν έχουν καμμία ιστορική αξία», τονίζει στην ιταλική εφημερίδα «La Repubblica» ο ραββίνος Μεναχέμ Μαργκόλιν της Ευρωπαϊκής Εβραϊκής Ένωσης (EJA). Ο ίδιος τόνισε πως έχει αποστείλει επιστολή σε όλα τα γερμανικά κόμματα για να σταματήσουν τη δημοπρασία των ναζιστικών «κειμηλίων».</p>
      <p>Σύμφωνα με τις εβραϊκές οργανώσεις, δεν ευσταθεί η δικαιολογία πως πρόκειται για ιστορικής σημασίας αντικείμενα και αντιτείνουν πως ο «εξευγενισμός» τους δε συμβάλλει σε τίποτε άλλο παρά στην καλλιέργεια του φετιχισμού και της νοσταλγίας των ζηλωτών των ιδεών του Χίτλερ και των ομοίων του.</p>
      <p>Στη δημοπρασία διατίθενται πέρα από σπαθιά κι αντικείμενα ανδρών των SS, πολλά μετάλλια με χαραγμένο τον ναζιστικό αετό και τη σβάστικα και πολλά προσωπικά αντικείμενα του Χίτλερ. Για παράδειγμα το ημίψηλο καπέλο που φορούσε στις επίσημες εμφανίσεις του, προτού υφαρπάξει την εξουσία και αρχίσει να προτιμά την στρατιωτική στολή. Αρχική τιμή του τα 50.000 ευρώ.</p>
      <figure>
        <img src="https://www.zougla.gr/image.ashx?fid=2772703"/>
      </figure>
      <figure>
        <img src="https://www.zougla.gr/image.ashx?fid=2772704"/>
      </figure>
      <figure>
        <img src="https://www.zougla.gr/image.ashx?fid=2772705"/>
      </figure>
      <p>Επίσης δημοπρατείται ένα σερβίτσιο με πορσελάνες Meissen, που χρησιμοποιούσε αποκλειστικά ο Χίτλερ στην «Αετοφωλιά του» στο Κέλσταϊνχαους. Μαζί του περιμένουν αγοραστές μία λευκή κουβέρτα, ένα κουτί για πούρα, μία αλατιέρα —όλα με τα αρχικά του ΑΗ τυπωμένα πάνω τους.</p>
      <p>Στη δημοπρασία προσφέρεται επίσης μία επιστολή της αγαπημένης του Χίτλερ Εύας Μπράουν στον πατέρα της Φριτς, στην οποία του ομολογεί πως μόλις έφθασε στο Ζάλτσμπουργκ και ήδη είναι «μισομεθυσμένη». Επίσης μία επιστολή του Ρούντολφ Ες το 1928 στον μελλοντικό Führer με παράπονα για την υγεία της γυναίκας του.</p>
      <p>Αντικείμενα που είναι φυσικό να ξυπνούν εφιαλτικές μνήμες στην εβραϊκή κοινότητα. Ο ίδιος ο ραββίνος Μαργκόλιν επισημαίνει πως ο αντισημιτισμός στη Γερμανία και την Ευρώπη διογκώνεται και θα έπρεπε δημοπρασίες τέτοιου είδους, όπως και η διάδοση τέτοιων συμβολικών αντικειμένων να απαγορεύεται δια νόμου. Επίσης απέρριψε την επιστολή του οίκου δημοπρασιών, που εξέφραζε τη συγγνώμη του και υποστήριζε ότι ελέγχει αυστηρά ποιος θα έχει πρόσβαση στην αγορά των αντικειμένων αυτών.</p>
      <p>«Δεν υπάρχει κανείς έλεγχος», τόνισε. «Και επιπλέον δεν μου έχουν απαντήσει ακόμη σε ένα βασικό ερώτημα: ποια ιστορική αξία έχουν οι σουπιέρες των ναζιστών ηγετών και τα πιρούνια τους με τις σβάστικες;»</p>
    </article>
  </body>
</html>