<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742937"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T01:22:00+00:00"/>
    <meta property="og:title" content="ผู้นำออสซีโต้นโยบายถ่านหินของรัฐเป็นต้นเหตุไฟป่า"/>
    <meta property="og:description" content="นายกรัฐมนตรีสกอตต์ มอร์ริสัน ผู้นำออสเตรเลีย กล่าวว่าทุกฝ่ายไม่ควรโยงนโยบายเรื่องถ่านหินของรัฐบาลกับวิกฤติไฟป่าในประเทศ และยืนยันว่าภาครัฐพยายามอย่างเต็มที่ในการร่วมแก้ไขปัญหาโลกร้อน"/>
  </head>
  <body>
    <article>
      <h1>ผู้นำออสซีโต้นโยบายถ่านหินของรัฐเป็นต้นเหตุไฟป่า</h1>
      <address>
        <time datetime="2019-11-22T01:22:00+00:00">22 Nov 2019, 01:22</time>
      </address>
      <p>
        <b>นายกรัฐมนตรีสกอตต์ มอร์ริสัน ผู้นำออสเตรเลีย กล่าวว่าทุกฝ่ายไม่ควรโยงนโยบายเรื่องถ่านหินของรัฐบาลกับวิกฤติไฟป่าในประเทศ และยืนยันว่าภาครัฐพยายามอย่างเต็มที่ในการร่วมแก้ไขปัญหาโลกร้อน</b>
      </p>
      <p>สำนักข่าวต่างประเทศรายงานจากเมืองซิดนีย์ ประเทศออสเตรเลีย เมื่อวันที่ 22 พ.ย. ว่านายกรัฐมนตรีสกอตต์ มอร์ริสัน กล่าวถึงวิกฤติไฟป่าหลายร้อยจุดในประเทศที่รุนแรงตั้งแต่ต้นเดือนนี้ ซึ่งคร่าชีวิตประชาชนอย่างน้อย 4 คน  บ้านเรือนและสิ่งปลูกสร้างมากกว่า 400 แห่งพังราบเป็นหน้ากลอง และพื้นที่การเกษตรตลอดจนผืนป่ารวมมากกว่า 2.5 ล้านเอเคอร์ถูกเผาทำลาย คุกคามการดำรงชีวิตของประชากรโคอาลาในประเทศด้วย โดยเฉพาะที่รัฐนิวเซาท์เวลส์ซึ่งมีรายงานว่าโคอาลาตายไปแล้วมากกว่า 350 ตัวนั้น ไม่ควรนำมาโยงกับนโยบายสิ่งแวดล้อมของรัฐบาล ที่กลับมาสนับสนุนอุตสาหกรรมผลิตและส่งออกถ่านหิน เนื่องจากมีสถิติยืนยันชัดเจนว่าสัดส่วนการปล่อยก๊าซคาร์บอนของประเทศในปัจจุบันอยู่ที่ 1.3% เท่านั้น<br/> </p>
      <figure>
        <iframe data-src="https://twitter.com/CNN/status/1197668292892205057?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/9NewsMelb/status/1197675383203565568?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/9NewsAUS/status/1197587712305352704?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191122/news_RmXRsLwDNp084547_533.jpg?v=20191122150?v=6764"/>
      </figure>
      <p>ทั้งนี้ มอร์ริสันย้ำว่าออสเตรเลียยังคงเป็นหนึ่งในรัฐภาคีของความตกลงปารีสฉบับปี 2558 ว่าด้วยการแก้ไขภาวะโลกร้อน และรัฐบาลแคนเบอร์รายังคงมุ่งมั่นปฏิบัติตามแผนยุทธศาสตร์ลดการปล่อยก๊าซคาร์บอนให้ลดลง 26 ถึง 28% จากสถิติปี 2548 ภายในปี 2573 อย่างไรก็ตาม หลายฝ่ายวิจารณ์ว่าเป้าหมายของออสเตรเลียยากเป็นจริงในทางปฏิบัติ ตราบใดที่รัฐบาลยังคงสนับสนุนพลังงานฟอสซิล นอกจากนี้ กลุ่มควันจากการดับไฟป่ายังสร้างมลพิษทางอากาศให้กับเมืองใหญ่ในประเทศ<br/> </p>
      <figure>
        <iframe data-src="https://twitter.com/micksfoley/status/1197390100776144897?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191122/news_apVmpjwOiX084554_533.jpg?v=20191122150?v=8171"/>
      </figure>
      <p> <br/>ขณะที่ทางการรัฐนิวเซาท์เวลส์ที่อยู่ริมชายฝั่งทางตะวันออกประกาศมาตรการปันส่วนน้ำตั้งแต่วันที่ 10 ธ.ค. นี้ หลังตรวจพบระดับน้ำในเขื่อนหลักเหลือต่ำกว่า 45% และมาตรการปรับเงินหากประชาชนใช้สายยางรดน้ำต้นไม้และล้างรถ ด้านสำนักงานอุตุนิยมวิทยาแห่งชาติของออสเตรเลียรายงานการวัดอุณหภูมิที่เมืองเมลเบิร์น ซึ่งเป็นเมืองเอกของรัฐวิกตอเรียและอยู่ทางใต้ของรัฐนิวเซาท์เวลส์ ได้สูงถึง 40.9 องศาเซลเซียส เมื่อวันพฤหัสบดี เทียบเท่าสถิติร้อนที่สุดในประเทศเมื่อปี 2437 และส่งผลให้เกิดไฟป่าใหม่อีกมากกว่า 60 จุดเฉพาะในวันดังกล่าว ในจำนวนนี้ 5 จุดถือเป็น "ระดับอันตราย" หรือ "รหัสแดง".<br/><br/><b>เครดิตภาพ : REUTERS</b></p>
    </article>
  </body>
</html>