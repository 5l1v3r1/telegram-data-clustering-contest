<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112063"/>
    <meta property="og:site_name" content="MGR Online"/>
    <meta property="article:published_time" content="2019-11-22T01:54:00+00:00"/>
    <meta property="og:title" content="อายัดเรียบ! ข้าวพม่ากว่า 300 ตันพบขนขึ้นสะพานมิตรภาพฯ 2 ข้ามน้ำเมยเข้าไทยเช้ามืด"/>
    <meta property="og:description" content="ตาก - ฝ่ายปกครอง ทหาร พาณิชย์ฯ ตาก พร้อมตำรวจ อายัดข้าวพม่า-เร่งขยายผลทางคดีต่อ พบขนข้ามสะพานมิตรภาพฯ 2 เข้าไทยถึง 7 ลำรถพ่วงรวมกว่า 300 ตัน แต่ไม่มีใบขนย้าย"/>
  </head>
  <body>
    <article>
      <h1>อายัดเรียบ! ข้าวพม่ากว่า 300 ตันพบขนขึ้นสะพานมิตรภาพฯ 2 ข้ามน้ำเมยเข้าไทยเช้ามืด</h1>
      <address><time datetime="2019-11-22T01:54:00+00:00">22 Nov 2019, 01:54</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011593803.JPEG"/>
      </figure>
      <p>
        <b>ตาก - ฝ่ายปกครอง ทหาร พาณิชย์ฯ ตาก พร้อมตำรวจ อายัดข้าวพม่า-เร่งขยายผลทางคดีต่อ พบขนข้ามสะพานมิตรภาพฯ 2 เข้าไทยถึง 7 ลำรถพ่วงรวมกว่า 300 ตัน แต่ไม่มีใบขนย้าย</b>
      </p>
      <figure>
        <img src="https://mpics.mgronline.com/pics/Images/562000011593801.JPEG"/>
      </figure>
      <p>วันนี้ (22 พ.ย.) ระหว่างเจ้าหน้าที่ฝ่ายปกครองอำเภอแม่สอด, ทหารหน่วยเฉพาะกิจกรมทหารราบที่ 4, สำนักงานพาณิชย์จังหวัดตาก ตำรวจ ซึ่งร่วมกันตั้งจุดตรวจบนถนนเฉลิมเทพ เชื่อมสะพานมิตรภาพไทย-พม่า แห่งที่ 2 อ.แม่สอด จ.ตาก เพื่อตรวจสอบการลักลอบขนพืชผลทางการเกษตรจากประเทศเพื่อนบ้านเข้าไทยมาตลอดร่วม 1 เดือนเต็มๆ นั้น<br/><br/>กระทั่งเวลาประมาณ 04.00 น.เศษที่ผ่านมา เจ้าหน้าที่พบรถบรรทุกพ่วงบรรทุกสินค้าจำนวน 7 คัน ข้ามสะพานฯ มาจากฝั่งประเทศเพื่อนบ้าน จึงให้สัญญาณหยุดตรวจ เบื้องต้นพบภายในรถบรรทุกข้าวสาร และมีเพียงบางส่วนเป็นปลายข้าว เต็มรถพ่วงทุกคันน้ำหนักรวมกันกว่า 3 แสนกิโลกรัม หรือกว่า 300 ตัน</p>
      <figure>
        <img src="https://mpics.mgronline.com/pics/Images/562000011593802.JPEG"/>
      </figure>
      <p>สอบถามคนขับรถอ้างว่ามีการนำเข้าเสียภาษีอย่างถูกต้องตามกฎหมาย จึงเรียกเอกสารตรวจสอบความถูกต้องแต่ไม่ปรากฏว่ามีใบขออนุญาตเคลื่อนย้ายสินค้า โดยเอกสารระบุว่าต้นทางของข้าวทั้งหมดมาจากประเทศพม่า ผ่านช่องทางสะพานด่านพรมแดนแห่งที่ 2 ที่บ้านวังตะเคียน ต.ท่าสายลวด อ.แม่สอด จ.ตาก<br/><br/>ขณะที่เจ้าหน้าที่อยู่ระหว่างทำการตรวจสอบและตรวจยึดได้มีหญิงสาวที่อ้างว่าเป็นเจ้าของสินค้าทั้งหมดได้เดินทางนำเอกสารเข้ามาพูดคุยชี้แจงและขอเจรจา โดยกล่าวว่าสินค้าทั้งหมดนี้ทางบริษัทได้เสียภาษีอย่างถูกต้องและมีเอกสารการนำเข้าถูกต้องนำมาแสดงต่อเจ้าหน้าที่พาณิชย์ และฝ่ายปกครองจังหวัดตาก เมื่อถูกเจ้าหน้าที่ชี้แจงว่าเอกสารไม่ครบถ้วนต้องนำข้าวทั้งหมดส่งพนักงานสอบสวนไปตรวจสอบก็เกิดความไม่พอใจ</p>
      <figure>
        <img src="https://mpics.mgronline.com/pics/Images/562000011593804.JPEG"/>
      </figure>
      <p>ด้านนายปรมัตถ์พงษ์ พลเยี่ยม ผู้อำนวยการกลุ่มส่งเสริมการประกอบธุรกิจและการค้า สนง.พาณิชย์จังหวัดตาก เปิดเผยว่า เจ้าหน้าที่เข้าตรวจสอบสินค้าบนรถบรรทุก เบื้องต้นพบเป็นข้าวสารซึ่งไม่มีใบอนุญาตขนย้ายสินค้าที่ถูกต้อง แต่อ้างว่ามีการเสียภาษีแล้ว จึงได้สั่งทำการบันทึกอายัดข้าวสารและรถบรรทุกทั้งหมดไว้ตรวจสอบส่งพนักงานสอบสวน สภ.แม่สอด ซึ่งอยู่ระหว่างการเร่งดำเนินการตามกฎหมายและเร่งทำการขยายผล<br/><br/>อนึ่ง ขณะนี้แม่น้ำเมยกั้นชายแดนไทย-พม่ามีระดับน้ำที่แห้งขอดอย่างรวดเร็ว เจ้าหน้าที่ฝ่ายความมั่นคงแม่สอดต้องวางกำลังร่วมกันออกตรวจลาดตระเวนเพื่อป้องกันและสกัดกั้นการลักลอบขนย้ายสินค้าผิดกฎหมายทุกชนิดตามแนวชายแดนอำเภอแม่สอดเพื่อเข้าหัวเมืองชั้นในอย่างเข้มงวดตลอด 24 ชั่วโมง</p>
      <figure>
        <img src="https://mpics.mgronline.com/pics/Images/562000011593805.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112063"/>
      </related>
    </article>
  </body>
</html>