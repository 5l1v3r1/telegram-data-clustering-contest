<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/cultura/article/19-cultura/1699335-princeses-i-heroines.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="Princeses i heroïnes"/>
    <meta property="og:description" content="Disney aprofundeix en el canvi de rols tradicionals dels personatges femenins amb ‘Frozen 2', seqüela de l'èxit del 2013 que va recuperar els contes de fades"/>
  </head>
  <body>
    <article>
      <h1>Princeses i heroïnes</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">Bernat Salvà</a></address>
      <ul>
        <li>
          <b>Disney aprofundeix en el canvi de rols tradicionals dels personatges femenins amb ‘Frozen 2’, seqüela de l’èxit del 2013 que va recuperar els contes de fades</b>
        </li>
      </ul>
      <slideshow>
        <figure>
          <img src="https://www.elpuntavui.cat/imatges/58/92/alta/780_0008_5892748_622ab9cc403e12ef3fa6ea5a1c35a422.jpg"/>
          <figcaption>Elsa, Anna i Kristoff, els tres protagonistes humans de ‘Frozen 2’, film que s’inspira lliurement en el conte d’Andersen ‘La reina de les neus’ i que es podrà veure també en català WALT DISNEY.</figcaption>
        </figure>
        <figure>
          <img src="https://www.elpuntavui.cat/imatges/58/92/alta/780_0008_5892749_6a239e7c347c244f81f8e5173a78c617.jpg"/>
          <figcaption>Elsa en un dels moments màgics d'aquesta pel·lícula WALT DISNEY.</figcaption>
        </figure>
        <figure>
          <img src="https://www.elpuntavui.cat/imatges/58/92/alta/780_0008_5892752_e5c4563f95512b251c18362e6d90e1a0.jpg"/>
          <figcaption>Elsa i Anna s'endinsen al bosc encantat. Les dues germanes representen un arquetip allunyat de la princesa bella i fràgil que espera ser rescatada WALT DISNEY.</figcaption>
        </figure>
      </slideshow>
      <aside>
        <b>‘Frozen 2’ juga bé les cartes del film original, el més taquiller de la història del cinema animat</b>
      </aside>
      <p>La revolució que va viure el cinema animat a partir del 1995 amb la irrupció de Pixar i l’animació digital no ho va arrasar tot. A més de comprar i absorbir tot el talent de l’estudi de John Lasseter, Walt Disney va aprofitar la nova tecnologia per a un dels seus grans filons: l’adaptació al cinema de contes de fades, protagonitzats sovint per princeses.</p>
      <p>La fórmula va funcionar a la perfecció en el cas de <i>Frozen, </i>adaptació lliure del conte de Hans Christian Andersen <i>La reina de les neus</i>, que es va estrenar al novembre del 2013 i va aconseguir un èxit enorme: dos Oscar, la renovació massiva del públic infantil de Disney i un rècord de taquilla. Amb 1.274 milions de dòlars recaptats a tot el món, és la pel·lícula animada més taquillera de la història, i la quinzena comptant el cinema d’imatge real.</p>
      <p>
        <b>Els mateixos directors</b>
      </p>
      <p>Sis anys després, ens arriba la segona part –també ho fa doblada al català–, que ha estat dirigida pels mateixos cineastes, Jennifer Lee (que va debutar amb <i>Frozen) </i>i Chris Buck <i>(Tarzan)</i>. Lee, a més, ha escrit el guió, a partir d’una història seva, de Chris Buck i de tres col·laboradors més. La mateixa Jennifer Lee explica, a les notes promocionals del film, el motor argumental de <i>Frozen 2: </i>“Elsa sent una veu que ningú més sent. Li diu que hi ha coses en el seu passat que desconeix. Li promet respostes per saber per què és com és. Sembla ser alguna cosa grandiosa i misteriosa, així que es veu arrossegada a trobar aquesta veu.” La pel·lícula, doncs, explica l’origen del do màgic de crear gel i neu que té Elsa, reina del país d’Arendelle, situat en un fiord prop de les neus perpètues del pol. Quatre antics esperits d’un bosc encantat on va desaparèixer el seu avi obliguen la gent d’Arendelle a refugiar-se fora de la seva ciutat. Elsa, la seva germana Anna, el seu promès Kristoff, el ninot de neu animat Olaf i el ren Sven emprenen una aventura per aclarir el misteri d’aquesta veu i posar fi al perill que amenaça Arendelle.</p>
      <p>En consonància amb els temps que corren a Hollywood, els personatges femenins de <i>Frozen 2</i> s’allunyen de l’estereotip de dona bella i fràgil que espera ser rescatada per un cavaller. Elsa i Anna són dones fortes, valentes, lluitadores. Kristoff, l’enamorat d’Anna, els ajuda amb el seu ren Sven, però el seu és un personatge secundari. Com ho és el ninot de neu animat Olaf, una troballa de la primera part que destaca en la important faceta còmica d’aquesta pel·lícula.</p>
      <p>
        <b>Musical clàssic</b>
      </p>
      <p>Un altre aspecte molt important de <i>Frozen 2 </i>és la música: està estructurada com un musical clàssic, amb nombroses cançons interpretades pels protagonistes, que descriuen el seu estat d’ànim i fan avançar la trama. El film inclou set temes originals de Kristen Anderson-Lopez i Robert Lopez, que ja van fer les de la primera part, i Christophe Beck també repeteix, en aquest cas com a compositor de la banda sonora original.</p>
      <p>Un tercer aspecte remarcable de <i>Frozen 2</i> és la bellesa dels paisatges. Ambientat sobretot en un bosc encantat, en el mar i en territoris de més al nord, el film manté i millora la meravellosa estètica dominada pel gel i la neu de la primera part. No és fàcil posar imatges al món màgic dels contes d’Andersen, però l’equip de disseny de Disney supera la prova amb nota alta.</p>
    </article>
  </body>
</html>