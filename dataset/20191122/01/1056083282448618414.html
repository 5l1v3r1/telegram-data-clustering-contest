<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919277/%D9%85%DB%8C%D8%B1%D9%84%D9%88%D8%AD%DB%8C-%D8%A8%D9%87-%D8%AF%D9%88%D9%84%D8%AA-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D9%81%D8%B6%D8%A7%DB%8C-%D8%A7%D8%B9%D8%AA%D8%B1%D8%A7%D8%B6-%D9%85%D8%B3%D8%A7%D9%84%D9%85%D8%AA-%D8%A2%D9%85%DB%8C%D8%B2-%D8%A7%D8%B5%D8%B1%D8%A7%D8%B1-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-22T01:45:00+00:00"/>
    <meta property="og:title" content="میرلوحی: به دولت برای ایجاد فضای اعتراض مسالمت آمیز اصرار می‌کنیم"/>
    <meta property="og:description" content="یک فعال سیاسی اصلاح‌طلب گفت: باید زمینه بروز رسمی و قانونی اعتراضات مردم فراهم شود."/>
  </head>
  <body>
    <article>
      <h1>میرلوحی: به دولت برای ایجاد فضای اعتراض مسالمت آمیز اصرار می‌کنیم</h1>
      <address><time datetime="2019-11-22T01:45:00+00:00">22 Nov 2019, 01:45</time> by <a rel="author">صدف صمیمی</a></address>
      <p>یک فعال سیاسی اصلاح‌طلب گفت: باید زمینه بروز رسمی و قانونی اعتراضات مردم فراهم شود.</p>
      <p>محمود میرلوحی در گفت‌وگو با ایسنا، در ارتباط با ضرورت درک متقابل میان حاکمیت و مردم اظهار کرد: در منطقه‌ای قرار گرفته‌ایم که به تعبیر یک مقام آمریکایی گوی آْتش است. از مصر و تونس تا غرب چین، از کشورهای عربی تا پاکستان و افغانستان در التهاب فرو رفته است. از گذشته هم استعمارگران همواره در این منطقه حضور داشته‌ و در امور داخلی کشور دخالت می ‌کردند.</p>
      <p>وی ادامه داد: این در حالی‌است که ملت ما از زمان مشروطه پیشگام دموکراسی در منطقه بوده و برای آن هزینه داده است. ماجراهای جبهه ملی، کودتا علیه دکتر مصدق تا جنگ تحمیلی و تحریم‌ها را فراموش نمی کنیم. ملت ما استحقاق برخورداری از مواهب دموکراسی پایدار را دارد.</p>
      <p>این فعال سیاسی اصلاح‌طلب خاطرنشان کرد: بعد از حکومت دیکتاتوری پهلوی که حکومت جمهوری اسلامی مستقر شد،  راه استقلال طلبی مردم ایران  ادامه دارد. با وجود انتقادات ما به نظارت استصوابی، دوسال یک بار در این کشور انتخابات داریم. مجلس برآمده از رای مردم داریم. در چنین شرایطی باید بین نظام و مردم این تعامل و همکاری و ارتباطی که ضامن بقای ایران است، حفظ شود.</p>
      <p>وی با بیان اینکه "اعتماد و حضور مردم در صحنه باید حفظ شود" گفت: باید بپذیریم بدون مردم پیش نمی رویم. نظام ما که متکی به نیروهای خارجی نیست. از آن طرف هم مقابله با توطئه‌های خارجی مثل کارشکنی‌های آمریکایی‌ها بدون حضور مردم امکان پذیر نیست. درست است که استقلال داریم و در نیروهای انتظامی و امنیتی پیش رفته‌ایم اما اسلحه‌ی اصلی ما در مقابله با خارجی‌ها اتکا به مردم است. سرمایه اصلی ما اعتماد متقابل میان مردم و حاکمیت است.</p>
      <p>این عضو حزب اتحاد ملت سپس گفت: اکثریت مردم حاکمیت را همراهی می کنند. از  سال 1376 به این طرف نیز برخی گروه ها که اوایل انقلاب برانداز بودند نیز در چارچوب قانون همراه نظام شدند. برخی سران گروهک‌هایی که در دهه اول انقلاب آمدند تا نظام را سرنگون کنند در ادامه به دلیل همراهی مردم با نظام رفتار مسالمت آمیز با جمهوری اسلامی را به مقابله ترجیح دادند.</p>
      <p>وی در بخش دیگری از این گفت‌وگو تاکید کرد: شرایط در منطقه طوری است که باید به سمت نقش بیش‌تر مردم در اداره جامعه برویم. بدانیم که استعمار همواره مورد نفی مردم بوده است. حق نداریم به خاطر مبارزه با استعمار جامعه را محدود کنیم.</p>
      <p>میرلوحی گفت: راه حل مشکلات امروز را اعتراضات مدنی و قانونی مردم می دانیم. اخیرا مقام معظم رهبری و سران قوا تاکید کردند که باید حق اعتراض مردم را به رسمیت بشناسیم؛ اگر چنین شود شاهد کوتاه شدن دست تخریب‌گران خواهیم بود.</p>
      <p>وی گفت: اخباری دارم که موثق می گویند مردم تخریبگران را همراهی نمی کنند؛ چون آن ها اموال عمومی و اموال مردم را نابود کردند. خواهش ما این است که مقامات نظامی و انتظامی با مردم معترض مدارا کنند. وظیفه دارند کاری کنند که در اینگونه اغتشاشات مردم و جوانان آسیب نبینند. بیش از هرچیزی باید مراقب جان و سلامت شهرواندان باشند. جامعه ما هم طبیعتا باید به لحاظ شرایط فعلی منطقه ؛ اجازه ندهد کشور ناآرام شود. با در نظر گرفتن حق اعتراض مردم دو طرف با یگدیگر گفت‌وگو کنند تا ان‌شاءالله از این ناآرامی‌ها عبور کنیم.</p>
      <p>این عضو شورای شهر تهران گفت: از مردم عزیز تهران تشکر می‌کنیم که با متانت رفتار کردند. کم ترین حادثه  را در تهران داشته‌ایم. تخریب‌گران چهار دستگاه اتوبوس از اموال مردم را آتش زدند؛ در شرایطی که تحریم‌ها مانع افزایش واگن ها شده است این تخریب ها بیش‌تر به مردم آسیب می زند.</p>
      <p>وی سپس گفت: ما همچنان به دولت محترم اصرار می کنیم که اماکنی را برای بیان اعتراضات مسالمت آمیز مردم ایجاد کند. متاسفانه این مسیر را مسدود کرده‌ایم. وقتی این مسیر بسته می‌شود افراد ناشناس در صف اغتشاش گران به معترضین واقعی صدمه می زنند.</p>
      <p>میرولوحی در پایان گفت: باید زمینه بروز رسمی و قانونی اعتراضات مردم فراهم شود. در سه سال اخیر به خاطر اینکه این ظرفیت و امکان به صورت قانونی فراهم نشده است، مشکلاتی داشته‌ایم .</p>
      <p>انتهای پیام</p>
    </article>
  </body>
</html>