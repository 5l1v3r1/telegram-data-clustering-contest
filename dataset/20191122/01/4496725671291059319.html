<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/societat/article/5-societat/1699940-l-ajuntament-assumeix-el-port-olimpic-per-cinc-milions.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="L’Ajuntament assumeix el Port Olímpic per cinc milions"/>
    <meta property="og:description" content="La reforma a fons de l'espai que durà a terme Barcelona començarà eliminant les discoteques a partir del maig La gran escullera es reformarà per fer-la més segura davant els temporals"/>
  </head>
  <body>
    <article>
      <h1>L’Ajuntament assumeix el Port Olímpic per cinc milions</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">Jordi Panyella</a></address>
      <ul>
        <li>
          <b>La reforma a fons de l’espai que durà a terme Barcelona començarà eliminant les discoteques a partir del maig</b>
        </li>
        <li>
          <b>La gran escullera es reformarà per fer-la més segura davant els temporals</b>
        </li>
      </ul>
      <p>Un acord inèdit entre l’Ajuntament de Barcelona i el Departament de Territori de la Generalitat de Catalunya permetrà al consistori barceloní gestionar les instal·lacions del Port Olímpic per un període de 30 anys a canvi d’una compensació econòmica de cinc milions d’euros que l’administració catalana revertirà en la millora del sistema portuari del país. L’acord permetrà posar fil a l’agulla als plans municipals de reformar a fons l’espai portuari, eliminant-ne els usos d’oci nocturn i recuperant el recinte per als veïns.</p>
      <p>L’entesa per a la cessió de l’espai es va acordar dimecres al vespre i ahir en van donar notícia els tinents d’alcalde de Barcelona, Jaume Collboni i Janet Sanz, i després ho va confirmar el conseller Damià Calvet. Els dos primers van parlar d’una inversió pública de 40 milions per a la reordenació de l’espai, mentre que el segon va explicar la contrapartida de cinc milions per a la Generalitat, que l’Ajuntament obtindrà de l’explotació de l’espai. El govern aprovarà abans de finals d’any la cessió del port i aleshores quedarà pendent la signatura del corresponent acord, que tindrà una vigència de 30 anys. Una comissió de coordinació formada per les dues administracions vetllarà pel desenvolupament del projecte.</p>
      <p>La primera prioritat dels nous gestors del port serà solucionar de forma definitiva els problemes de seguretat que han sorgit vinculats als establiments d’oci nocturn. La solució implica la mesura radical de tancar totes les discoteques i bars nocturns, que l’estiu vinent ja no obriran. “El tancament es produirà el maig de l’any vinent”, va dir Janet Sanz, que va reconèixer que aquesta era una de les prioritats dels veïns.</p>
      <p>Tot el projecte suposarà l’escomesa d’importants obres que modificaran el paisatge del port per adaptar-lo als nous usos ciutadans. La primera de totes estarà vinculada a la seguretat i consistirà en la reforma del gran dic de recer, o escullera, per sobre del qual discorre un passeig amb una vista inigualable sobre el mar. El dic pateix molt els dies de temporal, l’estructura es veu superada pels cops de mar més violents i ara es vol reforçar per millorar les seves característiques.</p>
      <p>L’enderroc dels edificis que contenen les discoteques permetrà alliberar espai per als nous usos del port, vinculats a l’economia blava, i generarà també la creació d’una gran plaça per a usos ciutadans. Això afectarà també l’aparcament de vehicles en superfície que hi ha actualment. Els restaurants que ja hi ha funcionant hauran de presentar-se al nou concurs de licitació i la idea és ampliar l’oferta gastronòmica amb la instal·lació al port d’escoles de cuina.</p>
      <h3>LA XIFRA</h3>
      <p><b>48.616<br/></b><b>metres<br/></b>quadrats del port seran per a usos ciutadans, més del doble que en l’actualitat.</p>
      <h3>La fi de la interrupció de la platja</h3>
      <p>Els ports acostumen a ser una nosa en la continuïtat de la línia del litoral. El Port Olímpic de Barcelona no n’és una excepció. La seva construcció entre la platja del Somorrostro, entre l’hospital del Mar i l’Hotel Arts, i la platja de la Nova Icària, interromp el pas natural de les persones arran de mar, ja que obliga els ciutadans a passar per una part del passeig marítim que queda allunyada del punt on trenquen les onades. El projecte de remodelació de l’espai vol posar fi a aquesta irregularitat amb la construcció d’un pas subterrani que ha de fer permeable la connexió entre la platja del Somorrostro i el mateix port. Aquest túnel s’ha de construir sota l’estructura de l’últim tram del carrer Marina més enllà de les torres bessones. A l’altre costat, a tocar de l’arenal de Nova Icària, també es faran les modificacions oportunes per fer que el passeig arran de mar sigui un continu des de l’hotel Vela fins al Fòrum.</p>
    </article>
  </body>
</html>