<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823134-espl-zobovazav-ukrainu-viplatiti-dvom-kolisnim-vaznam-majze-25-tisac.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T01:35:00+00:00"/>
    <meta property="og:title" content="ЄСПЛ зобов'язав Україну виплатити двом колишнім в’язням майже €25 тисяч"/>
    <meta property="og:description" content="Україна програла у Європейському суді з прав людини дві справи за позовами українських громадян."/>
  </head>
  <body>
    <article>
      <h1>ЄСПЛ зобов'язав Україну виплатити двом колишнім в’язням майже €25 тисяч</h1>
      <h2>Україна програла у Європейському суді з прав людини дві справи за позовами українських громадян.</h2>
      <address>
        <time datetime="2019-11-22T01:35:00+00:00">22 Nov 2019, 01:35</time>
      </address>
      <p>Відповідні постанови ЄСПЛ оприлюднив у четвер, повідомляє власний кореспондент Укрінформу у Страсбурзі.</p>
      <p>У справі «Смілянська проти України» ЄСПЛ визнав порушення Європейської конвенції з прав людини щодо умов тримання у <a href="https://www.ukrinform.ua/tag-sizo">СІЗО</a>, достатності підстав тримання під вартою та ненадання необхідного медичного забезпечення.</p>
      <p>У лютому 2011 року проти Вікторії Смілянської було порушене кримінальне провадження за підозрою у нелегальному придбанні, зберіганні та поширенні наркотиків. Від січня до листопада 2011 року вона перебувала у Харківському СІЗО.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821252-espl-zobovazav-ukrainu-viplatiti-4-tisaci-rosijskomu-opozicioneru.html">ЄСПЛ зобов'язав Україну виплатити €4 тисячі російському опозиціонеру</a>
      </blockquote>
      <p>Справу нині продовжує розглядати суд.</p>
      <p>ЄСПЛ постановив, що держава Україна мусить виплатити позивачу 10 тис. євро за нематеріальні збитки.</p>
      <p>У другій справі, «Мельник проти України», ЄСПЛ визнав порушення Європейської конвенції з прав людини у частині неналежного поводження з особою у відділку міліції та неефективного розслідування в Україні цього факту. Окрім цього визнано порушенням погані умови тримання заявника у колоніях, а також примус його до зізнання у злочині.</p>
      <p>Заявник Микола Мельник отримав судовий вирок за обвинуваченням в участі у пограбуванні, що сталося у Києві у січні 2007 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2805115-espl-zobovazav-ukrainu-viplatiti-stepi-3600.html">Вимоги надмірні: ЄСПЛ відмовив Штепі у виплаті 60 тисяч євро</a>
      </blockquote>
      <p>У червні 2018 року заявник звільнився з місць позбавлення волі після відбуття ув'язнення.</p>
      <p>ЄСПЛ зобов'язав Україну виплатити на користь заявника 12 тис. євро за нематеріальні збитки, 2760 євро судових витрат та 30 євро компенсації за поштові відправлення.</p>
    </article>
  </body>
</html>