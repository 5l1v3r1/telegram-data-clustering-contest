<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/economia/article/18-economia/1699944-els-agents-economics-defensen-l-fp.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="Els agents econòmics defensen l’FP"/>
    <meta property="og:description" content="El primer congrés sobre el tema insta a triar-la com a primera opció"/>
  </head>
  <body>
    <article>
      <h1>Els agents econòmics defensen l’FP</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">Redacció</a></address>
      <ul>
        <li>
          <b>El primer congrés sobre el tema insta a triar-la com a primera opció</b>
        </li>
      </ul>
      <p>Unes 300 persones del sector del treball i l’educació es van aplegar ahir en el I Congrés de l’FP de Catalunya per demanar un canvi de mentalitat que situï la formació professional com la primera opció per als joves que acaben la secundària. Els ponents van destacar aquesta alternativa formativa com a font de competitivitat i van subratllar que els titulats en cicles tenen una inserció laboral més ràpida que els universitaris. “A Espanya i a Catalunya tenim una demanda de professionals que el mercat no està cobrint. Som un dels països amb menys capacitat de dotar de titulats d’FP a les empreses”, va lamentar Antonio Cañete, secretari general de Pimec, patronal que organitzava el congrés. En la inauguració, el vicepresident del govern, Pere Aragonès, va defensar un canvi cultural perquè els cicles passin a ser “una opció central des del primer moment” per als estudiants de secundària i va prometre que l’FP serà “prioritària” en el pressupost del 2020.</p>
      <p>Aragonès també va recordar que el 54% dels graduats troben feina al cap de nou mesos, una taxa d’inserció molt més ràpida que la dels universitaris. “És una qüestió difícilment explicable amb una taxa d’atur del 10%”, va concloure.</p>
    </article>
  </body>
</html>