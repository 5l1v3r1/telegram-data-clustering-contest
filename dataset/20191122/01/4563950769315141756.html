<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/50850"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-22T01:10:00+00:00"/>
    <meta property="og:title" content="สามีไม่รักษาสัญญา สาเหตุ'เมญ่า'ขอแยกทาง"/>
    <meta property="og:description" content="เปิดใจที่แรกหลัง เมญ่า นนธวรรณ มิสไทยแลนด์เวิลด์ 2014 ได้ออกมาประกาศขอยุติชีวิตคู่ กับสามีชาวสวิตเซอร์แลนด์ ฟิลิป บรามาส ทั้งที่เพิ่งแต่งงานใช้ชีวิตคู่มาได้ 1 ปีกว่าเท่านั้น และมีลูกชายสุดน่ารัก วัยหนึ่งขวบ อย่างน้องเบฬิน ล่าสุดออกมาเปิดใจในรายการคุยแซ่บShow ถึงสาเหตุที่ทำให้แยกกันอยู่กับสามี"/>
  </head>
  <body>
    <article>
      <h1>สามีไม่รักษาสัญญา สาเหตุ'เมญ่า'ขอแยกทาง</h1>
      <address>
        <time datetime="2019-11-22T01:10:00+00:00">22 Nov 2019, 01:10</time>
      </address>
      <p>          เปิดใจที่แรกหลัง <b>เมญ่า นนธวรรณ</b>  มิสไทยแลนด์เวิลด์ 2014 ได้ออกมาประกาศขอยุติชีวิตคู่ กับสามีชาวสวิตเซอร์แลนด์<b> ฟิลิป บรามาส</b>  ทั้งที่เพิ่งแต่งงานใช้ชีวิตคู่มาได้ 1 ปีกว่าเท่านั้น และมีลูกชายสุดน่ารัก วัยหนึ่งขวบ อย่าง<b>น้องเบฬิน</b>  ล่าสุดออกมาเปิดใจในรายการคุยแซ่บShow ถึงสาเหตุที่ทำให้แยกกันอยู่กับสามี</p>
      <p>          “สถานะคือยังไม่ได้หย่า ลดสถานะจากสามี-ภรรยา มาเป็นเพื่อนกัน ยังเป็นครอบครัวเดียวกัน ยังอยู่ด้วยกันสามารถดูแลลูกเหมือนเดิมได้ แค่เราไม่สามารถรักกันในฐานะคนรักเท่านั้นเอง  จริงๆ ไม่เชิงแยกกันอยู่ ตอนที่อยู่สเปนก็ยังอยู่บ้านเดียวกัน ความหมายของเมญ่าคือเราแค่มีพื้นที่ให้กัน ให้ต่างคนต่างมีช่วงเวลาของตัวเอง ได้มีเวลาคิดมากขึ้นว่าจริงๆ แล้วที่เราเป็นอยู่แฮปปี้หรือยัง แล้วที่เราถอยออกมาแฮปปี้กว่าหรือเปล่า</p>
      <p>          เขา(สามี)ก็ไม่อยากที่จะให้เป็นแบบนี้ ในความรู้สึกเขาก็ยังรักเราอยู่ คิดว่าสามารถที่ยังจะแก้ไขให้เป็นแบบเดิมได้อยู่ แต่สำหรับเราอยู่ตรงนั้นเราไม่เห็นการเปลี่ยนแปลงอะไรเลย ไม่ได้ทำให้เราสบายใจพอที่จะอยู่ตรงจุดนั้น เราก็เลยเลือกที่จะคุย ถามเขาว่าถ้าเราต้องการอย่างนี้เขาโอเคไหม คือตั้งแต่แต่งงานเมญ่าไม่เคยถอดแหวนเลย เรารู้สึกว่าการใส่แหวนเป็นการรักษาสัญญาซึ่งกันและกัน ในเมื่อวันหนึ่งเรารู้สึกว่าคุณไม่สามารถรักษาสัญญาที่ให้ไว้กับเราตั้งแต่ก่อนแต่งงานจนวันแต่งงานแล้ว มันก็ไม่จำเป็นต้องใส่แหวนนี้ต่อไป</p>
      <figure>
        <img src="https://www.thaipost.net/main/uploads/photos/big/20191122/image_big_5dd6d026abdf8.jpg"/>
      </figure>
      <p>          ส่วนเรื่องที่บอกว่าเขาไม่รักษาสัญญา ก็ไม่อยากเข้าลึกถึงรายละเอียด แต่มันเป็นความรู้สึกของคนที่ตั้งใจที่จะใช้ชีวิตคู่กับคนคนหนึ่ง แล้วก็มีการวางแผนที่ดีแล้ว แล้วก็รู้ว่าเราชอบหรือไม่ชอบอะไร เขาแฮปปี้กับอะไรไม่แฮปปี้กับอะไร เอาเป็นว่าตอนนี้เราแยกกันอยู่ ต่างคนต่างจะไปมีคนอื่นได้ไหม ต้องอยู่ในการตกลงในระดับต่อไป แต่ตอนนี้ไม่ได้เริ่มคุยถึงขั้นนั้น แค่เรายังโฟกัสกันอยู่แค่สองคน แต่ตอนนี้แค่เราถอยมาดูความสัมพันธ์ที่ไม่ได้ใช้ชีวิตแบบคนรักแค่นั้นเอง</p>
      <p>          ปัญหาที่เกิดขึ้นมันอยู่ที่เขา ที่เมญ่าเลือกออกมาเพราะเขาทำหน้าที่สามีได้ไม่ดีพอ เพราะว่าเขาไม่สามารถรักษาสัญญาที่ให้ไว้ได้ดีพอ ฉะนั้นการที่เขาจะกลับมาในชีวิตเราเขาก็ต้องพิสูจน์ เหมือนเขาเคยเป็นโลกทั้งใบของเรา พอวันนึงแล้วตัวเขาเองเป็นคนทำร้ายโลกทั้งใบใบนั้น ทุกวันนี้เขาก็พยายามพิสูจน์ตัวเอง  เราเห็นความพัฒนาขึ้นแต่ยังไม่ได้ดีพอที่จะกลับมารักเขาได้แบบเดิมในแบบที่เราเคยให้เขา</p>
      <p>          ซึ่งหนูไม่ได้ทิฐินะ หนูเป็นคนง่ายที่สุดในบรรดาผู้หญิงบนโลก ไม่ทะเลาะเรื่องไร้สาระ คู่เราไม่ทะเลาะกันเลย ทะเลาะกันน้อยมาก ด้วยเหตุผล แล้วเมื่อไหร่ที่เมญ่าหลุดอะไรออกไปเมญ่าขอโทษ บ้านเราไม่มีการใช้กำลัง บ้านเราไม่มีการด่าหยาบคาย เพราะรู้สึกว่าการที่เราสองคนทะเลาะกันควรคุยด้วยเหตุผล ต้องมีสติพอ จะไม่เอาเวลาที่เราปี๊ดอยู่แล้วเราไปคุยกับเขา เราตกผลึกเป็นเดือนๆ สติเราพอไหม เราคุยกับเขาแล้วเขาจะมีข้ออ้างอะไรไหม</p>
      <figure>
        <img src="https://www.thaipost.net/main/uploads/photos/big/20191122/image_big_5dd6d035e4810.jpg"/>
      </figure>
      <p>          แล้วเหตุผลที่หนูต้องประกาศเรื่องนี้ เพราะหนูต้องการความชัดเจนให้คนเห็น เพราะว่าในขณะที่เราอยู่เมืองไทยทำงานคนก็จะถามว่ามีปัญหากับครอบครัวหรือเปล่า เลิกกับสามีจริงไหม หลายๆ คำถามทำให้เรากดดันไหม เรากดดันนะ ในขณะที่เราก็ไม่รู้จะทำอะไรให้ชัดเจน ก็เลยต้องประกาศให้ชัดเจนในจุดที่ว่าอย่าถามอะไรเรามากเลย เพราะตอนนี้เราเป็นแบบนี้นะ แล้วเราก็ผ่านความทุกข์กันมาพอสมควร มาถึงจุดนี้เราชัดเจนในจุดที่ว่าเราต้องการลดสถานะในความสัมพันธ์นะ แต่ยังไม่ได้หย่ากัน ซึ่งตอนที่ประกาศออกไปคนส่วนใหญ่คิดว่าเราหย่ากันแล้ว เลิกกันแล้ว เป็นแม่เลี้ยงเดี่ยวแล้ว ซึ่งจริงๆ มันไม่ใช่</p>
      <p>          ถามว่ายังรักเขาอยู่ไหม เราใช้เวลากันมาค่อนข้างพอสมควรแล้ว เรามีสิ่งมหัศจรรย์ที่สุดในชีวิตเราก็เพราะเขา รักไหม ก็ยังต้องมีรักแต่มันไม่เท่าเดิมเท่านั้นเอง ส่วนเขายังรักเราค่ะ เราเห็นชัดเลยว่าเขารัก เขาพูดเสมอว่ายังรักเราอยู่ แต่ทำไมเรารักเขาไม่ได้ หลังจากนี้จะกลับไปสเปนอีกไหม กลับค่ะ ลูกต้องใช้เวลาอยู่กับพ่อ เพราะเรายังเป็นครอบครัวเดียวกันอยู่ การที่เมญ่ากลับมาเมืองไทยแล้วมาทำงานในสิ่งที่เมญ่าคิดถึงแล้วก็รัก มันอาจจะต้องใช้คำว่างานเป็นหลักแทนที่จะเป็นเขา เพราะเมื่อก่อนเมญ่าให้เขาเป็นหลัก</p>
      <p>          ล่าสุดเราก็คุยกับเขาเรียบร้อยแล้ว เราเสียใจที่มันต้องมาอยู่ในจุดนี้ เราก็ทำเต็มที่แล้ว ครั้งหนึ่งเขาเคยเป็นโลกทั้งใบและเป็นสิ่งที่เรารักมากที่สุด พอมันเป็นแบบนี้มันค่อนข้างที่จะรักษาความรักของเราไปด้วยกัน เขาเองก็เสียใจ การที่จะให้กลับมาเป็นเหมือนเดิมถ้ามันเป็นไปได้มันก็คงจะดี แต่ว่าเขาคงอาจจะต้องใช้เวลาซักพักนึง เพราะมันไม่ใช่เรื่องง่ายๆ ที่คนๆ นึงที่รักได้ขนาดนี้จะรู้สึกหมดใจได้ขนาดนี้ “</p>
      <figure>
        <img src="https://www.thaipost.net/main/uploads/photos/big/20191122/image_big_5dd6d0196dc7f.jpg"/>
      </figure>
      <figure>
        <img src="https://www.thaipost.net/main/uploads/photos/big/20191122/image_big_5dd6d00c37e76.jpg"/>
      </figure>
      <figure>
        <img src="https://www.thaipost.net/main/uploads/photos/big/20191122/image_big_5dd6d000e3f2d.jpg"/>
      </figure>
      <figure>
        <img src="https://www.thaipost.net/main/uploads/photos/big/20191122/image_big_5dd6cff577960.jpg"/>
      </figure>
      <p>ขอบคุณภาพจากอินสตาแกรม @maeyagirl</p>
    </article>
  </body>
</html>