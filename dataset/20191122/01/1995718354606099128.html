<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152737-likari-rozpovily-iak-shvydko-kynuty-palyty"/>
    <meta property="og:site_name" content="ВолиньPost"/>
    <meta property="article:published_time" content="2019-11-22T01:17:00+00:00"/>
    <meta property="og:title" content="Лікарі розповіли, як швидко кинути палити"/>
    <meta property="og:description" content="У третій четвер листопада щорічно відзначають Міжнародний день відмови від куріння."/>
  </head>
  <body>
    <article>
      <h1>Лікарі розповіли, як швидко кинути палити</h1>
      <address>
        <time datetime="2019-11-22T01:17:00+00:00">22 Nov 2019, 01:17</time>
      </address>
      <p>У третій четвер листопада щорічно відзначають Міжнародний день відмови від куріння. Вчені та лікарі радять відмовитися від цієї звички, оскільки вона повільно вбиває людину.<br/><br/>Про це <a href="https://24tv.ua/health/yak_kinuti_kuriti_6_nestandartnih_sposobiv_kinuti_kuriti_n889953">повідомляє</a> Канал24.<br/><br/>Статистика Всесвітньої організації охорони здоров’я свідчить, що близько 29% людей в європейських країнах старше 15 років курять. Щороку від тютюнокуріння помирає близько 120-140 тисяч українців.<br/><br/><b>Чому варто кинути курити?</b><br/>Почнемо з того, чому власне варто кинути курити. Адже ця звичка для багатьох є приємною, і позбуватися її хочуть не всі. Право кожного. Але варто пам’ятати, що куріння викликає суттєві патологічні зміни у головному мозку. Як розумієте, це вже не жарти.<br/><br/>Постійне вживання нікотину призводить до звикання, зниження чутливості до дії цієї речовини, а також збільшення кількості нікотинових рецепторів. При спробі кинути курити людина відчуває так званий синдром відміни. Це відчуття вкрай неприємне, щоб позбутися звички доводиться докладати зусиль.<br/><br/>Приблизно третина українців у віці від 18 до 25 років є постійними курцями. Більш ніж половина курців свою першу цигарку викурили до 12 років! Всього в Україні приблизно 11,5 млн курців: 9,1 млн чоловіків та 2,5 млн жінок.<br/><br/><b>Три стадії тютюнової залежності</b><br/>Перед тим, як кидати, варто розібратися – на якій стадії залежності ви перебуваєте. Фахівці виділяють 3:<br/><br/>Куріння епізодичне, фізичної залежності немає. До півпачки вдень, цигарки розділені рівномірно протягом дня. Людина не відчуває потребу покурити після їжі. Але вже виникають перепади настрою.<br/>Від 10 до 30 сигарет на день. Обов’язкова потреба покурити вранці та після їжі. Організм вже страждає від наслідків куріння. Курець часто має гастрит, простудні респіраторні захворювання, алергії, наявні вегето-судинна дистонія, підвищення артеріального тиску. Негативний вплив на сон та пам’ять.<br/><br/>Від півтори пачки сигарет в день. У курця хвороблива тяга до цигарок. Часто діагностують хронічну обструктивну хворобу легенів, передракові захворювання. Вранці людина сильно кашляє, організм намагається звільнитися від смол.<br/><br/>Зрозуміло, чим серйозніша у вас стадія залежності, тим важче буде позбавитися шкідливої звички. Імовірно, при 3 стадії варто звернутися до лікарів. Адже організму у цьому випадку потрібне комплексне лікування. Якщо ж ви впевнені, що можете впоратися самі – ось кілька ідей, як собі помогти.<br/><br/><b>Способи кинути курити</b><br/><br/><b>Гіпноз</b><br/><br/>Цей метод специфічний і не усі на нього наважаться. Однак, за допомогою гіпнозу можна у свідомості пов’язати куріння з негативними наслідками. Це б мало допомогти при боротьбі зі звичкою.<br/><br/><b>Акупунктура</b><br/><br/>Традиційна китайська медицина практикує акупунтуру, тобто встромляння голок у певні точки на тілі. Метод використовують для зняття болю та в інших лікувальних цілях. Людям, які бажають кинути курити, теж пропонують пройти курс голковколювання.<br/><br/><b>Нюхати… неприємне</b><br/><br/>Дуже нестандартний, малоприємний, зате точно нешкідливий метод. Курцям радять разом з тютюновим димом вдихати запахи тухлих яєць чи інший неприємний для людини запах. За кілька тижнів куріння буде асоціюватися з негативними емоціями, тож кинути буде неважко.<br/><br/><b>Лайм</b><br/><br/>Ще один спосіб, який точно не нашкодить. І навіть, якщо не допоможе у боротьбі з цигарками, все одно позитивно вплине на організм. Курцям радять вживати більше лаймів. Скибочки цього цитрусового можна використовувати замість нікотинових жуйок. До того ж, у фрукті багато антиоксидантів і вітаміну С. Саме тому лайм може допомогти у боротьбі з тягою до куріння.<br/><br/><b>Щоб не курити – жуйте</b><br/><br/>Один з народних методів радить курцям жувати смоли плодових дерев. Підійде вишня, яблуня, абрикос. Це абсолютно безпечно і навіть корисно! Адже таке жування дезінфікує порожнину рота і покращує стан зубів.<br/><br/><b>Або – пополощіть рот</b><br/><br/>І ще один спосіб. Людям, які кидають курити, радять полоскати рот спеціальним розчином кожен раз, коли з’являється непереборна тяга викурити цигарку. Відвар ви легко можете зробити вдома, він дешевий і абсолютно безпечний. Вам знадобиться: 1 чайна ложка подрібненого кореня аїру і 2 чайні ложки сушеної м’яти. Залийте трави склянкою окропу і дайте настоятися протягом години. Хочеться курити – полощіть рот цим відваром. Важливо, щоб баночка з рідиною завжди була біля вас.</p>
    </article>
  </body>
</html>