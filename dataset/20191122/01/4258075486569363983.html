<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/international/herg%C3%A9-s-cartoons-got-sold-at-auction-1.1073793"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-22T01:40:25+00:00"/>
    <meta property="og:title" content="৪ লক্ষ ডলারে বিক্রি হার্জের আঁকা কার্টুন"/>
    <meta property="og:description" content="গত কাল প্যারিসে নিলামের আসর বসিয়েছিল ক্রিস্টিজ।"/>
  </head>
  <body>
    <article>
      <h1>৪ লক্ষ ডলারে বিক্রি হার্জের আঁকা কার্টুন</h1>
      <address><time datetime="2019-11-22T01:40:25+00:00">22 Nov 2019, 01:40</time> by <a rel="author">সংবাদ সংস্থা</a></address>
      <p>বহু বছর আগে স্তব্ধ হয়ে গিয়েছে স্রষ্টার কলম। কিন্তু তাঁর সৃষ্টি কার্টুন চরিত্রটির  জনপ্রিয়তা কমেনি আজও। এ বার নিলামে প্রচুর দামে বিক্রি হল সবার প্রিয় কার্টুন চরিত্র টিনটিনের স্রষ্টা হার্জের আঁকা একটি ছবির পাতা। </p>
      <p>গত কাল প্যারিসে নিলামের আসর বসিয়েছিল ক্রিস্টিজ। সেখানেই টিনটিনের ‘অটোকারের রাজদণ্ড’ গল্পের একটি পাতা চার লক্ষ ৩৫ হাজার ডলারে বিক্রি হয়েছে। ভারতীয় মুদ্রায় যার দাম প্রায় তিন কোটি টাকা। পাতাটি হার্জের নিজের হাতে আঁকা। যেখানে সাংবাদিক টিনটিনকে দেখা যাচ্ছে তার পোষ্য কুট্টুসের (স্নোই) সঙ্গে। দুষ্কৃতীদের হাত থেকে রাজার দণ্ডটি তারা ছিনিয়ে নেওয়ার চেষ্টা চালাচ্ছে। ১৯৩৮ সালে ছবিটি এঁকেছিলেন হার্জ। টিনটিন সিরিডের অষ্টম গল্প ছিল সেটি। ভারতীয় কালি আর নীল জল রং দিয়ে আঁকা সেই ছবিটিরই কাল রেকর্ড দাম উঠেছে বলে সংস্থার তরফে জানানো হয়েছে। তারা আরও জানিয়েছে, নির্দিষ্ট ওই ছবিটির দাম তিন লক্ষ ডলারের কাছাকাছি উঠবে বলে ভাবা হয়েছিল।</p>
      <p>একই সঙ্গে ১৯৫১ সালে হার্জের আঁকা ‘কালো সোনার দেশে’ গল্পটির একটি ছোট পাতা ৬৯ হাজার ডলারে বিক্রি হয়েছে। আর একটি গল্প ‘বম্বেটে জাহাজ’-এর অংশ যেখানে টিনটিন একটি জাহাজের মডেল হাতে ধরে দাঁড়িয়ে রয়েছে, সেটি বিক্রি হয়েছে প্রায় ৯০ হাজার ডলারে। হার্জের লেখা এই ‘বম্বেটে জাহাজ’ গল্পটি নিয়েই হলিউডের পরিচালক স্টিভেন স্পিলবার্গ বছর কয়েক আগে ‘দ্য অ্যাডভেঞ্চার্স অব টিনটিন’ ছবিটি বানিয়েছিলেন। </p>
      <p>নিলাম সংস্থাগুলি জানাচ্ছে, ১৯৮৩ সালে হার্জের মৃত্যুর পরে তাঁর বিভিন্ন সৃষ্টির মূল্য বেড়েছে এক লাফে। গত শনিবারও ডালাসের একটি নিলামে হার্জের আঁকা টিনটিনের প্রথম বইয়ের প্রচ্ছদটি দশ লক্ষ ডলারেরও বেশি দামে বিক্রি হয়েছে।</p>
    </article>
  </body>
</html>