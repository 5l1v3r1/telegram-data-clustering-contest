<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/news-kottayamkerala-22-11-2019/836065"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-22T01:20:51+00:00"/>
    <meta property="og:title" content="‘തോടുകൾ തിരികെ പിടിക്കുന്നു; ഇല്ല.. ഇനി പ്രളയത്തിനും ഞങ്ങളെ തോൽപ്പിക്കാനാകില്ല’"/>
    <meta property="og:description" content="ഇനിയൊരു പ്രളയത്തിനും കീഴ്‌പ്പെടുത്താൻ കഴിയാത്ത ..."/>
  </head>
  <body>
    <article>
      <h1>‘തോടുകൾ തിരികെ പിടിക്കുന്നു; ഇല്ല.. ഇനി പ്രളയത്തിനും ഞങ്ങളെ തോൽപ്പിക്കാനാകില്ല’</h1>
      <address><time datetime="2019-11-22T01:20:51+00:00">22 Nov 2019, 01:20</time> by <a rel="author">വെബ് ഡെസ്‌ക്‌</a></address>
      <p>ഇതാ തോടാകെ വീണ്ടെടുപ്പ്‌</p>
      <p>കോട്ടയം&gt;ഇനിയൊരു പ്രളയത്തിനും കീഴ്‌പ്പെടുത്താൻ കഴിയാത്ത പ്രതിരോധക്കോട്ടയിലൂടെ കോട്ടയവും ചുവടുവയ്‌ക്കുന്നു. ഒഴുക്ക്‌ തടസ്സപ്പെടാതിരിക്കാൻ, പരമാവധി ജലം സംഭരിക്കാൻ തോടുകളെയും നദികളെയും പുനരുജ്ജീവിപ്പിക്കലാണ്‌ പദ്ധതിയുടെ കാതൽ. ഏതാനും മാസങ്ങളായി നടക്കുന്ന കൂട്ടായ പ്രവർത്തനങ്ങൾ പലയിടത്തും ലക്ഷ്യം കൈവരിച്ചു.</p>
      <p>പ്രളയരഹിത ജില്ലയായി കോട്ടയത്തെ പുതുക്കിയെടുക്കാൻ ചെറുകിട ജലസേചന വിഭാഗത്തിനൊപ്പം വിവിധ സർക്കാർ വകുപ്പുകളും കൈകോർത്തു. വിവിധ വകുപ്പുകൾ വ്യത്യസ്‌തമായ പദ്ധതികൾ നടപ്പാക്കുമ്പോഴുള്ള താളപ്പിഴകൾ പരിഹരിക്കാനും ഉതകുന്നതാണ്‌ ഈ ഏകോപന മികവ്‌. കൃഷി, ജലസേചനം, മീനച്ചിലാർ–-മീനന്തറയാർ–-കൊടൂരാർ പുനർസംയോജനം എന്നീ വിഭാഗങ്ങൾക്കൊപ്പം ഹരിത കേരളമിഷനും കൈകോർത്തതാണ്‌ ജില്ലയുടെ പച്ചപ്പിനും തെളിനീരിനും പ്രേരകമായത്‌. ജനകീയ കൂട്ടായ്‌മകളിൽ ഉദ്യോഗസ്ഥരും പങ്കെടുക്കുന്നതിനാൽ താഴേതട്ടിലുള്ള നിർദേശങ്ങളും പദ്ധതികളുടെ വിജയത്തിന്‌ തിളക്കം കൂട്ടുന്നു.</p>
      <p>തോടുകൾ അടഞ്ഞതും നീരൊഴുക്ക്‌ കുറഞ്ഞതുമാണ്‌ കഴിഞ്ഞ വർഷത്തെ മഹാപ്രളയത്തിന്റെ ആഘാതം കൂട്ടിയത്‌. ഇത്‌ മുൻനിർത്തിയാണ്‌ ചെളിനീക്കം ചെയ്‌ത്‌ ആഴം കൂട്ടാനുള്ള പദ്ധതിക്ക്‌ തുടക്കമിട്ടത്‌. ജില്ലയിലാകെ 22. 20 കോടി രൂപയുടെ പദ്ധതികൾക്ക്‌ അംഗീകാരമായി. ദുരന്ത നിവാരണത്തിനായി(എസ്‌ഡിആർഎഫ്‌) അനുവദിച്ച ഫണ്ടിൽ നിന്നാണ്‌ തുക അനുവദിച്ചത്‌. കോട്ടയം, ചങ്ങനാശേരി, മീനച്ചിൽ, കാഞ്ഞിരപ്പള്ളി, വൈക്കം താലൂക്കുകളിലായി 102 പദ്ധതികളിൽ 15 എണ്ണം പൂർത്തീകരിച്ചു. ചാലമറ്റം–-വെള്ളാത്തോട്‌ (മേലുകാവ്‌), കോലോത്തുപറ –-കാച്ചേരി തോട്‌ (മാഞ്ഞൂർ), മുള്ളംകുളം തോട്‌ (മാഞ്ഞൂർ), കാളത്തേരി–-വടക്കേത്തോട്‌, കൊരട്ടിത്തോട്‌, പാറയിൽതോട്‌, പരമ്പൻ തോട്‌ (കല്ലറ), മണിപ്പുഴ തോട്‌ (കോട്ടയം), കോട്ടത്തോട്‌ (കുമരകം), ഇളയിടത്തുപാടത്തിനു ചുറ്റുമുള്ള തോട്‌ (നീണ്ടൂർ), കുടമാളൂർ–-മാങ്ങാനം–-അതിരമ്പുഴ ബന്ധിപ്പിക്കുന്ന 110 പാടശേഖരം തുടങ്ങിയ പൂർത്തിയായതിലുണ്ട്‌. കുമരകത്ത്‌ മൂന്ന്‌, നാല്‌ വാർഡുകളിലൂടെ കടന്നുപോകുന്ന തോണിക്കടവ്‌ തോടിന്റൈ നവീകരണം വ്യാഴാഴ്‌ച തുടങ്ങി. ഒമ്പത്‌ ലക്ഷം രൂപയാണ്‌ പദ്ധതിയുടെ വകയിരുത്തൽ. തോടുകൾക്കൊപ്പം പാടശേഖരങ്ങളുടെ പുറംബണ്ട്‌ ബലപ്പെടുത്തൽ, സംരക്ഷണഭിത്തിക്ക്‌ കല്ലുകെട്ടൽ, നദികളിലെ തടയണകളിൽ അടിഞ്ഞ മരക്കമ്പുകളും മണ്ണും നീക്കം ചെയ്യൽ എന്നീ പദ്ധതികളും ജലസേചനവിഭാഗം ഏറ്റെടുത്തിട്ടുണ്ട്‌. <br/>മണ്ണുമാന്തി യന്ത്രത്തിന്റെ സഹായത്തോടെയാണ്‌ ചെളിനീക്കൽ. വാരിയെടുക്കുന്ന ചെളി തോടുകളുടെ ഇരുകരകളിലുമായി നിക്ഷേപിക്കുന്നു. തൊഴിലുറപ്പിൽ പ്പെടുത്തി കയർഭൂവസ്‌ത്രം വിരിക്കാനുള്ള പ്രവർത്തനങ്ങളും നടക്കും. വർഷങ്ങളായി ഉപയോഗശൂന്യമായി കിടന്ന തോടുകളും പുനരുജ്ജീവിപ്പിച്ചതിലുണ്ട്‌. കൊടൂരാറിന്റെ ഭാഗമായ മണിപ്പുഴ തോട്‌ ഇത്തരത്തിലുള്ളതാണ്‌. 6.80 ലക്ഷം രൂപ ചെലവഴിച്ചായിരുന്നു വൃത്തിയാക്കൽ. <br/>മീനച്ചിലാർ–-മീനന്തറയാർ–-കൊടൂരാർ പുനർസംയോജന പദ്ധതിയിലൂടെ 3000 കിലോമീറ്റർ തോട്‌ വൃത്തിയാക്കിയെന്നാണ്‌ റിപ്പോർട്ട്‌. 1200 ഹെക്ടർ തരിശുപാടങ്ങൾ കൃഷിയോഗ്യമാക്കുന്നതിനും ഇതുപകരിച്ചു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-22-11-2019/836062"/>
        <a href="https://www.deshabhimani.com/news/kerala/news-kottayamkerala-22-11-2019/836060"/>
        <a href="https://www.deshabhimani.com/news/kerala/news-22-11-2019/836057"/>
        <a href="https://www.deshabhimani.com/news/kerala/news-kottayamkerala-21-11-2019/835852"/>
        <a href="https://www.deshabhimani.com/news/kerala/shehla-sherin-s-death-suspension/836106"/>
        <a href="https://www.deshabhimani.com/news/kerala/arogyajagratha-snake-bite/836105"/>
        <a href="https://www.deshabhimani.com/news/kerala/cm-pinarayi-vijayan-to-visit-japan-and-korea/836104"/>
        <a href="https://www.deshabhimani.com/news/kerala/shala-sherin-snake-bite-dyfi/836103"/>
        <a href="https://www.deshabhimani.com/news/kerala/bathery-shehla-sherin-s-death-sfi/836102"/>
        <a href="https://www.deshabhimani.com/news/kerala/sulthan-bathery-student-death-protest/836101"/>
      </related>
    </article>
  </body>
</html>