<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/opinio/article/7-editorials/1699865-alarmisme-unionista-sense-base.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="Alarmisme unionista sense base"/>
    <meta property="og:description" content="L'alarmisme econòmic s'ha convertit ja en un clàssic de la propaganda unionista. El govern espanyol, els poders econòmics de l'Estat i els partits unionistes han volgut implantar un relat catastrofista..."/>
  </head>
  <body>
    <article>
      <h1>Alarmisme unionista sense base</h1>
      <address>
        <time datetime="2019-11-22T01:00:00+00:00">22 Nov 2019, 01:00</time>
      </address>
      <p>L’alarmisme econòmic s’ha convertit ja en un clàssic de la propaganda unionista. El govern espanyol, els poders econòmics de l’Estat i els partits unionistes han volgut implantar un relat catastrofista respecte del procés per la independència de Catalunya. Però les xifres objectives desmenteixen, un cop rere l’altre, el que s’entreveu com un desesperat intent de desprestigiar el moviment independentista. Catalunya ha continuat liderant aquests anys el creixement econòmic de l’Estat. Una tendència que ahir mateix tornaven a confirmar les dades del mateix Ministeri d’Indústria, que fins i tot en plena frenada econòmica global situa les exportacions catalanes en un creixement del 2,9% en els tres primers trimestres de l’any. Les exportacions catalanes suposen ja una quarta part del conjunt de l’Estat. A aquestes xifres hi podem afegir el fet que Barcelona és la tercera ciutat europea més atractiva per als emprenedors internacionals o que continuem sent capdavanters en matèria turística. Resulta evident que a l’economia catalana l’afecta molt més la falta d’inversió estatal en infraestructures bàsiques com el corredor del Mediterrani que no pas una reivindicació democràtica.</p>
      <p>Revifar polèmiques artificials com la darrera sobre la falsa fugida de Seat és simplement un engany barroer. Evidentment que la conflictivitat de les protestes desfermades per la sentència de l’1-O generen inquietud. Però cal recordar que les mobilitzacions són en defensa dels drets fonamentals i que van provocar molta més commoció internacional les brutals càrregues policials de l’1-O. D’altra banda, ara el govern espanyol té una oportunitat per fer-les innecessàries: asseure’s i parlar per establir una solució democràtica al conflicte.</p>
    </article>
  </body>
</html>