<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742930"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="แก้ไขอย่างไร เมื่อเติมน้ำมันผิด!"/>
    <meta property="og:description" content="'รู้ก่อนเหยียบ' เผยวิธีการแก้ไขเมื่อเกิดพลาดพลั้ง 'เติมน้ำมันผิด' ทำอย่างไรก่อนรถยนต์เครื่องพังจนสายเกินแก้!"/>
  </head>
  <body>
    <article>
      <h1>แก้ไขอย่างไร เมื่อเติมน้ำมันผิด!</h1>
      <address>
        <time datetime="2019-11-22T01:00:00+00:00">22 Nov 2019, 01:00</time>
      </address>
      <p>
        <b>"รู้ก่อนเหยียบ" เผยวิธีการแก้ไขเมื่อเกิดพลาดพลั้ง "เติมน้ำมันผิด" ทำอย่างไรก่อนรถยนต์เครื่องพังจนสายเกินแก้!</b>
      </p>
      <p>การเติมน้ำมันผิดไม่ใช่ปัญหาใหม่ สามารถเกิดขึ้นได้กับทุกปั๊ม แต่ปัญหาที่ใหญ่กว่าคือทางปั้มจะรับผิดชอบแก้ไขอย่างไรให้ลูกค้าพอใจ ทั้งนี้เชื่อว่าหลาย ๆ ท่านคงเคยพานพบกันมาบ้าง แล้วเราจะแก้ปัญหาดังกล่าวกันอย่างไร <mark><b>“รู้ก่อนเหยียบ”</b></mark>ขอนำเสนอแนวทางการแก้ไขมาฝากกันครับ<br/><br/>ก่อนอื่นขอให้<b><i>ตั้งสติอย่าตื่นตระหนกจนเกินไป</i></b> เพราะการเติมน้ำมันผิดเป็นเรื่องที่เกิดขึ้นกับทุกปั๊มไม่มีข้อยกเว้น เมื่อรู้ว่าเด็กปั๊มเติมผิดให้รีบแจ้งผู้จัดการทันที หากออกจากปั๊มไปแล้วเครื่องดับระหว่างเดินทางให้ใช้บิลเป็นหลักฐาน โดยทางปั๊มจะต้องรับผิดชอบค่าใช้จ่ายที่เกิดขึ้นทั้งหมด แต่หากเราสั่งเด็กปั๊มผิดเองก็ต้องพึ่งตัวเองแล้วละครับ<br/><br/><b>อาการรถเติมน้ำมันผิด</b><br/>ไม่ว่าจะเครื่องยนต์เบนซินแล้วเติมน้ำมันดีเซล หรือเครื่องยนต์ดีเซลเติมน้ำมันเบนซิน เครื่องยนต์จะสามารถติดได้อีกระยะหนึ่งก่อนเกิดอาการสะดุดและดับในที่สุด แม้จะพยายามสตาร์ทอย่างไรก็ไม่ติด สาเหตุก็เพราะว่าเครื่องยนต์เบนซิน และดีเซล มีลักษณะที่แตกต่างกันทั้งระบบการจุดระเบิด รวมถึงจุดวาบไฟของน้ำมันทั้ง 2 ชนิดนี้ก็ยังแตกต่างกัน<br/><br/><b>การแก้ไขเมื่อรู้ว่าเติมน้ำมันผิดแต่ยังไม่ได้ติดเครื่อง</b><br/>-อย่าสตาร์ทเครื่องยนต์<br/>-ถ่ายน้ำมันที่ผสมกันอยู่ในถังน้ำมันออก พร้อมไล่ระบบน้ำมันทั้งหมด<br/>-เติมน้ำมันชนิดที่ถูกต้องลงไป<br/>-ติดเครื่องปล่อยเครื่องยนต์เดินเบา สังเกตุว่ามีสิ่งผิดปกติเกิดขึ้นหรือไม่<br/>-ทดลองเร่งเครื่อง พร้อมเปิดโหลดทั้งหมด (ไฟหน้า-แอร์-วิทยุ) หากเครื่องยนต์ทำงานปกติเป็นอันเรียบร้อย<br/><br/><b>การแก้ไขเมื่อเติมน้ำมันผิดจนรถไปดับกลางทาง</b><br/>-ถ่ายน้ำมันที่ผสมกันอยู่ในถังน้ำมันออกจนหมด พร้อมไล่ระบบน้ำมัน<br/>-เติมน้ำมันชนิดที่ถูกต้องลงไป แล้วไล่ระบบน้ำมันซ้ำอีกครั้ง<br/>-รถยนต์ดีเซลควรเปลี่ยนไส้กรองน้ำมันเชื้อเพลิง ส่วนรถยนต์เบนซินให้ถอดหัวเทียนมาทำความสะอาด<br/>-ติดเครื่องยนต์ อาจติดยากและมีอาการกระตุกดับเป็นจังหวะ หากเครื่องดับให้ติดใหม่และปล่อยให้รถเดินเบาไปสักระยะจนเครื่องเดินเรียบ<br/>-ทดลองเร่งเครื่อง พร้อมเปิดโหลดทั้งหมด (ไฟหน้า-แอร์-วิทยุ) หากเครื่องทำงานปกติก็เป็นอันเสร็จขั้นตอน..<br/><br/>.............................<br/>คอลัมน์ :<mark><b> รู้ก่อนเหยียบ </b></mark><br/>โดย<b> "ช่างเอก"</b><br/>ติดต่อสอบถามข้อมูลโดยตรงที่ changaek_106@hotmail.com<br/><br/> </p>
    </article>
  </body>
</html>