<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/ortadogunun-kiralik-katili-dahlan-icin-kirmizi-bulten-1392046"/>
    <meta property="og:site_name" content="Karar.com"/>
    <meta property="article:published_time" content="2019-11-22T17:12:00+00:00"/>
    <meta property="og:title" content="Ortadoğu'nun kiralık katili Dahlan için kırmızı bülten"/>
    <meta property="og:description" content="Terör örgütü FETÖ'ye finansman sağlayan ve 15 Temmuz darbe girişiminde rol alan Filistinli Muhammed Dahlan için Türkiye kırmızı bülten çıkaracak. Terörden alınacak Dahlan'ın başına 4 milyon ödül konulacak."/>
  </head>
  <body>
    <article>
      <h1>Ortadoğu'nun kiralık katili Dahlan için kırmızı bülten</h1>
      <address>
        <time datetime="2019-11-22T17:12:00+00:00">22 Nov 2019, 17:12</time>
      </address>
      <p>
        <b>Terör örgütü FETÖ'ye finansman sağlayan ve 15 Temmuz darbe girişiminde rol alan Filistinli Muhammed Dahlan için Türkiye kırmızı bülten çıkaracak. Terörden alınacak Dahlan'ın başına 4 milyon ödül konulacak.</b>
      </p>
      <p>Türkiye, Ortadoğu'da yaşanan birçok olayda ismi geçen Filistinli Muhammed Dahlan için kırmızı bültenle arama çıkarmaya hazırlanıyor. İçişleri Bakanı Süleyman Soylu Filistinli Muhammed Dahlan’ın kırmızı kategoriye alınacağını açıklayarak, Dahlan’a ilişki özel çalışmalar başlattıklarını söyledi. Terörden arananlar listesine alınacak Dahlan'ın başına 4 milyon ödül konulacak.</p>
      <p>Mısır'daki darbe, Katar'a uygulanan abluka ve Yemen'deki kanlı saldırılarda adı geçen ve Orta Doğu'nun 'Kiralık Katili' olarak adlandırılan Dahlan için İçişleri Bakanı Süleyman Soylu, "Dahlan ile ilgili bir çalışma yapıyoruz, kırmızı listeye giriyor" dedi.</p>
      <p>
        <b>GENÇ YAŞTA İSRAİL HAPİSHANELERİYLE TANIŞTI</b>
      </p>
      <p>Gazze Şeridi'nin güneyinde yer alan Han Yunus kasabasında 1961'de dünyaya gelen Muhammed Dahlan, Fetih Hareketi içindeki çalışmaları nedeniyle genç yaşta İsrail hapishaneleri ile tanıştı. Hapiste geçirdiği sürede İbranice öğrendi.</p>
      <p>1993'teki Oslo Anlaşması'nın ardından Gazze'de oluşturulan 20 bin kişilik Filistin Önleyici Gücü'nün başına geçerek CIA ve İsrail istihbarat servisleriyle sürekli temas haline giren Dahlan, Yasir Arafat ile rekabet etmeye başladı.</p>
      <p>Dahlan'ın liderlik ettiği önleyici gücün hapishanedeki Hamas üyelerine işkence ettiği iddiaları ve elde ettiği güç nedeniyle Gazze'nin adı "Dahlanistan" olarak anılmaya başladı.</p>
      <p>Filistin'in en tartışmalı ismine yönelik "sınır geçiş noktasından elde edilen gelirlerden bir milyon şekele (yaklaşık bir milyon TL) yakın miktarı zimmetine geçirdiği" iddiaları ise Dahlan hakkında konuşulan ilk yolsuzluk suçlaması değildi.</p>
      <p>
        <b>HAMAS'A KARŞI DAHLAN</b>
      </p>
      <p>ABD ve İsrail ile "şüpheli" ilişkiler geliştiren Dahlan, İsrail'in Gazze'deki işgali boyunca kanlı siyasi hamlelerle pozisyonunu güçlendirmeye devam etti.</p>
      <p>Dahlan'ın "kendi kontrolündeki özel ordusu için Hamas ve diğer İslami gruplara karşı kullanmak üzere ABD ve İsrail'den silah aldığı" iddiaları da büyük yankı uyandırdı.</p>
      <p>İsrail'in 2005'te Gazze'den çekilmesi ve 2006'daki seçimlerin Hamas'ın zaferiyle sonuçlanmasının ardından Dahlan, Fetih saflarında Hamas'a karşı "kanlı ve kirli bir kampanya" başlattı.</p>
      <p>ABD merkezli "Vanity Fair" dergisi, Hamas'ın 2006'daki seçim zaferi sonrasında Washington yönetiminin Hamas'ı iktidardan uzaklaştırmak için hazırladığı komplonun merkezinde Dahlan'ın olduğunu ifade etti.</p>
      <related>
        <a href="https://www.karar.com/guncel-haberler/karsta-3u-eski-4-polise-feto-gozaltisi-1391998"/>
      </related>
      <related>
        <a href="https://www.karar.com/guncel-haberler/suleyman-soylu-fethullah-gulen-vatandasliktan-cikarilacak-1391227"/>
      </related>
    </article>
  </body>
</html>