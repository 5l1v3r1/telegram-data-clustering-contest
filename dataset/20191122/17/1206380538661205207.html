<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/harani-v-prostrenu-special-kulinarske-souteze-nabidne-rozverne-psy-a-fenky"/>
    <meta property="og:site_name" content="eXtra.cz"/>
    <meta property="article:published_time" content="2019-11-22T17:52:00+00:00"/>
    <meta property="og:title" content="Hárání v Prostřenu! Speciál kulinářské soutěže nabídne rozverné psy a fenky"/>
    <meta property="og:description" content="Diváci se mohou těšit na speciální týden. Pochutnají si nejen účastníci, ale i jejich čtyřnozí kamarádi. Prostírat se budou talíře i misky. U prostřeného stolu se totiž sejdou chovatelé a jejich pejsci. Tři ženy a dva muži připraví jako svérázný úkol týdne občerstvení pro pět psů. Komu se to povede nejlépe?"/>
  </head>
  <body>
    <article>
      <h6 class="kicker">Prostřeno</h6>
      <h1>Hárání v Prostřenu! Speciál kulinářské soutěže nabídne rozverné psy a fenky</h1>
      <address><time datetime="2019-11-22T17:52:00+00:00">22 Nov 2019, 17:52</time> by <a rel="author">Eliška Reiglová</a></address>
      <slideshow>
        <figure>
          <img src="https://www.extra.cz/images/thumbs/2d/68/2d681a4-247528-img-4637-0d0000000-0d0000000-1d0000000-1d0000000-sector_2560x0-shrink.jpg"/>
          <figcaption>Psí speciál Prostřena.<cite>FTV Prima</cite></figcaption>
        </figure>
        <figure>
          <img src="https://www.extra.cz/images/thumbs/cb/4c/cb4c8ca-247527-img-4560-jpg-dana-a-2560x0-shrink.jpg"/>
          <figcaption>Příští týden poběží výjimečné Prostřeno.<cite>FTV Prima</cite></figcaption>
        </figure>
        <figure>
          <img src="https://www.extra.cz/images/thumbs/ac/41/ac41dc2-247529-img-4607-jpg-alena-d-2560x0-shrink.jpg"/>
          <figcaption>Bude se jednat o psí speciál.<cite>FTV Prima</cite></figcaption>
        </figure>
        <figure>
          <img src="https://www.extra.cz/images/thumbs/cb/1d/cb1d481-247532-img-4590-jpg-lucia-c-2560x0-shrink.jpg"/>
          <figcaption>Úkolem týdne je ukuchtit pamlsek pro psy.<cite>FTV Prima</cite></figcaption>
        </figure>
        <figcaption>
          <a href="https://www.extra.cz/harani-v-prostrenu-special-kulinarske-souteze-nabidne-rozverne-psy-a-fenky/galerie/4">+ Dalších 10 fotografií</a>
        </figcaption>
      </slideshow>
      <p>
        <b>Diváci se mohou těšit na speciální týden. Pochutnají si nejen účastníci, ale i jejich čtyřnozí kamarádi. Prostírat se budou talíře i misky. U prostřeného stolu se totiž sejdou chovatelé a jejich pejsci. Tři ženy a dva muži připraví jako svérázný úkol týdne občerstvení pro pět psů. Komu se to povede nejlépe?</b>
      </p>
      <p>Podle statistiky jsou Češi největší evropští pejskaři, vždyť kolik čtyřnohých členů domácností jsme za deset let existence pořadu již poznali! Tak proč je nepozvat do hry? Snesou se ale dohromady? Díky pejskům bude natáčení o něco hektičtější a páníčkové budou občas na zhroucení. V centru pozornosti bude hárající fenka Baruška a roztomilý živel Chumlee, zvyklý si svůj rajon pěkně označkovat, spadeno má hlavně na jednu kabelku. Bude mít největší štěstí soutěžící, která šlápla do psího hovínka?</p>
      <p>Hned v pondělí by to mohlo být u první hostitelky Dany a její čivavy Filípka trochu divoké. Poprvé se setkají nejen všichni soupeři, ale i pejsci, kteří se budou muset nejprve pořádně očichat a seznámit. A kromě názorů na jídlo se budou konfrontovat i názory na výchovu mazlíčků nebo na jejich krmení, protože psí občerstvení je zadáním úkolu týdne.</p>
      <related>
        <a href="https://www.extra.cz/hasteriva-italka-drahomira-to-v-prostrenu-schytala-roman-se-do-ni-nevybirave-oprel"/>
      </related>
      <p>O největší rozruch v pořadu se tentokrát nepostarají lidé, ale hárající fenka Bára a neotesané štěně Chumlee, které s oblibou značkuje. Možná právě to, jakým obdobím si Bára prochází, je důvodem, proč Chumlee nejednou počůrá její paničce kabelku. A také je to důvodem k tomu, proč během svého soutěžního večera zavře panička Barunku do klece.</p>
      <p>A kdo to celé vyhraje? Zvítězí dobrá kuchyně, nebo dobré nervy? Po jakém úkolu týdne zůstanou jen prázdné lidské i psí misky? Uvidíte v pořadu <a href="https://www.extra.cz/tema/prostreno">Prostřeno</a> už příští týden.</p>
    </article>
  </body>
</html>