<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/593365/%E2%80%98%E0%A6%87%E0%A6%A8%E0%A7%8D%E0%A6%A6%E0%A7%8D%E0%A6%B0%E0%A7%87%E0%A6%B0-%E0%A6%B8%E0%A6%BF%E0%A6%82%E0%A6%B9%E0%A6%BE%E0%A6%B8%E0%A6%A8-%E0%A6%A6%E0%A6%BF%E0%A6%A4%E0%A7%87-%E0%A6%9A%E0%A6%BE%E0%A6%87%E0%A6%B2%E0%A7%87%E0%A6%93%E2%80%99-%E0%A6%86%E0%A6%B0-%E0%A6%AC%E0%A6%BF%E0%A6%9C%E0%A7%87%E0%A6%AA%E0%A6%BF%E0%A6%B0-%E0%A6%AA%E0%A6%BE%E0%A6%B6%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T17:07:00+00:00"/>
    <meta property="og:title" content="‘ইন্দ্রের সিংহাসন দিতে চাইলেও’ আর বিজেপির পাশে থাকবে না শিবসেনা"/>
    <meta property="og:description" content="দেবরাজ ইন্দ্রের সিংহাসন দিতে চাইলেও আর বিজেপির পাশে শিবসেনা থাকবে না বলে জানিয়েছেন এ দলের আইনপ্রণেতা সঞ্জয় রাউত। এ সময় তিনি দাবি করেন, ভারতের মহারাষ্ট্রে কংগ্রেস, এনসিপি ও শিবসেনা জোট ক্ষমতায় গেলে মুখ্যমন্ত্রীর আসন পাবে তার দল। শুক্রবার (২২ নভেম্বর) সাংবাদিকদের সঙ্গে আলাপকালে তিনি এসব..."/>
  </head>
  <body>
    <article>
      <h1>‘ইন্দ্রের সিংহাসন দিতে চাইলেও’ আর বিজেপির পাশে থাকবে না শিবসেনা</h1>
      <address><time datetime="2019-11-22T17:07:00+00:00">22 Nov 2019, 17:07</time> by <a rel="author">বিদেশ ডেস্ক</a></address>
      <p>
        <b>দেবরাজ ইন্দ্রের সিংহাসন দিতে চাইলেও আর বিজেপির পাশে শিবসেনা থাকবে না বলে জানিয়েছেন এ দলের আইনপ্রণেতা সঞ্জয় রাউত। এ সময় তিনি দাবি করেন, ভারতের মহারাষ্ট্রে কংগ্রেস, এনসিপি ও শিবসেনা জোট ক্ষমতায় গেলে মুখ্যমন্ত্রীর আসন পাবে তার দল। শুক্রবার (২২ নভেম্বর) সাংবাদিকদের সঙ্গে আলাপকালে তিনি এসব বলেন। এক প্রতিবেদনে এসব তথ্য জানিয়েছে সংবাদমাধ্যম টাইমস অব ইন্ডিয়া।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/22/7adaada0459b3a9e8eb9e45b06208043-5dd816782ec2f.jpg"/>
      </figure>
      <p>ক্ষমতা ভাগাভাগি নিয়ে বিরোধের জেরে বিজেপির সঙ্গে সম্পর্ক ছিন্ন করার পর শিবসেনা জোট করেছে এনসিপি ও কংগ্রেসের সঙ্গে। মহারাষ্ট্রের মুখ্যমন্ত্রী হওয়ার প্রশ্নে অনড় রয়েছে তারা।  শুক্রবার শিবসেনার আইনপ্রণেতা সঞ্জয় রাউতকে এক সাংবাদিক বলেন যে, শোনা যাচ্ছে বিজেপি শিবসেনার সঙ্গে মুখ্যমন্ত্রীর আসন ভাগাভাগিতে রাজি হয়েছে। তাহলে আবারও বিজেপির সঙ্গে সমঝোতা হতে পারে কীনা এমন এক প্রশ্নের জবাবে সঞ্জয় জানান, তাদের সঙ্গে আর যাবে না শিবসেনা।</p>
      <p>শিবসেনা নেতা বলেন, ‘সব রকম প্রস্তাবের সময় শেষ হয়ে গেছে।’ এখন মহারাষ্ট্রের মানুষ শিবসেনা প্রধান উদ্ধব থ্যাকারকে মুখ্যমন্ত্রী হিসেবে দেখতে চায় বলে দাবি করেন তিনি। নতুন জোটের এই তিন দল শুক্রবারই সরকার গঠনের দাবি নিয়ে মহারাষ্ট্রের রাজ্যপালের সঙ্গে দেখা করবে কিনা, তা জানতে চাইলে রাউত বলেন, 'মহারাষ্ট্রে তো রাষ্ট্রপতি শাসন চলছে, তাহলে রাজ্যপালের সঙ্গে দেখা করতে যাবো কেনা?'</p>
      <footer>/এইচকে/</footer>
    </article>
  </body>
</html>