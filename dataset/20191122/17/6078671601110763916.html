<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/sibir-raiioni-momenta-1618592.html"/>
    <meta property="og:site_name" content="Cross"/>
    <meta property="article:published_time" content="2019-11-22T17:44:00+00:00"/>
    <meta property="og:title" content="В Сибир студовете отстъпват пред топла вълна от...север!"/>
    <meta property="og:description" content="/КРОСС/ Ако трябва да бъдем напълно обективни, в затоплянето на доста студените централни райони на Сибир в следващите 2-3 дни пръст ще има и Атлантикът. Въздушни маси, носени от активни атлантически вихри, движещи се по арктическите брегове на Азия, вече загряха чувствително Северен Сибир. Там през деня е само минус 6 градуса, докато на юг температурите не превишават минус 25 в някои райони."/>
  </head>
  <body>
    <article>
      <h1>В Сибир студовете отстъпват пред топла вълна от...север!</h1>
      <address>
        <time datetime="2019-11-22T17:44:00+00:00">22 Nov 2019, 17:44</time>
      </address>
      <p>/КРОСС/ Ако трябва да бъдем напълно обективни, в затоплянето на доста студените централни райони на Сибир в следващите 2-3 дни пръст ще има и Атлантикът. Въздушни маси, носени от активни атлантически вихри, движещи се по арктическите брегове на Азия, вече загряха чувствително Северен Сибир. Там през деня е само минус 6 градуса, докато на юг температурите не превишават минус 25 в някои райони.</p>
      <p>Но и тези студове в следващите няколко дни ще отстъпят на по-топлия въздух от съседните места, включително от север. За сравнение, вижте картите на температурните аномалии днес и след 3 -4 дни, анализът и прогнозите са на руските метеоролози от Хитрометцентъра в Москва. Ето така изглежда Сибир в момента:Разбира се, в последните години, все по-топлата Арктика вече не е това, което беше преди 2-3 десетилетия. Както нееднократно напомняме, тя вече е по-топла от обичайното с поне 4-5 градуса, а в отделни периоди, както в някои дни на втората декада на ноември, обширни нейни райони бяха по-топли от обичайното с умопомрачителните 20-25 градуса!</p>
      <p>Освен това, големи акватории на Карско, Чукотско и море Бофорт са значително по-топли от обичайното за края на климатичната есен и дори не са покрити все още изцяло с лед.<br/>Това води до "нервна" и често необичайна циркулация, както и в този случай и сериозно "обърква картите" на зимата, често затопляйки неочаквано единственият останал зимен "генератор на студ" за нашия регион - Сибир.</p>
      <p>Любопитно: Студеният въздух, който в момента понижава температурите у нас, преди 5-6 дни тръгна точно от много студеното сибирско ядро, откъсвайки се от неговата северозападна част.</p>
      <p>След дълго пътуване през Урал, Казахстан, Кавказ и Южна Русия, той достигна и Балканите. Разбира се, по време на пътешествието си той се смесваше със съседни по-топли въздушни маси, затопляше се и в момента има много малко общо с доста студения първоначален сибирски студ.</p>
    </article>
  </body>
</html>