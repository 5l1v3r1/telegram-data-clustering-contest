<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/panasonic-toughpad-fz-g1-odolnejsi-windows-tablet-nenajdete/265112"/>
    <meta property="og:site_name" content="touchIT"/>
    <meta property="article:published_time" content="2019-11-22T17:28:52+00:00"/>
    <meta property="og:title" content="Panasonic Toughpad FZ-G1: Odolnejší Windows tablet nenájdete"/>
    <meta property="og:description" content="Panasonic Toughpad FZ-G1 je tablet, aký bežne v redakcii netestujeme. A pravdepodobne ho ani nenájdete v bežnom obchode. Ponúka totiž extra odolnosť a je určený najmä na pracovné využitie. Vo výbave"/>
  </head>
  <body>
    <article>
      <h1>Panasonic Toughpad FZ-G1: Odolnejší Windows tablet nenájdete</h1>
      <address><time datetime="2019-11-22T17:28:52+00:00">22 Nov 2019, 17:28</time> by <a rel="author">Roman Kadlec</a></address>
      <p>
        <b>Panasonic Toughpad FZ-G1 je tablet, aký bežne v redakcii netestujeme. A pravdepodobne ho ani nenájdete v bežnom obchode. Ponúka totiž extra odolnosť a je určený najmä na pracovné využitie. Vo výbave ho majú napr. pracovníci na nákladnej lodi alebo polícia.</b>
      </p>
      <p>Na Toughpad FZ-G1 sa možno dívať z dvoch uhlov pohľadu. Ako na bežný počítač, keď beriete do úvahy jeho hardvérovú výbavu a tiež aj s dôrazom na pokročilú odolnosť, ktorú ponúka a akú inde nenájdete.</p>
      <p>Tablet má vo výbave 10,1-palcový displej s rozlíšením 1920 × 1200 pixelov. Obrazovka pôsobí odolným dojmom a prežije aj nešetrnejšie zaobchádzanie ako bežné tablety. Zariadenie môžete pomocou nej ovládať aj v rukaviciach, súčasťou balenia je tiež dotykové pero. Displej nás prekvapil najmä vysokým maximálnym jasom, ktorý v rámci nášho testovania dosahoval až 956 cd/m<sup>2</sup>. Toto je výrazne viac, ako ponúkajú bežné notebooky či tablety a aj vďaka takto jasnému displeju je zariadenie vhodné na používanie vonku, a to aj počas jasného slnečného dňa. Panasonic z tohto hľadiska navrhol zariadenie výborne. Naše testovanie tiež prezradilo takmer 70 % pokrytie farebného priestoru sRGB, avšak táto hodnota nie je v tomto prípade prvoradá.</p>
      <p>Panasonic Toughpad FZ-G1 je pomerne rozmerný tablet. Jeho rozmery sú 270 × 188 × 19 mm v najtenšom bode. V najhrubšom bode je to takmer o 10 mm viac. Hmotnosť je 1,2 kg, avšak to je dané aj veľkou batériou a odolnou konštrukciou. Tablet má priamo v základnej výbave pogumované rohy a predné bočné hrany. Zaujímavosťou je už spomenutá batéria, ktorá je vymeniteľná a ľahko ju môžete v prípade potreby vytiahnuť. Na zadnej strane sa nachádza aj popruh, ten je určený pre uchopenie tabletu jednou rukou.</p>
      <figure>
        <img src="https://touchit.sk/wp-content/uploads/2019/11/panasonic-toughpad-3_vyd7_8_2019_nowat-1024x1024.jpg"/>
        <figcaption>Všimnite si fyzické tlačidlá pod displejom</figcaption>
      </figure>
      <h3>Poteší aj výdržou</h3>
      <p>Panasonic Toughpad FZ-G1 spĺňa certifikáciu odolnosti MIL-STD 810G. Znamená to, že zariadenie prežije pád z výšky až 180 cm a fungovať bude v teplotách od -29 °C do 60 °C. Takisto ponúka odolnosť IP65 voči vode a prachu.</p>
      <p>Nami testovaná konfigurácia ponúkala procesor Intel Core i5-6300U, 4 GB RAM a 128 GB úložisko. Panasonic aktuálne ponúka aj modernejší model, ktorý je vybavený procesorom Intel Core i5-7300U, má 8 GB RAM a až 512 GB SSD úložisko. Cena tabletu začína od 2300 eur bez DPH.</p>
      <p>Výsledky testov nájdete v priloženej tabuľke. Reakcie tabletu boli svižné, bežnú kancelársku prácu či prezentáciu multimédií zvládol bez problémov. Ovládanie pomocou stylusu je trochu ťažkopádnejšie v porovnaní so systémom Android alebo iOS, avšak dá sa na to zvyknúť. Súčasťou základného balenia nie je klávesnica – môžete síce použiť ľubovoľnú Bluetooth klávesnicu, avšak pre zachovanie odolnosti je vhodnejšia oficiálna odnímateľná klávesnica. Tablet obsahuje na tento účel špeciálny konektor na spodnej hrane.</p>
      <p>Počas testovania sme ocenili aj dlhú výdrž batérie. V prípade kancelárskeho testu v aplikácii PCMark 10 sme pri jase na úrovni 500 cd/m<sup>2</sup> namerali výdrž 7 hodín a 40 minút. V prípade prehrávania videa pri maximálnom jase bola výdrž 5 hodín a 44 minút. Výrobca uvádza výdrž až 11 hodín.</p>
      <p>V záťaži sme namerali hodnotu procesora na úrovni 77 °C. Toughpad je vybavený ventilátorom, počas chladenia ho bolo počuť. Pri bežnom tablete na kancelárske použitie by nám to prekážalo, vonku však tento zvuk prehluší okolie.</p>
      <p>Panasonic Toughpad FZ-G1 má vo výbave USB 3.0 port, HDMI výstup a 3,5 mm jack. Výrobca však ponúka aj iné konfigurácie, ktoré môžu obsahovať aj čítačku pamäťových kariet a ďalšiu výbavu.</p>
      <figure>
        <img src="https://touchit.sk/wp-content/uploads/2019/11/Panasonic-FZ-G1_nowat-1024x768.jpg"/>
        <figcaption>Toughpad je skutočne odolný tablet, je to vidieť hneď na prvý pohľad</figcaption>
      </figure>
      <table bordered="">
        <tr>
          <td>
            <b>Model</b>
          </td>
          <td>
            <b>Panasonic Toughpad FZ-G1</b>
          </td>
        </tr>
        <tr>
          <td>Displej</td>
          <td>10,1″, TFT, 1920 × 1200 px, 60 Hz</td>
        </tr>
        <tr>
          <td>CPU / GPU</td>
          <td>Intel Core i5-6300U / Intel HD Graphics 520</td>
        </tr>
        <tr>
          <td>Operačná pamäť / Úložisko</td>
          <td>4 GB RAM / 128 GB SSD</td>
        </tr>
        <tr>
          <td>Konektivita</td>
          <td>USB 3.0, HDMI, 3,5 mm jack</td>
        </tr>
        <tr>
          <td>Rozmery a hmotnosť</td>
          <td>270 × 188 × 19 mm / 1,2 kg</td>
        </tr>
        <tr>
          <td>
            <b>Test – Benchmarky</b>
          </td>
          <td/>
        </tr>
        <tr>
          <td>PCMark 10 – Rozšírený test</td>
          <td>1 680</td>
        </tr>
        <tr>
          <td>Výdrž batérie – Práca / Video</td>
          <td>7:40 / 5:44</td>
        </tr>
        <tr>
          <td>3DMark – Sky Diver</td>
          <td>3 048</td>
        </tr>
        <tr>
          <td>Night Raid</td>
          <td>3 203</td>
        </tr>
        <tr>
          <td>
            <b>Test – Displej a maximálne teploty</b>
          </td>
          <td/>
        </tr>
        <tr>
          <td>Minimálny / maximálny jas</td>
          <td>11,54 / 956,44 lúmenov</td>
        </tr>
        <tr>
          <td>Pokrytie farebných priestorov</td>
          <td>68,3 % sRGB, 48,1 % Adobe RGB, 49,3 % DCI P3</td>
        </tr>
        <tr>
          <td>Teplota CPU v záťaži</td>
          <td>77 °C</td>
        </tr>
      </table>
      <h3>Verdikt</h3>
      <p>Panasonic Toughpad FZ-G1 je unikátny tablet so systémom Windows 10, ktorý vyniká najmä vysokou odolnosťou. Tento tablet nie je určený na domáce použitie. Ide o výbavu pre pracovníkov do náročných podmienok. V rámci testovania sme ocenili vysoký maximálny jas displej a dlhú výdrž batérie. V kombinácii s vysokou odolnosťou tak ide o rozumne navrhnutý pracovný nástroj.</p>
      <p>Zapožičal: Panasonic</p>
      <p>Cena: Od 2300 € bez DPH</p>
      <related>
        <h4>Súvisiace články</h4>
        <a href="https://touchit.sk/google-konci-s-dalsou-sluzbou-uz-tento-rok/265183"/>
        <a href="https://touchit.sk/recenzia-aoc-g2868pqu/264497"/>
        <a href="https://touchit.sk/huawei-mate-x-sa-tesi-velkemu-zaujmu-dalsia-varka-sa-vypredala-v-priebehu-par-sekund/265096"/>
      </related>
    </article>
  </body>
</html>