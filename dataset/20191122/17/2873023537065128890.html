<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220114"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T17:55:00+00:00"/>
    <meta property="og:title" content="Συνάντηση Μητσοτάκη με εφοπλιστές για δωρεά με σκοπό την ενίσχυση περιπολιών"/>
    <meta property="og:description" content="Συνάντηση με τη αντιπροσωπεία της Ένωσης Ελλήνων Εφοπλιστών είχε ο πρωθυπουργός για τη δωρεά 10 ταχύπλοων σκαφών προς το Λιμενικό με σκοπό τον έλεγχο των θαλασσίων συνόρων."/>
  </head>
  <body>
    <article>
      <h1>Συνάντηση Μητσοτάκη με εφοπλιστές για δωρεά με σκοπό την ενίσχυση περιπολιών</h1>
      <address><time datetime="2019-11-22T17:55:00+00:00">22 Nov 2019, 17:55</time> by <a rel="author">efsyn.gr</a></address>
      <p>Συνάντηση με τη αντιπροσωπεία της Ένωσης Ελλήνων Εφοπλιστών (ΕΕΕ) είχε ο πρωθυπουργός για τη δωρεά 10 ταχύπλοων σκαφών Rafnar 1100 Cabin Bulletproof προς το Λιμενικό Σώμα με σκοπό την ενίσχυση των περιπολιών και τον αποτελεσματικότερο έλεγχο των θαλασσίων συνόρων της χώρας.</p>
      <p>Κατά τη διάρκεια των συνομιλιών στο Μέγαρο Μαξίμου υπογράφηκε η σχετική σύμβαση με τον υπουργό Οικονομικών, Χρήστο Σταϊκούρα και τον υπουργό Ναυτιλίας, Γιάννη Πλακιωτάκη, για την παραχώρηση των νέων ταχύπλοων.</p>
      <p>Ο Κυριάκος Μητσοτάκης δήλωσε πως η «η δωρεά, 10 καινούργιων σκαφών θα ενισχύσει ουσιαστικά τις προσπάθειές μας για τον αποτελεσματικότερο έλεγχο των θαλασσίων συνόρων μας. Σε μια περίοδο, που δεν χρειάζεται να σας το πω, είναι εξαιρετικά κρίσιμη. Τα σκάφη αυτά, από ότι έχω ενημερωθεί, θα είναι ό,τι πιο σύγχρονο θα διαθέτει το Λιμενικό Σώμα, με πλήρη εξοπλισμό, με θερμικές κάμερες και με τη δυνατότητα να ανταποκριθούν στις πλέον αντίξοες συνθήκες.</p>
      <p>»Και πάλι θέλω να σας πω ένα μεγάλο ευχαριστώ, εύχομαι αυτή η κίνησή σας να βρει μιμητές, εξάλλου όλοι σας και συλλογικά ως Ένωση αλλά και ατομικά, είστε συνεχιστές μιας μεγάλης παράδοσης προσφοράς στην πατρίδα, από ανθρώπους που έχουν διακριθεί ιδιαίτερα στον επιχειρηματικό τομέα».</p>
      <p>Από την κυβέρνηση σημειώνουν πως τα πρώτα πέντε σκάφη θα παραδοθούν ως το καλοκαίρι του 2020 και τα επόμενα πέντε εντός του πρώτου τριμήνου του 2021. Είναι ό,τι πιο σύγχρονο θα διαθέτει το Λιμενικό Σώμα με πλήρη εξοπλισμό και δυνατότητα να πλέουν και στις πιο αντίξοες καιρικές συνθήκες.</p>
      <p>Σημειώνεται ότι τα νέα ταχύπλοα, ισλανδικής σχεδίασης και συνολικής ισχύος 900 ίππων, είναι παντός καιρού και αβύθιστα ενώ διαθέτουν, μεταξύ άλλων, θερμικές κάμερες, αντιβαλλιστική προστασία στην καμπίνα και στα παράθυρα ενώ το εσωτερικό τους μπορεί να διασκευαστεί για τη μεταφορά ασθενών και τραυματιών.</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/215368"/>
        <a href="https://www.efsyn.gr/node/215025"/>
        <a href="https://www.efsyn.gr/politiki/kybernisi/212561_nea-ethniki-stratigiki-gia-tin-energeia-kai-klima"/>
        <a href="https://www.efsyn.gr/politiki/kybernisi/211599_ektakti-syskepsi-sto-maximoy-gia-prosfygiko"/>
        <a href="https://www.efsyn.gr/politiki/kybernisi/203861_nea-atzenta-diaheirisis-toy-prosfygikoy"/>
        <a href="https://www.efsyn.gr/politiki/kybernisi/203705_syskepsi-sto-maximoy-gia-metanasteytiko"/>
      </related>
    </article>
  </body>
</html>