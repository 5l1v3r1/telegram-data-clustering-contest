<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/lekarne-v-moskve-ponukaju-lieky-na-uver-s-urokom-23-percent.html"/>
    <meta property="og:site_name" content="TREND.sk"/>
    <meta property="article:published_time" content="2019-11-22T17:58:00+00:00"/>
    <meta property="og:title" content="Lekárne v Moskve ponúkajú lieky na úver s úrokom 23 percent"/>
    <meta property="og:description" content="Priamo v lekárni je možné vybaviť si pôžičku od 42,5 do 4 259 eur"/>
  </head>
  <body>
    <article>
      <h1>Lekárne v Moskve ponúkajú lieky na úver s úrokom 23 percent</h1>
      <address><time datetime="2019-11-22T17:58:00+00:00">22 Nov 2019, 17:58</time> by <a rel="author">ČTK</a></address>
      <p>
        <b>Ruská sieť lekární Samson-farma začala v spolupráci s bankou MTS poskytovať spotrebiteľské úvery na nákupy liekov. Priamo v lekárni je možné vybaviť si pôžičku od troch do 300-tisíc rubľov (od 42,5 do 4 259 eur) na tri mesiace až jeden rok s úrokovou sadzbou 23 percent ročne, píšu noviny Kommersant.</b>
      </p>
      <p>Banka spresnila, že tieto úvery sú zatiaľ dostupné len v niekoľkých moskovských pobočkách. Budúci rok tento experiment vyhodnotí a rozhodne sa, či službu sprístupní aj v ďalších.</p>
      <p>Pôžička je podľa siete určená ľuďom, ktorí bezodkladne potrebujú lieky drahšie než 500 rubľov (vyše sedem eur), na ktoré pripadá viac ako štvrtina tržieb siete. Lekárenský reťazec čaká, že úvery by mohli prilákať ďalších zákazníkov a zvýšiť zisk o päť až desať percent.</p>
      <related>
        <a href="https://www.etrend.sk/firmy/tabletka-aj-o-polnoci-na-slovensku-mame-prvy-lekarensky-automat.html"/>
        <a href="https://www.etrend.sk/firmy/amazon-vyskusa-lieky-kupuje-si-internetovu-lekaren.html"/>
      </related>
      <p>Tento rok po prvý raz od roku 2015 predaje liekov v ruských lekárňach klesli o 1,5 percenta. Ruský denník Kommersant však upozornil, že väčšinu dlhodobo užívaných liekov, na ktoré by sa pôžička mohla hodiť najviac, poskytuje štát bezplatne a že veľké nákupy v lekárňach je jednoduchšie zaplatiť bežnou kreditnou kartou.</p>
      <p>Samson-farma zahŕňa 70 pobočiek v Moskve. Novým majiteľom siete sa minulý rok stal Alexandr Larin, ktorého spájajú so spoločnosťou Erkafarm, ktorá je s asi 1 200 pobočkami lekární považovaná za tretieho najväčšieho hráča na ruskom trhu, s takmer päťpercentným podielom a obratom vo výške 30 miliárd rubľov (426 miliónov eur).</p>
      <p>Podľa analytikov vlani trh spotrebiteľských úverov v Rusku narástol o pätinu a k 1. júlu tohto roka celková výška týchto pôžičiek dosiahla 258 miliárd rubľov (3,6 miliardy rubľov).</p>
    </article>
  </body>
</html>