<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/22/autoritet-vs-autoritaert/"/>
    <meta property="og:site_name" content="Document"/>
    <meta property="article:published_time" content="2019-11-22T17:30:25+00:00"/>
    <meta property="og:title" content="Autoritet vs autoritært"/>
    <meta property="og:description" content="Vi mennesker er under livslang læring. Personlig har jeg opplevd en folkeskole hvor bibelhistorie var en helt sentral del. Vi tegnet hele Bibelen. De beste tegningene ble hengt opp. Jeg husker fremdeles noen av disse tegningene: Kornaksene som bøyer seg for Josef, Moses i en flettet kurv på Nilen. Malende bilder."/>
  </head>
  <body>
    <article>
      <h1>Autoritet vs autoritært</h1>
      <address><time datetime="2019-11-22T17:30:25+00:00">22 Nov 2019, 17:30</time> by <a rel="author">Hans Rustad</a></address>
      <figure>
        <img src="https://www.document.no/wp-content/uploads/2019/11/paris-1-ar-gule-vester-denis-prezat-avenir-pictures-abacapresscom-1024x684.jpg"/>
        <figcaption>
          <i>Ettårsdagen for de gule vestene – gilets jaunes- i Paris. nær  Place d ‘Italie,  16. november 2019.  Bildet kunne vært tatt i 68, da studentene var nær ved å velte regjeringen. De gule vesten er 68’ernes nemesis. Men at dagens styresmakter skulle ha noe ansvar for vreden blant folk, sitter svært langt inne. Observer Madrons mimikk. 68’erne tillater seg alle mulige tricks for å slippe unna. Foto: Denis Prezat/Avenir / Abacapress/Scanpix</i>
        </figcaption>
      </figure>
      <p>Vi mennesker er under livslang læring. Personlig har jeg opplevd en folkeskole hvor bibelhistorie var en helt sentral del. Vi tegnet hele Bibelen. De beste tegningene ble hengt opp. Jeg husker fremdeles noen av disse tegningene: Kornaksene som bøyer seg for Josef, Moses i en flettet kurv på Nilen. Malende bilder.</p>
      <p>Slik ble historien i Bibelen en del av vår identitet. De ble også autoriteter uten at vi var klar over hva autoriteter var. Men det var innlysende: Du skal ikke slå ihjel.</p>
      <p>Red. ble del av den store vekkelsen som gikk over landet på 60- og 70-tallet, for å låne Dag Solstads uttrykk. Men for meg var USA større enn Beijing.</p>
      <p>Nå er det igjen USA det handler om.  Det som skjer er at 68’ernes hegemoni smuldrer. For den som var med for førti år siden er det ikke vanskelig å dra kjensel på nemesis.</p>
      <p>
        <b>Rivningsprosjekt</b>
      </p>
      <p>De/vi hadde som prosjekt å rive autoritetene. Men antiautoritære får nye autoriteter selv om de utgir seg for å være egalitære.</p>
      <p>Norge er et typisk eksempel: Ingen snakker mer om likestilling og likeverd enn det offisielle Norge. Og likevel blir forskjellene større og større. De materielle forskjellene er én ting. Noe annet er de åndelige og maktpolitiske. Hvem er det som «snakker»? Hvem er det som bestemmer hva som skal sies? Avstanden mellom de som får mene noe og de tause avmektige har aldri vært større. Det er det virkelige forskjells-Norge.</p>
      <p>Document jobber mot denne eliten som ikke vil vite av noe annet enn deres eget prosjekt, og når de ser det «lekker», stenger de ned kritikken.</p>
      <p>
        <b>En ny autoritet </b>
      </p>
      <p>Det de frykter aller mest er at det skal oppstå en ny autoritet. En de ikke kan kontrollere.</p>
      <p>Det er et håpløst foretagende som er dømt til å mislykkes. Det er som å gå til krig mot vår egen identitet og historie. Det er også å legge seg på tvers av det store som skjer i vår tid: Trump og Israel.</p>
      <p>Når Israel var og er sentral for forståelsen av vår egen historie er det fordi Israel ikke er noe vanlig land. Det er jødenes hjem. Jødene har kommet hjem etter 2.000 års utlendighet.</p>
      <p>Red. hadde gleden av å være med 16 andre på tur til Israel 19.-26. oktober. Jeg bodde i Jerusalem på begynnelsen av åttitallet på et stipend fra UD, men førti år er lang tid. Byene var ikke til å kjenne igjen.</p>
      <p>Israel er en suksess. Det har nådd et modent nivå hvor israelerne er selvsikre. De har overlevd i et tøft nabolag hvor mange ikke vil dem vel. Hvis de ikke hadde vært tøffe ville de gått under.</p>
      <p>Den ideologien som Norge og Vest-Europa styres etter oppfatter Israel som en trussel og fare: Israel setter sine egne først. Det gjør også Trump med Amerika.</p>
      <p>
        <b>Tog</b>
      </p>
      <p>Trumps innrømmelser til Israel er noe mer enn gester fra et vennligsinnet land. De er basert på en forståelse av historien. Å kalle jødene for okkupanter i Israel er meningsløst. Det er å sette seg opp mot Bibelens autoritet og historien.</p>
      <p>Bare det å nevne Bibelen som autoritet utløser spott og latter. Men vi har skjønt det nå: Det er noe de er redd. De er redd kraften i Den store fortellingen: Fra Edens have, Noah, Moses, Profetene og Jesus.</p>
      <p>Norge har kommet så langt ned ad en ny hedensk vei at det er på tide å stige av.</p>
      <p>Venstresiden overtok toget og vi merket ikke helt hvor det bar hen. Var det ikke litt kult med trass? Vi anerkjente ingen gamle stentavler. De siste tredve år har resten av det politiske Norge kommet etter. De anerkjenner heller ikke autoriteten til gamle, hvite menn. I stedet setter de FN, EU, overnasjonale konvensjoner og menneskerettigheter.</p>
      <p>Man må si som Stalin sa om Paven: Hvor mange divisjoner har FN?</p>
      <blockquote>I dag er det 30 år siden FNs konvensjon om barnets rettigheter ble enstemmig vedtatt blant verdensledere. I den forbindelse har UNICEF Norge, som verdens første, lagret barnerettighetene i syntetiskDNA. Kapselen med DNA-et ble i dag lagret i gruvehvelvet i Longyearbyen.<br/><br/>– UNICEF har sørget for at barns rettigheter er lagret på verdens både sikreste måte – og sikreste sted, sier generalsekretær i UNICEF Norge, Camilla Viken. (NTB 20. nov)</blockquote>
      <p>Hvem skal beskytte disse rettighetene i fremtiden? Tror FN at det har en virkning at de er nedskrevet? Forstår FN hvordan sivilisasjoner oppstår? Tror de det er bare ord?</p>
      <p>
        <b>Glidebane</b>
      </p>
      <p>Hvis man ser på hvem som har flertallet i disse overnasjonale organisasjonene så ser man at Norge havner på parti med Organisasjonen av islamske stater, FN- og EU-byråkratet.</p>
      <p>Opprinnelsen til dette feilgrepet finner vi i autoritet og utskifting av autoritet. Den norske eliten tror at autoriteter er som å skifte skjorte.</p>
      <p>Dette skiftet går nå med ekspressfart i Norge. Det går knapt en dag uten bevis på at julefest blir til vinterfest, at gamle forestillinger om kjønn og ekteskap må endres. At barn helt ned i barnehaven skal kjenne etter om de ikke føler seg som motsatt kjønn og er i feil kropp.</p>
      <p>For oss som levde på 60-tallet er dette gjenkjennelig: Det er radikalisering. Akkurat som vi på 60-tallet trodde på allmannamøter og kollektive løsninger er vår elite i gang med det samme. Det gikk dårlig den gangen.</p>
      <p>Forskjellen er at det nå er de styrende i samfunnet som er drivende. Konsekvensene blir mye større.</p>
      <p>
        <b>Riksrett mot Erna?</b>
      </p>
      <p>Norske medier heier på riksrettssaken mot Trump. Men hva med Erna? Hvis det er legitimt å stille USAs president for retten for å ha snakket med Ukrainas president om korrupsjonssamrøre mellom Kiev og Washington, hva da med Erna og norske regjeringer som har endret ikke bare Norges karakter, men dets verdigrunnlag til det ugjenkjennelige?</p>
      <p>De vil selvsagt benekte at det er tilfellet. Men hvis det er legitimt å delegitimere USAs president, dvs ikke anerkjenne ham som en lovlig valgt president, hvorfor skulle det ikke være legitimt å ikke-anerkjenne Erna?</p>
      <p>Det er her det autoritære kommer inn, for den norske eliten avviser problemstillingen. De nekter å godkjenne at det er sammenlignbart grunnlag.</p>
      <p>Men la oss tørt konstatere: Det finnes en betydelig og økende del av befolkningen som er enige med oss: Norge har gått fra å være et tradisjonssamfunn med egne autoriteter, til å bli et stadig mer autoritært samfunn med fremmede guder.</p>
      <p>Eliten blir sint hvis du sier dette. Men gyldigheten av påstanden forsvinner ikke.</p>
      <p>
        <b>Vannprøven</b>
      </p>
      <p>«Vannprøven» er selvsagt om de tillater motstridende versjoner av virkeligheten. (I middelalderen kunne man bevise sin uskyld gjennom å bli hivd i vannet eller bære jernbyrd).</p>
      <p>Det er her USA og krigen mot Trump kommer inn. Document har i tre år fulgt kampen mot Trump på nært hold. Men det er ikke mulig å forstå hva det handler om hvis man kun følger norske medier. Ifølge dem har Pelosi, Hillary og Obama helt rett. Bare tanken på at Obama skulle ha orkestrert et kupp mot etterfølgeren er hårreisende.</p>
      <p>Norske institusjoner – især mediene – består ikke vannprøven. De synker.</p>
      <p>Slik går det når man forkaster en autoritet som er overlevert opp gjennom historien, og velger seg en ny.</p>
      <p>Det begynte middelklassens barn med på 60-tallet. De ble «frigjorte». De har fått hele eliten med på frigjøringsprosjektet og for å holde skuta flytende blir de stadig mer autoritære.</p>
      <p>
        <b>Frivillig respekt</b>
      </p>
      <p>Autoriteter lever fordi folk respekterer dem uten tvang. 68’erne som skulle være de mest anti-autoritære noensinne blir autoritære fordi de trodde de kunne konstruere nye. Men man kan ikke konstruere autoriteter. De oppstår i et samspill mellom overleverte fortellinger og trosforestillinger.</p>
      <p>Når de som skal undervise oss gjør det gjennom å rakke ned på vår egen historie, er det noe fundamentalt galt.</p>
      <p>Svært mange, et flertall? avviser denne skyld og skam-kulturen som nå brer seg.</p>
      <p>Men det holder ikke å bygge på noe negativt.</p>
      <p>Vi må ha det positive i bunnen. Det første man må gjøre er å gjenreise språket. Uten å gi ordene tilbake sin rette mening, er det umulig å kommunisere.</p>
      <p>Disse ordene springer ut av erfart liv, kalt historie og kultur.</p>
      <p>Vi driver derfor en samtidsarkeologi – og kobler oss tilbake til de historiske sammenhengene som vi ser ligger der.</p>
      <p>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">Forhåndsbestill Halvor Foslis nye bok til spesialpris her!</a>
      </p>
      <figure>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">
          <img src="https://www.document.no/wp-content/uploads/2019/11/halvor-fosli-annonse.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2017/10/23/hvilket-europa-hvilket-usa/"/>
        <a href="https://www.document.no/2019/09/17/valg-i-israel-handler-om-mer-enn-israel/"/>
        <a href="https://www.document.no/2009/12/16/ekstremistan_ii/"/>
        <a href="https://www.document.no/2017/01/16/selvtekt-ovenfra/"/>
        <a href="https://www.document.no/2016/12/13/forsok-pa-a-forklaring/"/>
        <a href="https://www.document.no/2012/02/05/den-gamle-og-den-nye-pakt/"/>
        <a href="https://www.document.no/2019/10/12/mote-ved-milepaelen/"/>
        <a href="https://www.document.no/2015/09/22/instinkter-og-autoritaere-fristelser/"/>
        <a href="https://www.document.no/2009/02/26/overjeg_og_demokratisk_undersk/"/>
        <a href="https://www.document.no/2011/08/18/erna-solberg-kritiseres-for-misbruk-av-historien/"/>
      </related>
    </article>
  </body>
</html>