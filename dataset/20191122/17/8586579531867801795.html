<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/trumptan-ilginc-hong-kong-aciklamasi-257510h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T17:38:00+00:00"/>
    <meta property="og:title" content="Trump'tan ilginç Hong Kong açıklaması!"/>
    <meta property="og:description" content="ABD Başkanı Donald Trump, Çin'in Hong Kong Özel İdari Bölgesi'ndeki hükümet karşıtı protestolara ilişkin yaptığı değerlendirmede, &quot;Ben olmasaydım, Hong Kong 14 dakikada yeryüzünden silinmiş olurdu.&quot; dedi."/>
  </head>
  <body>
    <article>
      <h1>Trump'tan ilginç Hong Kong açıklaması!</h1>
      <address><time datetime="2019-11-22T17:38:00+00:00">22 Nov 2019, 17:38</time> by <a rel="author">Yeni Çağ Gazetesi</a></address>
      <p>
        <b>ABD Başkanı Donald Trump, Çin'in Hong Kong Özel İdari Bölgesi'ndeki hükümet karşıtı protestolara ilişkin yaptığı değerlendirmede, "Ben olmasaydım, Hong Kong 14 dakikada yeryüzünden silinmiş olurdu." dedi.</b>
      </p>
      <p>ABD Başkanı Donald Trump, Fox News kanalında yayımlanan "Fox &amp; Friends" programına telefonla bağlanarak, Hong Kong'daki protestolara ilişkin açıklamalarda bulundu.</p>
      <p>Çin'e karşı Hong Kong'u koruduğunu öne süren Trump, "Ben olmasaydım, Hong Kong 14 dakikada yeryüzünden silinmiş olurdu." diye konuştu.</p>
      <p>Trump, "Çin Devlet Başkanı Şi Cinping, Hong Kong'un dışında bir milyon asker tutuyor ve sırf ben istedim diye bu askerler içeri girmiyor. Ben Şi'ye 'Lütfen bunu yapma, bunun ticaret anlaşmasına çok büyük olumsuz etkisi olur' dedim." ifadelerini kullandı.</p>
      <p>
        <b>"ÇİN LİDERİ Şİ'NİN DE YANINDAYIM"</b>
      </p>
      <p>Çin ile yapılacak bir ticaret anlaşmasının önemli olduğunu vurgulayan Trump, "Hong Kong'un yanında durmalıyız ama ben aynı zamanda Çin lideri Şi'nin de yanındayım." değerlendirmesinde bulundu.</p>
      <p>Trump, Cumhuriyetçi Senatör Marco Rubio tarafından sunulan ve Kongrenin her iki kanadından da geçen "Hong Kong İnsan Hakları ve Demokrasi Yasası" başlıklı yasa tasarısını imzalayıp imzalamayacağına ilişkin soruyu ise yanıtsız bıraktı.</p>
      <p>Tasarı, Hong Kong'daki gösterilerde uygulanan şiddet ve insan hakları ihlallerinden sorumlu olan Çinli yetkililere yaptırım uygulanmasını öngörüyor.</p>
      <p>
        <b>"DEMOKRATLAR BENİ AZLEDERSE ÇILDIRMIŞLAR DEMEKTİR"</b>
      </p>
      <p>ABD Başkanı Trump, hakkında yürütülen azil soruşturması hakkında ise, "Demokratlar beni azlederse çıldırmışlar demektir." değerlendirmesinde bulundu.</p>
      <related>
        <a href="https://www.yenicaggazetesi.com.tr/trumptan-mali-kayit-aciklamasi-gorecekleri-tek-sey-257384h.htm"/>
        <a href="https://www.yenicaggazetesi.com.tr/akpnin-trumpa-destegi-suruyor-256480h.htm"/>
        <a href="https://www.yenicaggazetesi.com.tr/uluc-ozulker-trump-taviz-vermedi-256443h.htm"/>
        <a href="https://www.yenicaggazetesi.com.tr/trumpin-azil-sorusturmasi-kongrede-256246h.htm"/>
      </related>
    </article>
  </body>
</html>