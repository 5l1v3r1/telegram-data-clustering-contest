<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260289/gynaika-prospoiithike-oti-paraggelnei-pitsa-gia-na-eidopoiisei-tin-astynomia-pos-kindyneyei"/>
    <meta property="og:site_name" content="LiFO"/>
    <meta property="article:published_time" content="2019-11-22T17:50:00+00:00"/>
    <meta property="og:title" content="Γυναίκα προσποιήθηκε ότι παραγγέλνει πίτσα για να ειδοποιήσει την αστυνομία πως κινδυνεύει"/>
    <meta property="og:description" content="Μια γυναίκα στις ΗΠΑ κατάφερε να ειδοποιήσει την αστυνομία για περιστατικό ενδοοικογενειακής βίας, προσποιούμενη πως παραγγέλνει πίτσα"/>
  </head>
  <body>
    <article>
      <h1>Γυναίκα προσποιήθηκε ότι παραγγέλνει πίτσα για να ειδοποιήσει την αστυνομία πως κινδυνεύει</h1>
      <h2>Μια γυναίκα στις ΗΠΑ κατάφερε να ειδοποιήσει την αστυνομία για περιστατικό ενδοοικογενειακής βίας, προσποιούμενη πως παραγγέλνει πίτσα</h2>
      <address><time datetime="2019-11-22T17:50:00+00:00">22 Nov 2019, 17:50</time> by <a rel="author">NEWSROOM</a></address>
      <p>
        <b>Μια γυναίκα που βρέθηκε σε περιστατικό <a href="https://www.lifo.gr/tags/%CE%95%CE%BD%CE%B4%CE%BF%CE%BF%CE%B9%CE%BA%CE%BF%CE%B3%CE%B5%CE%BD%CE%B5%CE%B9%CE%B1%CE%BA%CE%AE+%CE%B2%CE%AF%CE%B1">ενδοοικογενειακής βίας</a> κατάφερε να καλέσει την αστυνομία χωρίς ο δράστης να το καταλάβει, προσποιούμενη πως παραγγέλνει πίτσα.</b>
      </p>
      <p>Οι αστυνομικοί στο Όρεγκον του Οχάιο επιδοκίμασαν την πράξη της και το πόσο γρήγορα σκέφτηκε, καθώς έτσι κατάφεραν να συλλάβουν τον φερόμενο δράστη της κακοποίησης.</p>
      <p>Η γυναίκα, της οποίας το όνομα δεν έγινε γνωστό, είπε σε τοπικά μέσα ενημέρωσης πως εκείνη την στιγμή δεχόταν επίθεση η μητέρα της.</p>
      <p>Η συγκεκριμένη τακτική του για να τηλεφωνήσει κάποιος διακριτικά στην άμεσο δράση κυκλοφορεί στο ίντερνετ εδώ και πολλά χρόνια, αλλά αυτή είναι μια σπάνια περίπτωση όπου επιβεβαιώθηκε πως όντως λειτουργεί. Οι αρχές έχουν προειδοποιήσει στο παρελθόν πως η στρατηγική δεν εγγυάται πως η απόπειρα θα λειτουργήσει, καθώς οι τηλεφωνητές στην αστυνομία δεν είναι εκπαιδευμένοι να αναγνωρίζουν μια παραγγελία πίτσας ως γνήσια έκκληση για βοήθεια.</p>
      <p>Στην προκειμένη περίπτωση, ο άνθρωπος που απάντησε στην κλήση, είπε πως αρχικά νόμιζε ότι η γυναίκα είχε καλέσει λάθος νούμερο. Όταν εκείνη επέμεινε πως έχει τηλεφωνήσει στον σωστό αριθμό, τότε μόνο κατάλαβε τι συνέβαινε, κυρίως επειδή είχε διαβάσει παρόμοια σενάρια στα social media. «Το βλέπεις στο Facebook αλλά δεν είναι κάτι που έχει εκπαιδευτεί κανείς γι' αυτό. Άλλοι τηλεφωνητές μού είπαν πως δεν θα είχαν καταλάβει τι γίνεται», εξηγεί ο Tim Teneyck.</p>
      <p>
        <b>Η συνομιλία στο τηλεφώνημα με την γυναίκα</b>
      </p>
      <p>Teneyck: Oregon 911</p>
      <p>Γυναίκα: Θα ήθελα να παραγγείλω μια πίτσα στην [διεύθυνση τάδε].</p>
      <p>Teneyck: Καλέσατε το 911 για να παραγγείλετε πίτσα;</p>
      <p>Γυναίκα: Ναι. Διαμέρισμα [τάδε].</p>
      <p>Teneyck: Αυτό είναι λάθος νούμερο για πίτσα...</p>
      <p>Γυναίκα: Όχι, όχι, όχι, δεν καταλαβαίνετε.</p>
      <p>Teneyck: Τώρα καταλαβαίνω.</p>
      <p>Αργότερα στην κλήση, η γυναίκα βρήκε μερικούς δημιουργικούς τρόπους για να απαντάει στις ερωτήσεις Ναι/¨οχι που της έκανε ο Τeneyck, σχετικά με το πόσο κινδυνεύει και τι είδους βοήθεια χρειάζονται.</p>
      <p>Teneyck: Ο άλλος είναι ακόμη εκεί;</p>
      <p>Γυναίκα: Ναι, χρειάζομαι μεγάλη πίτσα.</p>
      <p>Teneyck: Εντάξει. Γιατρό, χρειάζεστε γιατρό;</p>
      <p>Γυναίκα: Όχι, με πεπερόνι.</p>
      <p>
        <b>Πότε ξεκίνησε η ιδέα για παραγγελία πίτσας</b>
      </p>
      <p>Είναι ασαφές πότε και πώς ξεκίνησε η ιδέα με την παραγγελία πίτσας, αλλά ένα παρόμοιο σενάριο είχε χρησιμοποιήσει ένα καταφύγιο γυναικών στη Νορβηγία το 2010, στην διαφημιστική του καμπάνια.</p>
      <p>Τέσσερα χρόνια αργότερα, κάποιος χρήστης του Reddit, που υποστήριξε ότι είναι τηλεφωνητής της αστυνομίας γνωστοποίησε έναν αντίστοιχο διάλογο, με το ποστ να αναπαράγεται από πολλά μέσα ενημέρωσης, φτάνοντας να γίνει το 2015 διαφήμιση στο Super Bowl σχετικά με την ενδοοικογενειακή βία.</p>
      <p>Από την πλευρά της η αστυνομία έσπευσε να διευκρινίσει πως το προσωπικό της δεν είναι εκπαιδευμένο ώστε να αναγνωρίζει συγκεκριμένες κωδικές λέξεις ή σενάρια και πως είναι επικίνδυνο να περιμένει κανείς πως «μυστικές φράσεις» θα γίνουν αντιληπτές. Βέβαια τόνισαν πως οι τηλεφωνητές δεν κλείνουν την γραμμή όταν καλεί κάποιος, οπότε το πρώτο που θα πρέπει να κάνει κάποιος είναι να πει την τοποθεσία του.</p>
      <figure>
        <iframe src="https://www.youtube.com/embed/rTJT3fVv1vU" width="853" height="480" data-service="Youtube" scrolling="no"/>
      </figure>
      <p>Με πληροφορίες από BBC</p>
    </article>
  </body>
</html>