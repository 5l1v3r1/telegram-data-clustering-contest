<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260238/tesla-fiasko-stin-paroysiasi-toy-cybertruck-amixanos-o-mask-otan-espasan-ta-aleksisfaira-parathyra"/>
    <meta property="og:site_name" content="LiFO"/>
    <meta property="article:published_time" content="2019-11-22T17:04:00+00:00"/>
    <meta property="og:title" content="Tesla: Φιάσκο στην παρουσίαση του Cybertruck - Έσπασαν τα «αλεξίσφαιρα» παράθυρα"/>
    <meta property="og:description" content="Ο Έλον Μασκ παρουσίασε το νέο μοντέλο της Tesla Cybertruck στην Καλιφόρνια, αλλά η βραδιά σημαδεύτηκε από ένα απρόβλεπτο ατύχημα κατά την επίδειξη"/>
  </head>
  <body>
    <article>
      <h1>Tesla: Φιάσκο στην παρουσίαση του Cybertruck - Έσπασαν τα «αλεξίσφαιρα» παράθυρα</h1>
      <h2>Ο Έλον Μασκ παρουσίασε το νέο μοντέλο της Tesla "Cybertruck" στην Καλιφόρνια, αλλά η βραδιά σημαδεύτηκε από ένα απρόβλεπτο ατύχημα κατά την επίδειξη</h2>
      <address><time datetime="2019-11-22T17:04:00+00:00">22 Nov 2019, 17:04</time> by <a rel="author">LIFOTEAM</a></address>
      <p>
        <b>Ο <a href="https://www.lifo.gr/tags/%CE%88%CE%BB%CE%BF%CE%BD+%CE%9C%CE%B1%CF%83%CE%BA">Έλον Μασκ</a> παρουσίασε το νέο μοντέλο της Tesla "Cybertruck" στην Καλιφόρνια, αλλά η βραδιά σημαδεύτηκε από ένα απρόβλεπτο ατύχημα κατά την επίδειξη.</b>
      </p>
      <p>Ο Μασκ βρισκόταν επί σκηνής και θέλησε να αποδείξει στο κοινό πόσο γερά ήταν τα ενισχυμένα παράθυρα του ηλεκτρικού pickup truck, αλλά ο συνεργάτης που «προκάλεσε» να τα σπάσει τα κατάφερε με την πρώτη προσπάθεια. Ενώ ο Μασκ μιλούσε για το αμάξωμα από ανοξείδωτο ατσάλι και τα παράθυρο που «θα άντεχαν σφαίρες και σφυριά», όταν ο επικεφαλής σχεδιασμού της Tesla, Franz von Holzhausen, πέταξε μια μεταλλική μπάλα στο αριστερό παράθυρο του οδηγού, το τζάμι έσπασε αμέσως, ενώ το ίδιο συνέβη και στο παράθυρο της πίσω αριστερής πόρτας.</p>
      <p>«Τουλάχιστον δεν πέρασε. Αυτό είναι θετικό. Του πετάξαμε μέχρι και έναν νεροχύτη κουζίνας και δεν έσπασε. Για κάποιον λόγο έσπασε τώρα.. Δεν ξέρω γιατί», είπε ο Μασκ. «Υπάρχει περιθώριο για βελτίωση», προσπάθησε να αστειευτεί αλλά μάλλον ενοχλήθηκε από την αστοχία, καθώς, ώρες μετά, ο επίσημος λογαριασμός της Tesla στο Twitter δεν έχει ακόμα ανεβάσει ούτε ένα στιγμιότυπο από την παρουσίαση. Από την ώρα που άνοιξε το χρηματιστήριο, η μετοχή έχει πέσει από τα 339 στα 335 δολάρια.</p>
      <figure>
        <iframe src="https://www.youtube.com/embed/udxR5rBq_Vg" width="1280" height="720" data-service="Youtube" scrolling="no"/>
      </figure>
      <p>Πέρα από το ατύχημα ωστόσο, που προκάλεσε «τσουνάμι» από memes στα social media, ο σχεδιασμός του οχήματος κέρδισε τις εντυπώσεις. Η μπαταρία του θηριώδους οχήματος είναι η τελευταία λέξη στην ηλεκτροκίνηση και επιτρέπει στους κατόχους του Cybertruck να μεταφέρουν περισσότερα, ταξιδεύοντας σε μεγαλύτερες αποστάσεις, χωρίς τον φόβο να ξεμείνουν από ενέργεια.</p>
      <p>Με μία μόνο φόρτιση, το Cybertruck θα έχει αυτονομία 800 χιλιομέτρων σύμφωνα με την Tesla που ελπίζει να κερδίσει ένα μεγαλύτερο «κομμάτι πίτας» στην αγορά αυτοκινήτων, αφού το 14,4% των καινούργιων οχημάτων που πωλήθηκαν έως τον Οκτώβριο ήταν pickup trucks (το 2015 αντιστοιχούσαν στο 12,6%).</p>
      <p>Η μέση τιμή για ένα τέτοιο όχημα είναι 50.000 δολάρια ενώ το Cybertruck θα ξεκινά από 39.999 δολάρια και η πιο ακριβή εκδοχή του θα σκαρφαλώνει στα 69.900$. Στο εσωτερικό του θα μπορούν να ταξιδέψουν άνετα έως και έξι επιβάτες και οι προπαραγγελλίες ξεκίνησαν, αν και η παραγωγή θα αρχίσει στα τέλη του 2021 και η Tesla έχει κακό ιστορικό ως προς τη συνέπεια στις παραδόσεις.</p>
      <figure>
        <img src="https://www.lifo.gr/uploads/image/1570818/mask-ilektriko-pickup-truck-tesla-1.jpg"/>
      </figure>
      <figure>
        <img src="https://www.lifo.gr/uploads/image/1570813/mask-ilektriko-pickup-truck-tesla-7.jpg"/>
      </figure>
      <figure>
        <img src="https://www.lifo.gr/uploads/image/1570815/mask-ilektriko-pickup-truck-tesla-5.jpg"/>
      </figure>
      <figure>
        <img src="https://www.lifo.gr/uploads/image/1570814/mask-ilektriko-pickup-truck-tesla-6.jpg"/>
      </figure>
      <figure>
        <img src="https://www.lifo.gr/uploads/image/1570817/mask-ilektriko-pickup-truck-tesla-2.jpg"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/tech_science/260131/space-x-to-neo-diastimoploio-toy-elon-mask-anatinaxthike-stis-dokimes"/>
      </related>
    </article>
  </body>
</html>