<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/entertainment/1562866/to-simantiko-ergo-twn-eforeiwn-archaiotitwn-paroysiazetai-sto-megaro-moysikis"/>
    <meta property="og:site_name" content="NOOZ."/>
    <meta property="article:published_time" content="2019-11-22T17:56:00+00:00"/>
    <meta property="og:title" content="Το σημαντικό έργο των Εφορειών Αρχαιοτήτων παρουσιάζεται στο Μέγαρο Μουσικής"/>
    <meta property="og:description" content="Η Γενική Διεύθυνση Αρχαιοτήτων και Πολιτιστικής Κληρονομιάς και το Αυτοτελές Τμήμα Γραμματείας Κεντρικού Αρχαιολογικού Συμβουλίου και Συμβουλίου Μουσείων διοργανώνουν επιστημονικές συναντήσεις με τίτλο: &quot;«Ίδια η μνήμη γινάμενη παρὸν». Το αρχαιολογικό έργο των Εφορειών Αρχαιοτήτων κατά τη χρονική περίοδο 2011-2019&quot;, που θα παρουσιαστούν από 25 έως 28 Νοεμβρίου 2019 στο Μέγαρο Μουσικής Αθηνών."/>
  </head>
  <body>
    <article>
      <h1>Το σημαντικό έργο των Εφορειών Αρχαιοτήτων παρουσιάζεται στο Μέγαρο Μουσικής</h1>
      <address>
        <time datetime="2019-11-22T17:56:00+00:00">22 Nov 2019, 17:56</time>
      </address>
      <p>
        <b>Η Γενική Διεύθυνση Αρχαιοτήτων και Πολιτιστικής Κληρονομιάς και το Αυτοτελές Τμήμα Γραμματείας Κεντρικού Αρχαιολογικού Συμβουλίου και Συμβουλίου Μουσείων διοργανώνουν επιστημονικές συναντήσεις με τίτλο: "«Ίδια η μνήμη γινάμενη παρὸν». Το αρχαιολογικό έργο των Εφορειών Αρχαιοτήτων κατά τη χρονική περίοδο 2011-2019", που θα παρουσιαστούν από 25 έως 28 Νοεμβρίου 2019 στο Μέγαρο Μουσικής Αθηνών.</b>
      </p>
      <p>Σύμφωνα με ανακοίνωση του Υπουργείου Πολιτισμού και Αθλητισμού, περισσότεροι από <b>250 αρχαιολόγοι, αρχιτέκτονες, μηχανικοί και συντηρητές</b>, από όλες τις Υπηρεσίες της Γενικής Διεύθυνσης Αρχαιοτήτων και Πολιτιστικής Κληρονομιάς, θα παρουσιάσουν το έργο τους στην τελευταία δεκαετία.</p>
      <p>"Έναυσμα για την παρουσίαση του τεράστιου σε μέγεθος και σημασία έργου, αποτέλεσε για την Υπηρεσία μας, η καθημερινή επαφή, λόγω αρμοδιοτήτων, με τη δραστηριότητα των Εφορειών Αρχαιοτήτων σε όλη την ελληνική επικράτεια.</p>
      <p>Μέσα από τις Ημερήσιες Διατάξεις του <b>Κεντρικού Αρχαιολογικού Συμβουλίου</b>, όπου ενεγράφησαν περισσότερα από 11.000 θέματα από το 2011 έως σήμερα, μέσα από τις αμέτρητες σελίδες Γνωμοδοτήσεων και Πρακτικών των πολύωρων συνεδριάσεων του Συμβουλίου, καταγράφεται και τεκμηριώνεται η μνήμη της ανθρώπινης παρουσίας και δράσης των αιώνων και χιλιετιών, η οποία τελικώς καθίσταται παρόν και διαφυλάσσεται για τις μελλοντικές γενιές μέσα από το έργο όλων των υπαλλήλων, όλων των ειδικοτήτων του ΥΠΠΟΑ", αναφέρει μεταξύ άλλων το ΥΠΠΟΑ στην ανακοίνωσή του, καταλήγοντας ότι οι επόμενες Επιστημονικές Συναντήσεις προγραμματίζονται για την άνοιξη του 2020 και θα έχουν ως θέμα το έργο των Μουσείων και των Διευθύνσεων της Γενικής Διεύθυνσης Αρχαιοτήτων και Πολιτιστικής Κληρονομιάς.</p>
    </article>
  </body>
</html>