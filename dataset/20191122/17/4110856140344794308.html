<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/synantisi_mitsotaki_me_efoplistes_gia_tin_dorea_taxyploon_sto_limeniko-589009/"/>
    <meta property="og:site_name" content="Real.gr"/>
    <meta property="article:published_time" content="2019-11-22T17:21:00+00:00"/>
    <meta property="og:title" content="Βαρβιτσιώτης για μεταναστευτικό-προσφυγικό: Το άλλο μοντέλο απέτυχε"/>
    <meta property="og:description" content="Ο Πρωθυπουργός Κυριάκος Μητσοτάκης συναντήθηκε στο Μέγαρο Μαξίμου με αντιπροσωπεία της Ένωσης Ελλήνων Εφοπλιστών (ΕΕΕ)."/>
  </head>
  <body>
    <article>
      <h1>
        <a href="https://www.real.gr/politiki/arthro/barbitsiotis_gia_metanasteutiko_prosfygiko_to_allo_montelo_apetyxe-588999/">Βαρβιτσιώτης για μεταναστευτικό-προσφυγικό: Το άλλο μοντέλο απέτυχε</a>
      </h1>
      <address><time datetime="2019-11-22T17:21:00+00:00">22 Nov 2019, 17:21</time> by <a rel="author">ant1news.gr</a></address>
      <p>
        <b>Ο Πρωθυπουργός Κυριάκος Μητσοτάκης συναντήθηκε στο Μέγαρο Μαξίμου με αντιπροσωπεία της Ένωσης Ελλήνων Εφοπλιστών (ΕΕΕ).</b>
      </p>
      <p>Αντικείμενο της συνάντησης ήταν η δωρεά, μετά από πρωτοβουλία του Πρωθυπουργού, 10 ταχύπλοων σκαφών Rafnar 1100 Cabin Bulletproof από την πλευρά της ΕΕΕ, μέσω της Εταιρείας Κοινωνικής Προσφοράς Ελληνικού Εφοπλισμού «Συν-Ένωσις», προς το Λιμενικό Σώμα για την ουσιαστική ενίσχυση των περιπολιών του, στο πλαίσιο του σχεδιασμού της κυβέρνησης για τον αποτελεσματικότερο έλεγχο των θαλασσίων συνόρων της χώρας.</p>
      <p>Κατά την έναρξη της συνάντησης ο Πρωθυπουργός έκανε την ακόλουθη δήλωση:</p>
      <p>«Κύριε Πρόεδρε, κυρίες και κύριοι θα ήθελα εκ μέρους της κυβέρνησης να σας ευχαριστήσω θερμά, για την πολύ γρήγορη ανταπόκριση σας στο αίτημα μας να ενισχύσετε το Λιμενικό Σώμα. Αυτή η δωρεά, 10 καινούργιων σκαφών θα ενισχύσει ουσιαστικά τις προσπάθειές μας για τον αποτελεσματικότερο έλεγχο των θαλασσίων συνόρων μας. Σε μια περίοδο, που δεν χρειάζεται να σας το πω, είναι εξαιρετικά κρίσιμη. Τα σκάφη αυτά, από ότι έχω ενημερωθεί, θα είναι ό,τι πιο σύγχρονο θα διαθέτει το Λιμενικό Σώμα, με πλήρη εξοπλισμό, με θερμικές κάμερες και με τη δυνατότητα να ανταποκριθούν στις πλέον αντίξοες συνθήκες. Και πάλι θέλω να σας πω ένα μεγάλο ευχαριστώ, εύχομαι αυτή η κίνησή σας να βρει μιμητές, εξάλλου όλοι σας και συλλογικά ως Ένωση αλλά και ατομικά, είστε συνεχιστές μιας μεγάλης παράδοσης προσφοράς στην πατρίδα, από ανθρώπους που έχουν διακριθεί ιδιαίτερα στον επιχειρηματικό τομέα».</p>
      <p>Στη συνάντηση, παρουσία του Πρωθυπουργού, υπογράφηκε η σχετική σύμβαση με τον Υπουργό Οικονομικών, Χρήστο Σταϊκούρα και τον Υπουργό Ναυτιλίας, Γιάννη Πλακιωτάκη, για την παραχώρηση των νέων ταχύπλοων. Τα πρώτα πέντε σκάφη θα παραδοθούν ως το καλοκαίρι του 2020 και τα επόμενα πέντε εντός του πρώτου τριμήνου του 2021. Είναι ό,τι πιο σύγχρονο θα διαθέτει το Λιμενικό Σώμα με πλήρη εξοπλισμό και δυνατότητα να πλέουν και στις πιο αντίξοες καιρικές συνθήκες.</p>
      <p>Παρόντες στη συνάντηση από την πλευρά της κυβέρνησης ήταν επίσης ο Υπουργός Επικρατείας Γιώργος Γεραπετρίτης, ο Υφυπουργός παρά τω Πρωθυπουργώ αρμόδιος για τον συντονισμό του κυβερνητικού έργου Άκης Σκέρτσος, καθώς και ο Αρχηγός του Λιμενικού Σώματος, Αντιναύαρχος ΛΣ Θεόδωρος Κλιάρης.</p>
      <p>Από την πλευρά της Ένωσης Εφοπλιστών παρέστησαν ο Πρόεδρος Θεόδωρος Βενιάμης καθώς και οι Γεώργιος Αγγελόπουλος, Αχιλλέας Κωνσταντακόπουλος, Νικόλαος Λαιμός, Αθανάσιος Μαρτίνος, Κωνσταντίνος Μαρτίνος, Αντώνιος Παπαδημητρίου, Βασίλης Πατέρας, Μελίνα Τραυλού και Μαριέττα Χανδρή.</p>
      <p>Τα νέα σκάφη είναι ισλανδικής σχεδίασης και θα ναυπηγηθούν στην Ελλάδα. Πρόκειται για ταχύπλοα ειδικών αποστολών που μπορούν να εξυπηρετήσουν ένα ευρύ φάσμα αναγκών της Ελληνικής Ακτοφυλακής.</p>
      <p>Τα ταχύπλοα, συνολικής ισχύος 900 ίππων, θα αναπτύσσουν μέγιστη ταχύτητα 56 κόμβων. Η σχεδίαση του σκάφους το καθιστά αυτο-ανατρεπόμενο, παντός καιρού και αβύθιστο. Τα πλωτά μέσα διαθέτουν, μεταξύ άλλων, θερμικές κάμερες, αντιβαλλιστική προστασία στην καμπίνα και στα παράθυρα ενώ το εσωτερικό τους μπορεί να διασκευαστεί για τη μεταφορά ασθενών και τραυματιών.</p>
    </article>
  </body>
</html>