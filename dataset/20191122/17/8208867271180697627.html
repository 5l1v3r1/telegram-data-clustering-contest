<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/22/news/sardine_youness_warhou_il_pd_non_ha_ruolo_nel_movimento_-241658131/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T17:58:00+00:00"/>
    <meta property="og:title" content="Sardine, &quot;Io italiano senza cittadinanza vi dico che il PD non c'entra nulla con il movimento&quot;"/>
    <meta property="og:description" content="Youness Warhou, informatico,  25 anni, di origini marocchine. È uno dei primi promotori della manifestazione di Reggio Emilia. E' iscritto"/>
  </head>
  <body>
    <article>
      <h1>Sardine, "Io italiano senza cittadinanza vi dico che il PD non c'entra nulla con il movimento"</h1>
      <address><time datetime="2019-11-22T17:58:00+00:00">22 Nov 2019, 17:58</time> by <a rel="author">VLADIMIRO POLCHI</a></address>
      <p>"La politica di Matteo Salvini rischia di uccidere tutti i nostri sogni. Non ci siamo dimenticati i suoi decreti sicurezza: hanno reso ancora più difficile la vita dei nuovi italiani". Tra i "banchi di sardine" si muovono sempre più numerosi i figli e le figlie di immigrati: si organizzano, scrivono appelli sui social, scendono in piazza. Tra loro, Youness Warhou, informatico 25enne di origini marocchine, "italiano senza cittadinanza", iscritto al Pd. È lui uno dei primi promotori della manifestazione delle "sardine" di Reggio Emilia.<br/><br/><b>Perché scendete in piazza?</b><br/>"Contro la propaganda di Matteo Salvini, ma non solo. Ci attiviamo contro tutti i populismi di casa nostra, contro il clima d'odio, per costruire un nuovo modo di stare assieme".<br/><br/><b>Cos'altro significa il movimento delle "sardine" per un ragazzo figlio di immigrati?</b><br/>"Salvini rischia di distruggere ogni mio sogno. Non è solo un avversario politico. Diceva che gli immigrati regolari non avevano nulla da temere e invece con i decreti sicurezza ci ha punito: oggi i tempi burocratici per la concessione della cittadinanza sono passati da 24 a 48 mesi. Ma le sardine vanno oltre, rappresentano i pesci più presenti nel Mediterraneo e sono anche un monito alle tante stragi in mare degli ultimi anni".<br/><br/><b>Quanti sperate di essere in piazza?</b><br/>"Abbiamo già 4mila conferme. Domani alle 18.30 speriamo di riempire piazza Prampolini".<br/><br/><b>Lei è iscritto al Pd. Che ruolo ha il Partito Democratico di Reggio Emilia nella manifestazione?</b><br/>"Nessuno. Tra le sardine ci sono iscritti a tanti partiti diversi, ma soprattutto persone che non hanno mai fatto politica. Il motore non sono i partiti. Qui a Reggio tutto si deve a un gruppo di studenti che si sono dati da fare, senza l'aiuto di nessuno".<br/><br/><b>Qual è il futuro delle "sardine"?</b><br/>"Al di là delle regionali dell'Emilia-Romagna, le sardine sono espressione della voglia di farsi sentire, di combattere i populisti, di sensibilizzare la politica a un atteggiamento diverso e più costruttivo".</p>
    </article>
  </body>
</html>