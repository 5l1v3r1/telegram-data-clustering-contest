<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23507994-dosarul-privind-uciderea-padurarului-din-maramures-preluat-parchetul-general-dupa-peste-30-000-oameni-trimis-petitie-procurorului-general.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T17:04:00+00:00"/>
    <meta property="og:title" content="Dosarul privind uciderea pădurarului din Maramureș, preluat de Parchetul General după ce peste 30.000 de oameni i-au trimis o petiție procurorului general"/>
    <meta property="og:description" content="Parchetul General a anunțat vineri preluarea de la parchetul local a dosarului privind uciderea unui pădurar din Maramureș. Măsura a fost luată în urma unei petiții semnate de peste 30.000 de"/>
  </head>
  <body>
    <article>
      <h1>Dosarul privind uciderea pădurarului din Maramureș, preluat de Parchetul General după ce peste 30.000 de oameni i-au trimis o petiție procurorului general</h1>
      <address><time datetime="2019-11-22T17:04:00+00:00">22 Nov 2019, 17:04</time> by <a rel="author">Redactia</a></address>
      <p><b>Parchetul General a anunțat vineri preluarea de la parchetul local a dosarului privind uciderea unui pădurar din Maramureș. Măsura a fost luată în urma unei petiții semnate de peste 30.000 de oameni, care i-au cerut procurorului general o anchetă imparțială.<br/></b><br/>Parchetul General a anunțat că Bogdan Licu a dispus prin ordonanță preluarea de către Secţia de urmărire penală şi criminalistică a dosarului privind uciderea unui pădurar, în luna octombrie, în județul Maramureș.<br/><br/>Potrivit sursei citate, măsura a fost luată având în vedere petiția inițiată de comunitatea Declic, semnată de peste 30.000 de persoane, precum și "necesitatea administrării cu celeritate a mijloacelor de probă, în contextul gravităţii deosebite a infracţiunii - omor săvârşit asupra unui funcţionar public care îndeplineşte o funcţie ce implică exerciţiul autorităţii de stat, aflat în exercitarea atribuţiilor de serviciu la momentul producerii decesului".<br/><br/>Dosarul a fost înregistrat inițial pe rolul Parchetului Tribunalului Maramureș, care s-a sesizat din oficiu și a început urmărirea penală in rem pentru infracțiunile de ultraj rap. la infracţiunea de omor și uz de armă fără drept.<br/><br/>Reprezentanții Comunității Declic i-au înmânat, joi, procurorului general, o petiție semnată de 30.000 de cetățeni. Oamenii au cerut o anchetă imparțială în cazul pădurarului Liviu Pop, ucis în Maramureș și mutarea anchetei, deoarece după mai bine de o lună nu există un suspect în acest caz.<br/><br/>Romsilva a susţinut că pădurarul Liviu Pop încerca să împiedice tăierea ilegală de copaci în momentul în care a fost împușcat mortal. Pădurarul era angajat de 7 ani la Direcţa Silvică Maramureş.</p>
    </article>
  </body>
</html>