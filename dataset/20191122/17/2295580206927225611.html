<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.panorama.it/televisione/yo-mtv-raps-emis-killa-conduttore/"/>
    <meta property="og:site_name" content="Panorama"/>
    <meta property="article:published_time" content="2019-11-22T17:44:30+00:00"/>
    <meta property="og:title" content="Yo! MTV Raps: Emis Killa conduttore della versione italiana"/>
    <meta property="og:description" content="Il format dedicato alla musica rap sbarca su Mtv Italia, nella primavera 2020. Yo! MTV Raps è diventato il punto di riferimento per lo scenario hip hop"/>
  </head>
  <body>
    <article>
      <h1>Yo! MTV Raps: Emis Killa conduttore della versione italiana</h1>
      <h2>Il format dedicato alla musica rap sbarca su Mtv Italia, nella primavera 2020. Yo! MTV Raps è diventato il punto di riferimento per lo scenario hip hop</h2>
      <address>
        <time datetime="2019-11-22T17:44:30+00:00">22 Nov 2019, 17:44</time>
      </address>
      <p>Sarà <a href="https://www.panorama.it/musica/emis-killa-io-non-sopporto-gli-stalker-intervista/"><b>Emis Killa</b></a> il conduttore della versione italiana di <i>Yo! MTV Raps</i>, il format dedicato alla musica rap e hip hop che sbarca su<b> Mtv Italia</b> dalla primavera 2020. "<b>Torno in tv con un programma che sembra fatto su misura per me</b>", anticipa il rapper, la cui nuova avventura professionale è stata ufficializzata a sorpresa pochi giorni fa, durante la Milano Music Week. </p>
      <h3>Yo! MTV Raps, Emis Killa conduttore della versione italiana</h3>
      <p>Dopo Regno Unito, Germania, Africa e Asia, arriva anche in Italia il format televisivo diventato un punto di riferimento della musica rap internazionale. <i>Yo! MTV Raps </i>sarà una vera e propria novità per il nostro panorama televisivo: non solo <b>farà conoscere in maniera più approfondita la scena rap italiana</b>, ma parlerà da vicino ai giovani, attraverso i generi musicali che oggi più li rappresentano.</p>
      <p>“Sono felice di tornare in televisione con un programma che sembra fatto su misura per me. <b>Mi trovo nel mio habitat naturale</b> e più che un lavoro sarà del tempo trascorso con i miei amici. Bello anche che Mtv riproponga la sua originale natura, la musica. Spero che questo contribuisca a far crescere ulteriormente un fenomeno già consolidato negli ultimi anni”, spiega <b>Emis Killa</b>, da tempo ormai considerato uno degli esponenti di spicco della scena hip hop italiana.</p>
      <figure>
        <embed-post data-src="https://www.instagram.com/p/Bya4uxyIq6j" data-service="Instagram"/>
      </figure>
      <h3>Che cos'è Yo! MTV Raps</h3>
      <p><b><i>YO! Mtv Raps</i> è uno dei programmi iconici di Mtv</b>, dove ha debuttato nell'agosto del 1988, imponendosi come punto di riferimento per lo scenario hip hop. L’avvento del format ha infatti avuto un ruolo cruciale nella diffusione della musica rap, <b>contribuendo a creare un interesse mondiale per il genere e aumentando l’attenzione nei confronti della cultura hip hop</b>, che è poi diventata un fenomeno mainstream a livello mondiale.</p>
      <p>La versione italiana di <i>YO! Mtv Raps</i>, che andrà in onda su Mtv Italia (canale Sky 130) dalla primavera del 2020, è stata presentata durante durante la Milano Music Week, di cui Viacom Italia è per il terzo anno consecutivo main partner. Durante il party si sono esbiti tra gli altri <b>Il Tre</b>, uno dei volti emergenti della scena rap italiana, <b>Roshelle</b> (<a href="https://www.panorama.it/musica/x-factor-10-pagelle-finale/">finalista di X Factor 10</a>), <b>Random</b>, <b>Chadia Rodriguez</b> e ancora <a href="https://www.panorama.it/musica/ensi-rapper-discografia-album-storia-biografia/"><b>Ensi</b></a>, il pianista rapper <b>Lazza</b>, Capo Plaza e ovviamente <b>Emis Killa</b>.<b> </b></p>
      <h3>Per saperne di più: </h3>
      <ul>
        <li>
          <a href="https://www.panorama.it/musica/15-migliori-album-italiani-del-2019-finora/">I 15 migliori album italiani del 2019 (finora)</a>
        </li>
        <li>
          <a href="https://www.panorama.it/musica/ensi/">Ensi: " La mia vita a tempo di rap"</a>
        </li>
        <li>
          <a href="https://www.panorama.it/televisione/riccanza-i-rich-kids-italiani-mtv-elettra-miura-lamborghini/">Riccanza: i "rich kids" italiani sbarcano su Mtv</a>
        </li>
      </ul>
      <p>© Riproduzione Riservata</p>
    </article>
  </body>
</html>