<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184887/%E0%A6%AA%E0%A7%8D%E0%A6%B0%E0%A6%A5%E0%A6%AE-%E0%A6%9F%E0%A7%87%E0%A6%B8%E0%A7%8D%E0%A6%9F-%E0%A6%8F%E0%A6%95%E0%A6%BE%E0%A6%A6%E0%A6%B6%E0%A7%87%E0%A6%B0-%E0%A6%9F%E0%A6%BE%E0%A6%87%E0%A6%97%E0%A6%BE%E0%A6%B0%E0%A6%B0%E0%A6%BE-%E0%A6%8F%E0%A6%96%E0%A6%A8-%E0%A6%95%E0%A7%87-%E0%A6%95%E0%A7%8B%E0%A6%A5%E0%A6%BE%E0%A7%9F"/>
    <meta property="og:site_name" content="somoynews.tv"/>
    <meta property="article:published_time" content="2019-11-22T17:41:00+00:00"/>
    <meta property="og:title" content="প্রথম টেস্ট একাদশের টাইগাররা এখন কে কোথায়?"/>
    <meta property="og:description" content="ইডেনে সাক্ষী হয়ে থাকলো ভারত ও বাংলাদেশ দুই দেশের প্রথম গোলাপি বলের টেস্ট।"/>
  </head>
  <body>
    <article>
      <h1>প্রথম টেস্ট একাদশের টাইগাররা এখন কে কোথায়?</h1>
      <address><time datetime="2019-11-22T17:41:00+00:00">22 Nov 2019, 17:41</time> by <a rel="author">সময় সংবাদ</a></address>
      <p><b>ইডেনে সাক্ষী হয়ে থাকলো ভারত ও বাংলাদেশ দুই দেশের প্রথম গোলাপি বলের টেস্ট। বাংলাদেশের নিজেদের প্রথম টেস্ট ম্যাচও খেলেছিল ভারতের বিপক্ষে। ২০০০ সালের সেই ম্যাচে যদি জিততে পারেনি টাইগাররা। </b><br/><br/>আসুন জেনে নেই, ১৯ বছর আগে মাঠে থাকা একাদশের সেই টাইগাররা কে কোথায় আছেন।<br/><br/>১. শাহরিয়ার হোসেন: ২০০০ সালের ভারত-বাংলাদেশ টেস্ট ম্যাচে ওপেন করেছিলেন। মাত্র তিনটি টেস্ট খেলেছেন তিনি। ১৯৯৯ সাল ছিল তার ক্রিকেট জীবনের সেরা বছর। ওই বছর কেনিয়ার বিরুদ্ধে একদিনের ম্যাচে ৯৫ রান করেছিলেন। নারায়ণগঞ্জে জন্মানো এই ক্রিকেটার চোটের কারণে ২০০৪ সালে টেস্ট এবং একদিনের ক্রিকেট থেকে অবসর নেন।<br/><br/>২. মেহরাব হোসেন: ১৯৭৮ সালে ঢাকায় জন্ম মেহরাব হোসেনের। তিনি বাংলাদেশের প্রথম সেঞ্চুরি করা ক্রিকেটার। ১৯৯৯ সালে জিম্বাবুয়ের বিরুদ্ধে ১০১ রান করেছিলেন তিনি। ১৯৯৮ থেকে ২০০৩ সাল পর্যন্ত মোট ৯টি টেস্ট এবং ১৮টি একদিনের ম্যাচ খেলেছেন।<br/><br/>১৯৯৮ সালে দেশের ঘরোয়া ক্রিকেটে তার মারা বল রমন লাম্বার মাথায় লাগে। মৃত্যু হয় রমনের। এই ঘটনায় মানসিকভাবে ভেঙে পড়েছিলেন মেহরাব। ২০০৩ সালে তিনি টেস্ট এবং ওডিআই থেকে অবসর নেন।<br/><br/>৩. হাবিবুল বাশার: বাংলাদেশ ক্রিকেট সাবেক অধিনায়ক। তার অধিনায়কত্বে অনেকগুলো মাইলস্টোন পার করেছে বাংলাদেশ ক্রিকেট দল। ২০০৪ সালে জিম্বাবুয়ের বিরুদ্ধে প্রথম টেস্ট জয় পায় বাংলাদেশ। ২০০৮ সালে টেস্ট থেকে এবং‌ ২০০৭ সালে ওয়ানডে থেকে অবসর নেন। বর্তমানে তিনি বাংলাদেশ ক্রিকেট বোর্ড (বিসিবি)র প্রধান নির্বাচক।<br/><br/><br/>৪. আমিনুল ইসলাম বুলবুল: ৫১ বছর বয়সি আমিনুল বুলবুল নামেই পরিচিত। দেশের প্রথম টেস্টে শতরান করেন তিনি। টেস্ট এবং ওয়ানডে থেকে ২০০২ সালে অবসর নেন। বর্তমানে তিনি এশিয়ান ক্রিকেট কাউন্সিলের সদস্য।<br/><br/>৫. মুহাম্মদ আকরাম খান: ১৯৮৮ থেকে ২০০৩ ক্রিকেট কেরিয়ারে তিনি মোট আটটি টেস্ট এবং ৪৪টি ওয়ানডে খেলেছেন। ২০০৩ সালে তিনি টেস্ট এবং ওয়ানডে থেকে অবসর নেন। বাংলাদেশ ক্রিকেট দলের অধিনায়কও ছিলেন। বর্তমানে তিনিও বিসিবির নির্বাচকদের দলে রয়েছেন।<br/><br/>৬. আল সাহারিয়া: ডানহাতি ব্যাটসম্যান সাহারিয়া। ২০০৩ সালে তিনি অন্তর্জাতিক টেস্ট এবং ওয়ানডে থেকে অবসর নেন।<br/><br/>৭. নইমুর রহমান দুর্জয়: বাংলাদেশ জাতীয় দলের প্রথম অধিনায়ক ছিলেন নইমুর রহমান। তিনি আটটা টেস্ট এবং ২৯টি ওয়ানডে খেলেছেন। ২০০২ সালে তিনি ক্রিকেট থেকে অবসর নেন। ২০১৪ সাল থেকে বাংলাদেশ আওয়ামী লীগের রাজনীতির সঙ্গে যুক্ত হন। বর্তমানে তিনি মানিকগঞ্জ-১ সাংসদ।<br/><br/>৮. খালেদ মাসুদ: উইকেট কিপার এবং মিডল অর্ডার ব্যাটসম্যান ছিলেন তিনি। ২০০৬ সালে তিনি ওয়ানডে থেকে অবসর নেন এবং তার পরের বছর টেস্ট ক্রিকেট থেকে অবসর নেন।<br/><br/>৯. মুহাম্মদ রফিক: অলরাউন্ডার রফিক বর্তমানে বাংলাদেশি ক্রিকেট কোচ। বাংলাদেশের ইতিহাসের অন্যতম সেরা স্পিনার তিনি। ২০০৮ সালে টেস্ট এবং ২০০৭ সালে ওয়ানডে থেকে তিনি অবসর নেন।<br/><br/>১০. হাসিবুল হোসেন: ২০০১ সাল পর্যন্ত মোট পাঁচটা টেস্ট এবং ২০০৪ সাল পর্যন্ত ৩২টা ওয়ানডে ম্যাচ খেলেছেন এই বাংলাদেশি বোলার। ১৯৯৫ সালে মাত্র ১৭ বছর বয়সে তিনি শ্রীলঙ্কার বিরুদ্ধে প্রথম ওয়ানডে খেলেন। বাংলাদেশের অন্যতম দ্রুতগতির বোলার ছিলেন তিনি।<br/><br/>১১. বিকাশ রঞ্জন দাশ: ২০০০ সালে হওয়া ভারত-বাংলাদেশ টেস্টের একমাত্র খেলোয়াড় যিনি এই একটিই মাত্র অন্তর্জাতিক ম্যাচ খেলেছেন। চোটের জন্য সেভাবে আর খেলা হয়ে ওঠেনি তাঁর। পরে ধর্মান্তরিত হন। বর্তমানে তিনি বাংলাদেশের একটি ব্যাঙ্কের ম্যানেজার পদে কর্মরত।</p>
    </article>
  </body>
</html>