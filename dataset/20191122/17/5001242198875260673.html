<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/enosi-agrinioy-parafymatiosi-aigoprovaton/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-22T17:29:34+00:00"/>
    <meta property="og:title" content="Ένωση Αγρινίου: Παραφυματίωση αιγοπροβάτων"/>
    <meta property="og:description" content="Είναι ένα από  τα πιο σπουδαία χρόνια μεταδοτικά νοσήματα των αιγοπροβάτων και σε μεγαλύτερο ποσοστό των αιγών.Προκαλεί σημαντικές οικονομικές απώλειες"/>
  </head>
  <body>
    <article>
      <h1>Ένωση Αγρινίου: Παραφυματίωση αιγοπροβάτων</h1>
      <address><time datetime="2019-11-22T17:29:34+00:00">22 Nov 2019, 17:29</time> by <a rel="author">ΣΥΝΕΙΔΗΣΗ</a></address>
      <p>
        <b>Είναι ένα από  τα πιο σπουδαία χρόνια μεταδοτικά νοσήματα των αιγοπροβάτων και σε μεγαλύτερο ποσοστό των αιγών.</b>
      </p>
      <p>
        <b>Προκαλεί σημαντικές οικονομικές απώλειες. Χαρακτηρίζεται από διαλείπουσα διάρροια και προοδευτική απίσχνανση.</b>
      </p>
      <p><b>Αίτιο:</b> Το μυκοβακτηρίδιο της παραφυματίωσης.</p>
      <p>Σημαντικό ρόλο στην εμφάνιση της νόσου παίζουν η έλλειψη ιχνοστοιχείων (σεληνίου, ασβεστίου, κοβαλτίου) και οι κακές συνθήκες εκτροφής. Έξαρση στην εκδήλωση της νόσου υπάρχει μετά τους τοκετούς και σε ζώα μεγαλύτερα των 2-3 ετών.</p>
      <p>
        <b>Τα κοπάδια μολύνονται:</b>
      </p>
      <p><b>1)</b>με την είσοδο ζώων φορέων,</p>
      <p><b>2)</b>με επαφή με μολυσμένα κοπάδια ,</p>
      <p><b>3)</b>με κοινές ποτίστρες,</p>
      <p><b>4)</b>με το θηλασμό, ενώ το περιβάλλον μολύνεται με τα κόπρανα των ζώων που νοσούν η είναι φορείς.</p>
      <p><b>Συμπτώματα: </b>Τα ζώα διατηρούν την όρεξή τους, οι αποδόσεις τους όμως πέφτουν. Παρουσιάζουν διάρροια κατά διαστήματα(πολτώδη κόπρανα).</p>
      <p>Τα ζώα αδυνατίζουν από την κακή απορρόφηση του εντέρου, συχνά παρουσιάζουν οιδήματα(κάτω από το σαγόνι, υγρό στην κοιλιακή κοιλότητα). Ο θάνατος έρχεται από καχεξία.</p>
      <p><b>Πρόληψη:</b> Χορηγούμε Σελήνιο και Βιταμίνη Ε, για να ενισχύσουμε τον οργανισμό του ζώου. Χρειάζονται καλές συνθήκες εκτροφής. Συνιστάται ο διαχωρισμός των ζώων μετά τη γέννηση.</p>
      <p>Εμβολιασμός: στις εκτροφές που υπάρχει πρόβλημα, πρέπει να γίνεται εμβολιασμός στα ζώα αναπαραγωγής τον 1ο μήνα της ζωής τους εφ άπαξ.</p>
      <p>Όταν διαγνωστεί, η νόσος, επειδή δεν υπάρχει θεραπεία, τα άρρωστα ζώα απομονώνονται και σφάζονται πριν το τελικό στάδιο απίσχνασης. Ο στάβλος πρέπει να καθαρίζεται και απολυμαίνεται σωστά και συχνά.</p>
      <p>Είναι νόσημα που καλύπτεται ασφαλιστικά από τον ΕΛΓΑ. Η νόσος δεν μεταδίδεται στον άνθρωπο.</p>
      <p>
        <b>Για περισσότερες πληροφορίες και για κάθε πιθανή υποστήριξη στην αντιμετώπιση της νόσου, απευθυνθείτε στο </b>
        <a href="https://www.e-ea.gr/%cf%85%cf%80%ce%b7%cf%81%ce%b5%cf%83%ce%af%ce%b5%cf%82/%ce%ba%cf%84%ce%b7%ce%bd%ce%b9%ce%b1%cf%84%cf%81%ce%b5%ce%b9%ce%bf/">
          <b>Κτηνιατρικό Γραφείο Παραγωγικών Ζώων</b>
        </a>
        <b> της </b>
        <a href="https://www.e-ea.gr/">
          <b>Ένωσης Αγρινίου</b>
        </a>
        <b>. Τηλέφωνο επικοινωνίας: 2641.0.69065.</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/antidraseis-ton-syllogo-fysikotherapeyton-aitoloakarnanias-leykadas-ston-aera-oi-fysikotherapeies-paidia-eidikis-agogis/"/>
        <a href="http://sinidisi.gr/m-voridis-ergazomaste-ti-diasfalisi-axioprepon-timon-stoys-paragogoys-katapolemisi-ton-paranomon-ellinopoiiseon/"/>
        <a href="http://sinidisi.gr/g-varemenos-novartis-quot-oyte-aytoi-poy-sas-psifisan-sas-edosan-en-leyko-epitagi-na-dieykolynete-paragrafi-endechomenis-dorodokias-ypoyrgon-quot/"/>
        <a href="http://sinidisi.gr/imerida-ergasias-georgia-4-0-agrotis-amp-technologia-e-nononta/"/>
        <a href="http://sinidisi.gr/thanos-mora-tis-i-nea-dimokratia-kyverna-toys-ligoys-ischyroys-video/"/>
        <a href="http://sinidisi.gr/paremvasih-tee-aitwloakarnanias-ochi-stin-exomoiosi-ton-titlon-spoydon/"/>
      </related>
    </article>
  </body>
</html>