<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/trame-in-emilia-non-tutto-perduto-solo-grillo-puo-salvare-bonaccini-638881.html"/>
    <meta property="og:site_name" content="Affari Italiani"/>
    <meta property="article:published_time" content="2019-11-22T17:33:00+00:00"/>
    <meta property="og:title" content="Trame. In Emilia non tutto è perduto. Solo Grillo può salvare Bonaccini"/>
    <meta property="og:description" content="Dopo la scelta del M5S di presentare le liste in Emilia qualcuno sta tramando per Bonaccini che adesso rischia. Di Maio contrario. Ma ecco come. E Travaglio..."/>
  </head>
  <body>
    <article>
      <h1>Trame. In Emilia non tutto è perduto. Solo Grillo può salvare Bonaccini</h1>
      <h2>Dopo la scelta del M5S di presentare le liste in Emilia qualcuno sta tramando per Bonaccini che adesso rischia. Di Maio contrario. Ma ecco come. E Travaglio...</h2>
      <address><time datetime="2019-11-22T17:33:00+00:00">22 Nov 2019, 17:33</time> by <a rel="author">Antonio Amorosi</a></address>
      <p><b>Fermi tutti. Qualcosa si può ancora fare, per far vincere Bonaccini e il Pd in Emilia Romagna.</b> Anche se nessuno vuole un’alleanza, né Di Maio né i consiglieri regionali del M5S che la considerano indigeribile. Ma la mossa della disperazione potrebbe essere dietro l'angolo.</p>
      <p> </p>
      <p>Le elezioni emiliano romagnole restano centrali per la tenuta del governo M5S-Pd. Dopo la disfatta sulla piattaforma Rousseau, già una sorpresa in sé visto che solo all’ultimo momento il M5S ha ripiegato sul voto on line, e il panico seminato dal quadro da sopravvissuti in cui è caduta la creatura di Grillo, <b>nuovi tessitori sono all’opera.</b></p>
      <p> </p>
      <p>La soluzione sarebbe<b> “sorprendere ancora un volta”, </b>come ci spiega <a href="http://www.affaritaliani.it/politica/m5s-gia-deciso-non-ci-candiamo-in-emilia-come-far-vincere-pd-bonaccini-638182.html?refresh_ce">l’insider 5 che già qui ci aveva raccontato cosa stava accadendo nel movimento</a>: “Se Bonaccini vince da solo, ok, siamo ininfluenti ma chi se ne frega. Ma se perde per una manciata di voti e la Borgonzoni vince di poco allora la colpa sarebbe addossata a noi. Con effetti imprevedibili sul governo nazionale”. </p>
      <p>Così<b> due parlamentari starebbero cercando un accordo con il partito democratico emiliano</b>. Si prepara il terreno. “Ma bisogna fare in fretta, non c’è tempo”, dice ancora l’insider. La trattativa non è semplice, non è ben vista dalla base, che in Emilia è un corpo culturalmente a sinistra ma che vede nel Pd il suo peggiore nemico, e un’alleanza potrebbe far crollare vertiginosamente il voto in regione con un’ennesima conferma della fine imminente del movimento. <b>“Solo un’uscita pubblica di Beppe Grillo potrebbe convincere tutti, ancora una volta</b>…. come ha fatto questa estate”, spiega l’insider, “e metter un freno alla distruzione. Io la chiamo sopravvivenza”.</p>
      <p> </p>
      <p>I consiglieri regionali non rispondono al telefono. I vari candidati che stanno preparandosi ad entrare nella lista neanche. E tutto esteriormente pare blindato ma <b>internamente il movimento sembra in preda ad una crisi di nervi. </b>Il M5S dovrebbe mettere in piedi una <b>simil campagna ambientalista e su quella base farlocca,</b> visto che viene fatta a qualche giorno dal voto, chiedere una contropartita al Pd in termini di alleanze. <b>“Quattro panzane da giornale de sinistra e tutto andrebbe a posto”, </b>ride la nostra fonte inacidita, “in realtà io lavoro qui ma sono solo deluso per come sono andate le cose in questi anni. Il movimento si è riempito di furbastri pronti a tutto e questo è il giusto epilogo. Io stesso non ho avuto il coraggio di intervenire quando dovevo. E allora meglio che muoia per far rinascere qualcos’altro”.</p>
      <p> </p>
      <p>La strada dell’alleanza è d’altronde la stessa che consiglia il direttore de <i>Il Fatto quotidiano</i> Marco Travaglio, anche se i grillini la vedono in versione stringata. Chiedere a Bonaccini di fermare la <b>distruzione del suolo, investimenti sui trasporti su rotaia, riaprire alcuni reparti ospedalieri, “finanzi il cablaggio</b> in fibra ottica della regione, digitalizzando e sveltendo la burocrazia” scrive Travaglio.<b> Come se i problemi dell’Emilia Romagna fossero quelli della Svezia.</b> “Se poi Bonaccini rifiutasse, la sconfitta sarebbe tutta sua, senza scuse né alibi. Ma, se accettasse, i 5Stelle potrebbero intestarsene il merito. Recuperare l’identità delle origini. E persino qualche voto”, spiega Travaglio proprio oggi che delinea sul suo giornale come il M5S potrebbe chiedere in cambio il vicepresidente della Regione.</p>
      <p> </p>
      <p><b>Ma solo Grillo può mettere in campo una messa in scena simile.</b> Spesso sentito al telefono nelle riunioni che contano è apparso ai più attenti troppo silenzioso. Tutti sanno che resta imprevedibile. E non ci sono altre strade possibili. Perché adesso Bonaccini rischia davvero. <b>A meno che non vinca definitivamente la linea Di Maio </b>e il movimento si tenga fuori dalla contesa.</p>
    </article>
  </body>
</html>