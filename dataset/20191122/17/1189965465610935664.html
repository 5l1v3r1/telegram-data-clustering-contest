<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260290/xalkidiki-sovares-provlimata-kai-katastrofes-apo-tin-kakokairia-voyliakse-i-olympiada"/>
    <meta property="og:site_name" content="LiFO"/>
    <meta property="article:published_time" content="2019-11-22T17:29:00+00:00"/>
    <meta property="og:title" content="Χαλκιδική: Kαταστροφές από την κακοκαιρία - «Βούλιαξε» η Ολυμπιάδα"/>
    <meta property="og:description" content="Σοβαρές καταστροφές προκάλεσε η κακοκαιρία που έπληξε τη Χαλκιδική"/>
  </head>
  <body>
    <article>
      <h1>Χαλκιδική: Kαταστροφές από την κακοκαιρία - «Βούλιαξε» η Ολυμπιάδα</h1>
      <h2>Σοβαρές καταστροφές προκάλεσε η κακοκαιρία που έπληξε τη Χαλκιδική</h2>
      <address><time datetime="2019-11-22T17:29:00+00:00">22 Nov 2019, 17:29</time> by <a rel="author">LIFOTEAM</a></address>
      <p>
        <b>Σοβαρές καταστροφές προκάλεσε η κακοκαιρία που έπληξε τη <a href="https://www.lifo.gr/tags/%CE%A7%CE%B1%CE%BB%CE%BA%CE%B9%CE%B4%CE%B9%CE%BA%CE%AE">Χαλκιδική</a>.</b>
      </p>
      <p>Η κυκλοφορία σε αρκετούς δρόμους διακόπηκε, σχολεία εκκενώθηκαν και οι κάτοικοι βρίσκονται σε επιφυλακή. Προβλήματα καταγράφονται στην Ολυμπιάδα, όπου έσπασαν αντιστηρίξεις του υπερχειλισμένου ρέματος «Μπασδέκη» και το νερό μπήκε στον οικισμό.</p>
      <p>Χάρη στην έγκαιρη επέμβαση των πυροσβεστικών δυνάμεων, οι κάτοικοι απεγκλωβίστηκαν. Τις επιχειρήσεις επιβλέπει και ο δήμαρχος Αριστοτέλη, Στέλιος Βαλλιάνος, που βρίσκεται σε διαρκή επικοινωνία με τον γραμματέα Πολιτικής Προστασίας, Νίκο Χαρδαλιά και το Κέντρο Επιχειρήσεων της Πυροσβεστικής.</p>
      <figure>
        <img src="https://www.lifo.gr/uploads/image/1570843/kakokairia-halkidiki-plimmires-dromos.jpg"/>
      </figure>
      <figure>
        <img src="https://www.lifo.gr/uploads/image/1570848/kakokairia-halkidiki-plimmires-dromos-4.jpg"/>
      </figure>
      <p>«Η κατάσταση στην Ολυμπιάδα είναι δραματική με το νερό να κατακλύζει ιδιοκτησίες» τόνισε ο κ. Βαλλιάνος. «Έχουμε επιχειρήσεις απεγκλωβισμού κατοίκων, το ρέμα "χτυπά" και μέσα στον οικισμό (...) εκκενώσαμε προληπτικά νηπιαγωγεία και σχολεία σε Νέα Ρόδα, Στρατώνι και Παλαιοχώρι. Έχουν πέσει τεράστιες ποσότητες νερού. Ο ποταμός Χαβρίας μαζί με τους παραποτάμους είναι στα όριά του, με τον κίνδυνο υπερχείλισης να είναι ορατός για αυτό είμαστε σε επιφυλακής σε Παλαιοχώρι και Νεοχώρι».</p>
      <p>
        <b>Υποχώρησε ο δρόμος στην επαρχιακή οδό Πολυγύρου - Ιερισσού</b>
      </p>
      <p>Εξαιτίας της έντονης βροχόπτωσης, από τη συσσώρευση υδάτων και φερτών υλικών, διακόπηκε η κυκλοφορία των οχημάτων σε επαρχιακές οδούς. Στον επαρχιακό δρόμο Πολυγύρου – Ιερισσού υποχώρησε το οδόστρωμα και ήταν αδύνατη η διέλευση των οχημάτων.</p>
      <figure>
        <iframe src="https://www.youtube.com/embed/NGphhJc7rVE" width="1280" height="720" data-service="Youtube" scrolling="no"/>
      </figure>
      <p>
        <b>Πλημμύρισε σχολείο στο Νέο Μαρμαρά Χαλκιδικής</b>
      </p>
      <p>Τη διακοπή των μαθημάτων για σήμερα στο Γυμνάσιο και στο Λύκειο του Νέου Μαρμαρά στη Σιθωνία Χαλκιδικής αποφάσισε η Δημοτική Αρχή, καθώς το πρωί διαπιστώθηκε ότι πλημμύρισε το λεβητοστάσιο του κτιρίου στο οποίο συστεγάζονται.</p>
      <p>Όπως ανέφερε στο ΑΠΕ- ΜΠΕ η αντιδήμαρχος Παιδείας Σιθωνίας, Κατερίνα Γιουβαρλάκη, «από σπασμένο παράθυρο, που δεν προλάβαμε να αντικαταστήσουμε, μπήκε νερό στο λεβητοστάσιο. Για λόγους ασφάλειας μαθητών και εκπαιδευτικών αποφασίστηκε η διακοπή των μαθημάτων».</p>
      <figure>
        <img src="https://www.lifo.gr/uploads/image/1570847/kakokairia-halkidiki-plimmires-dromos-2.jpg"/>
      </figure>
      <figure>
        <img src="https://www.lifo.gr/uploads/image/1570846/kakokairia-halkidiki-plimmires-dromos-3.jpg"/>
      </figure>
      <figure>
        <img src="https://www.lifo.gr/uploads/image/1570862/kakokairia-halkidiki-plimmires-dromos-5.jpg"/>
      </figure>
    </article>
  </body>
</html>