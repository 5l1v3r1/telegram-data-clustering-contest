<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/crime/news/woman-murdered-by-husband-and-buried-body-in-home-cooking-food-on-top-of-grave-263013"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-22T17:02:00+00:00"/>
    <meta property="og:title" content="पति की हत्या कर महिला ने घर में दफन किया शव, कब्र के ऊपर बनाती रही खाना"/>
    <meta property="og:description" content="अनूपपुरः मध्य प्रदेश के अनूपपुर जिले में 32 वर्षीय एक महिला ने करीब एक महीने पहले अपने पति की हत्या कर उसके शव को घर में ही दफना दिया और दफन की गई जगह के ऊपर पत्थर एवं मिट्टी से चूल्हा बनाकर वहां पर अपने लिए खाना पकाती रही। यह सनसनीखेज घटना अनूपपुर जिले के अमरकंटक थाना क्षेत्र के ग्राम करौदा टोला में हुई।"/>
  </head>
  <body>
    <article>
      <h1>पति की हत्या कर महिला ने घर में दफन किया शव, कब्र के ऊपर बनाती रही खाना</h1>
      <address><time datetime="2019-11-22T17:02:00+00:00">22 Nov 2019, 17:02</time> by <a rel="author">Ankit</a></address>
      <p>अनूपपुरः मध्य प्रदेश के अनूपपुर जिले में 32 वर्षीय एक महिला ने करीब एक महीने पहले अपने पति की हत्या कर उसके शव को घर में ही दफना दिया और दफन की गई जगह के ऊपर पत्थर एवं मिट्टी से चूल्हा बनाकर वहां पर अपने लिए खाना पकाती रही। यह सनसनीखेज घटना अनूपपुर जिले के अमरकंटक थाना क्षेत्र के ग्राम करौदा टोला में हुई।</p>
      <p>कोतमा के अनुविभागीय पुलिस अधिकारी के. एन. प्रसाद ने बताया कि प्रतिमा बनावल ने 22 अक्टूबर को अपने पति मोहित बनाबल (34) की हत्या कर दी और बाद में उसके शव को अपनी ही झोपड़ी के भीतर दफना दिया। उन्होंने कहा कि इसके बाद उसने दफन की गई जगह के ऊपर पत्थर एवं मिट्टी से चूल्हा बनाया और वहां पर तब से अपने लिए खाना पकाती रही, ताकि उस जगह पर किसी का ध्यान न जाये और सबूतों को मिटाया जा सके।</p>
      <p>प्रसाद ने बताया कि इसके अलावा उसने स्वयं ही मोहित बनावल के लापता होने की शिकायत अमरकंटक थाने में दर्ज कराई थी, ताकि लोगों को गुमराह कर सके और उस पर किसी का शक न हो। उन्होंने कहा कि पुलिस ने महिला को गिरफ्तार कर उसकी निशानदेही पर दफनाए गए शव को भी बरामद कर लिया है।</p>
      <p>प्रसाद ने बताया कि मृतक मोहित के बड़े भाई अर्जुन बनावल जब प्रतिमा से उसके पति की मौत के बारे में पूछताछ करता, तब महिला उसे ही फंसा देने की धमकी देती थी। वह अपने घर पर किसी को नहीं आने देती थी।</p>
      <p>उन्होंने कहा कि इसके बाद अर्जुन को प्रतिमा पर शक होने लगा और आसपास के लोगों को एकत्रित कर वह बृहस्पतिवार शाम को प्रतिमा की झोपड़ी में गया। यह देख प्रतिमा हमेशा की तरह लोगों के साथ गाली-गलौच करने लगी और आनन-फानन में घर में ताला लगा कर निकल गई।</p>
      <p>प्रसाद ने बताया कि इसके बाद वहां मौजूद लोग किसी भी तरह से झोपड़ी के अंदर गये। घर से तेज बदबू आ रही थी। झोपड़ी की तलाशी के दौरान लोगों को मोहित की लाश झोपड़ी में ही दफन होने का पता चल गया।</p>
      <p>उन्होंने कहा कि शव का पता चलते ही अर्जुन ने तत्काल पुलिस को इसकी सूचना दी और आरोपी प्रतिमा को परिजनों और ग्रामीणों ने पुलिस को सौंप दिया। प्रसाद ने बताया कि पुलिस ने आरोपी प्रतिमा से पूछताछ की, जिसमें महिला ने सारी कहानी से पर्दा उठा दिया।</p>
      <p>उन्होंने कहा कि प्रतिमा ने बताया कि उसने मोहित का कत्ल कर अपनी घर के एक कमरे में गड्ढा कर दफन कर दिया और उस लाश के ऊपर एक महीने से खाना खाना बना रही थी। इसके बाद पुलिस ने घटनास्थल पहुंच कर गड्ढे से मृतक का शव बरामद कर लिया है। शव पूरी तरह से गल चुका था। प्रसाद ने बताया कि हत्या के कारणों को अब तक पता नहीं चल पाया है। इस संबंध में महिला से पूछताछ की जा रही है।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Woman murdered by husband and buried body in home, cooking food on top of grave</p>
    </article>
  </body>
</html>