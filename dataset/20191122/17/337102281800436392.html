<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%DB%8C%DA%A9-%D9%87%D9%81%D8%AA%D9%87-%D8%A7%D8%B2-%D8%A2%D8%BA%D8%A7%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%D8%AF%D9%85%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%DA%AF%D8%B0%D8%B4%D8%AA-20191122/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-22T17:44:26+00:00"/>
    <meta property="og:title" content="یک هفته از آغاز اعتراضات مردمی در ایران گذشت"/>
    <meta property="og:description" content="هشت روز پس از آغاز تظاهرات گسترده مردم ایران علیه گرانی بنزین، خشونت، تعقیب و بازداشت تنها پاسخ دولت جمهوری اسلامی به معترضان بوده است."/>
  </head>
  <body>
    <article>
      <h1>یک هفته از آغاز اعتراضات مردمی در ایران گذشت</h1>
      <address>
        <time datetime="2019-11-22T17:44:26+00:00">22 Nov 2019, 17:44</time>
      </address>
      <p>
        <b>هشت روز پس از آغاز تظاهرات گسترده مردم ایران علیه گرانی بنزین، خشونت، تعقیب و بازداشت تنها پاسخ دولت جمهوری اسلامی به معترضان بوده است.</b>
      </p>
      <p>در واکنش به موج گسترده اعتراضات مردمی در ایران علیه افزایش ناگهانی بهای بنزین، دولت جمهوری اسلامی، سرکوب، تعقیب و بازداشت تظاهرکننده گان را آغاز کرد.</p>
      <p>دیروز خبر سرکوب، تعقیب و بازداشت گسترده معترضان ایرانی توسط مقامات امنیتی و قضایی جمهوری اسلامی، بازتاب گسترده‌ای در رسانه‌های خبری بیرون از ایران داشت.</p>
      <p>محمود نیلی احمدآبادی، رئیس دانشگاه تهران، روز پنجشنبه، دستگیری تعدادی از دانشجویان این دانشگاه را «تائید» کرد.</p>
      <p>اسماعیل سلیمانی، رئیس حراست دانشگاه تهران هم اعلام کرد که آمار دقیقی از تعداد دانشجویان دستگیر شده در روزهای اخیر در دست نیست و افزود "ممکن است خیلی از آنهایی که دستگیر شده‌اند بازداشت باشند و هنوز به مرحله بازپرسی و دادرسی نرسیده باشد". این در حالیست که خانواده‌های دانشجویان بازداشت شده، در مورد بازداشت فرزندانشان ابراز نگرانی کرده اند.</p>
      <p>اقدام دیگر دولت ایران، قطع کردن اینترنت مردم این کشور بود که بر اساس تحلیل رسانه‌های بین‌المللی، جمهوری اسلامی به منظور جلوگیری از انتشار اخبار مربوط به ناآرامی‌های داخلی دست به این کار زده است.</p>
      <p>سازمان غیر دولتی "نت‌بلاکس" که وظیفه امنیت سایبری و نظارت بر آزادی اینترنتی در سطح جهان را به عهده دارد، روز چهار شنبه ۲۰ نوامبر خبر قطع شدن اینترنت در ایران را اعلام کرده بود. بر اساس آخرین آمار این نهاد، سطح دسترسی به اینترنت در ایران در حال حاضر به ۱۵ درصد می‌رسد.</p>
      <p>بهروز بنیادی، یکی ار نمایندگان مجلس ایران امروز به خبرگزاری ایلنا گفت که اینترنت مردم ایران به زودی وصل خواهد شد زیرا اینترنت ملی پاسخگوی نیازهای گسترده مردم نیست.</p>
      <p>آخرین اخبار ایران حاکی از صف‌های طولانی در پمپ بنزین‌های کلانشهرهای این کشور است. دلیل شکل گرفتن این صف‌های طولانی، نگرانی مردم نسبت به باطل شدن سهمیه سوخت ماه آبان اعلام شده است. با این حال، فاطمه کاهی، سخنگوی شرکت ملی نفت ایران گفته است که مردم نگران نباشند زیرا سهمیه‌های بنزین برای سواری‌های شخصی و موتورسیکلت‌ها تا ۶ ماه ذخیره می‌شود.</p>
      <p>اعتراضات مردمی ایران علیه افزایش سه برابر قیمت بنزین روز پنجشنبه ۱۴ در چند شهر این کشور از جمله تهران آغاز شد و سپس دامنه آن به دیگر شهرها نیز گسترش یافت.</p>
      <p>بر اساس آمار سازمان عفو بین‌الملل شمار معترضانی را که در جریان اعتراضات اخیر در ایران کشته شده اند، دست کم ۱۰۶ نفر می‌رسد. عفو بین‌الملل تأکید کرده است که البته شمار کشته ها ممکن است بیشتر از این تعداد باشد، هرچند رسانه های رسمی ایران، فقط مرگ پنج معترض و چند مأمور امنیتی را تأیید کرده اند.</p>
    </article>
  </body>
</html>