<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562841/oi-katalipsies-apantoyn-ston-chrysochoidi-echete-15-meres-na-paraititheite-vid-"/>
    <meta property="og:site_name" content="NOOZ."/>
    <meta property="article:published_time" content="2019-11-22T17:50:00+00:00"/>
    <meta property="og:title" content="Οι καταληψίες απαντούν στον Χρυσοχοΐδη: Έχετε 15 μέρες να παραιτηθείτε! [vid]"/>
    <meta property="og:description" content="Στο τελεσίγραφο που έδωσε ο υπουργός Προστασίας του Πολίτη, Μιχάλης Χρυσοχοΐδης, απαντούν δύο καταλήψεις σε Αθήνα και Χανιά."/>
  </head>
  <body>
    <article>
      <h1>Οι καταληψίες απαντούν στον Χρυσοχοΐδη: Έχετε 15 μέρες να παραιτηθείτε! [vid]</h1>
      <address>
        <time datetime="2019-11-22T17:50:00+00:00">22 Nov 2019, 17:50</time>
      </address>
      <p>
        <b>Στο τελεσίγραφο που έδωσε ο υπουργός Προστασίας του Πολίτη, Μιχάλης Χρυσοχοΐδης, απαντούν δύο καταλήψεις σε Αθήνα και Χανιά.</b>
      </p>
      <p>Με κείμενά τους σε ιστοσελίδα του αντιεξουσιαστικού χώρου γράφουν:</p>
      <p>«Από τα κατεχόμενα Εξάρχεια δίνουμε διορία 15 ημερών, να παραιτηθούν, σε όλους εκείνους που οραματίζονται την αναβίωση της χούντας με μηχανές προπαγάνδας, ξυλοδαρμούς, εικονικούς βιασμούς, εκγύμνωση γυναικών, άρνηση νομικών δικαιωμάτων, εκφοβισμούς και παρακολουθήσεις συντρόφων/ισσών, εργατών/τριών και φοιτητών/τριών.</p>
      <p>Αυτές είναι κάποιες από τις πρακτικές της αυξανόμενης καταστολής και επίθεσης στον κόσμο του αγώνα. Η αριστεία και η κανονικότητά τους είναι τα κλειστά σύνορα, τα κλειστά στρατόπεδα, τα κλειστά μυαλά και μετά, θα έρθουν τα φουγάρα.</p>
      <p>Μας έδωσαν 15 ημέρες προθεσμία. 15 ημέρες…Η Ν26 υπάρχει 1500 ημέρες. Έχουν βρει στέγη πάνω από 9000 άνθρωποι από 15 διαφορετικές χώρες προέλευσης. Εκατοντάδες αλληλέγγυοι/ες από όλα τα σημεία της γης πλαισίωσαν το εγχείρημα. Χιλιάδες διαφορετικές ιστορίες. Ένας κοινός συνεχής αγώνας αλληλεγγύης, αυτοδιαχείρισης της ζωής μας, αποδοχής του διαφορετικού και της μοναδικότητας. Ένας αγώνας στην κατάληψή μας, στη γειτονιά μας, στο δρόμο.</p>
      <p>Οι ιδέες δεν καταστέλλονται. Η Νοταρά 26 είναι εδώ &amp; θα παραμείνει ζωντανή!</p>
      <p>Ούτε τώρα, ούτε ποτέ, δε θα μπορέσετε να εκκενώσετε ένα κίνημα!», ήταν η απάντηση της Κατάληψης Στέγης Προσφύγων/Μεταναστών Νοταρά 26.</p>
      <hr/>
      <p>
        <a href="https://www.nooz.gr/greece/1562485/telesigrafo-chrysochoidi-stis-katalipseis-apochwriste-oikeiothelws-entos-15-imerwn">
          <b>Τελεσίγραφο Χρυσοχοΐδη στις καταλήψεις: Αποχωρήστε οικειοθελώς εντός 15 ημερών</b>
        </a>
      </p>
      <hr/>
      <h3>Η κατάληψη Rosa Nera στα Χανιά</h3>
      <p>Η κατάληψη Rosa Nera στα Χανιά, από την πλευρά της , σημειώνει στο κείμενό της: “Καλούνται όσοι εκμεταλλεύονται εργασία να αυξήσουν τους μισθούς κατά 200%, μειώνοντας αναλόγως τα ωράρια ή να προχωρήσουν στη συλλογική ιδιοκτησία των μέσων παραγωγής που κατέχουν κλέβοντας τον ανθρώπινο μόχθο.</p>
      <p>Καλούνται επίσης να παραιτηθούν άμεσα από κάθε πολιτική ιδιότητα όσοι παρανόμως παραβιάζουν τις διεθνείς συνθήκες προστασίας των προσφύγων δολοφονώντας τους, φυλακίζοντας και απαγάγοντας ακόμα και παιδιά για να τα κλείσουν σε απάνθρωπα κλειστά κέντρα κράτησης χωρίς πρόσβαση στην υγεία και την παιδεία.</p>
      <p>Καλούνται όσοι απελαύνουν πρόσφυγες να εγκαταλείψουν τη χώρα και να παραδώσουν τις αρμοδιότητες για την προστασία των προσφυγικών ζωών στα διεθνή κινήματα αλληλεγγύης.</p>
      <p>Η προθεσμία για την υλοποίηση των εντολών είναι 15 ημέρες από την δημοσίευση της παρούσης στον τύπο. Αλλιώς δεν θα τα πάμε καλά… γλυκά το λέμε.</p>
      <p>Ραντεβού στους δρόμους.</p>
      <p>Συνέλευση Αλληλεγγύης σε Καταλήψεις και Πρόσφυγες</p>
      <p>ΤΟΠΟΣ: ΚΑΤΑΛΗΨΗ ROSA NERA, ΛΟΦΟΣ ΚΑΣΤΕΛΛΙ, ΧΑΝΙΑ».</p>
      <hr/>
      <h3>Τα έξι υπό κατάληψη κτίρια </h3>
      <p>Σύμφωνα με ρεπορτάζ του OPEN, τα έξι κτίρια που έχουν βάλει στο μικροσκόπιο οι αστυνομικοί είναι τα εξής:  </p>
      <p>Το πρώτο κτίριο βρίσκεται στην οδό Στουρνάρη </p>
      <p>Το δεύτερο κτίριο είναι στην οδό Μπουμπουλίνας </p>
      <p>Σε αυτά τα δύο κτίρια βρίσκονται μέσα αλλοδαποί. Σύμφωνα με το ρεπορτάζ, όμως, ο αριθμός των ατόμων που βρίσκονται μέσα σε αυτά δεν ξεπερνά τα 15 με 20 άτομα. </p>
      <p>Το τρίτο κτίριο είναι στην οδό Θεμιστοκλέους</p>
      <p>Το τέταρτο κτίριο βρίσκεται στην οδό Ζαΐμη</p>
      <p>Το πέμπτο κτίριο βρίσκεται στην οδό Μπενάκη και το έκτο στην οδό Δερβενίων. </p>
      <p>Σύμφωνα με το ρεπορτάζ, αυτά τα κτίρια έχουν λειτουργήσει ως κρησφύγετα των αντιεξουσιαστών. </p>
      <figure>
        <iframe src="https://www.youtube.com/embed/669P_1W4h7E" width="640" height="360" data-service="Youtube" scrolling="no"/>
      </figure>
      <related>
        <a href="https://www.nooz.gr/greece/1562485/telesigrafo-chrysochoidi-stis-katalipseis-apochwriste-oikeiothelws-entos-15-imerwn"/>
      </related>
    </article>
  </body>
</html>