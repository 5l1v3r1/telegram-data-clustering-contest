<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/international/article/1625810/%E0%A6%B6%E0%A6%BE%E0%A6%AC%E0%A6%BE%E0%A6%A8%E0%A6%BE-%E0%A6%86%E0%A6%9C%E0%A6%AE%E0%A6%BF%E0%A6%B0-%E0%A6%AE%E0%A6%BE-%E0%A6%86%E0%A6%B0-%E0%A6%A8%E0%A7%87%E0%A6%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-22T17:40:00+00:00"/>
    <meta property="og:title" content="শাবানা আজমির মা আর নেই"/>
    <meta property="og:description" content="প্রখ্যাত ভারতীয় অভিনেত্রী শাবানা আজমির মা শওকত কাইফি মারা গেছেন। আজ শুক্রবার রাতে মুম্বাইয়ের জুহুতে নিজ বাসায় মারা যান তিনি। তাঁর বয়স হয়েছিল ৯১ বছর। ভারতীয় সংবাদমাধ্যম টাইমস অব ইন্ডিয়া তাঁর মৃত্যুর বিষয়টি নিশ্চিত করেছে।"/>
  </head>
  <body>
    <article>
      <h1>শাবানা আজমির মা আর নেই</h1>
      <address><time datetime="2019-11-22T17:40:00+00:00">22 Nov 2019, 17:40</time> by <a rel="author">অনলাইন ডেস্ক</a></address>
      <p>ভারতের প্রখ্যাত অভিনেত্রী শাবানা আজমির মা শওকত কাইফি মারা গেছেন। আজ শুক্রবার রাতে মুম্বাইয়ের জুহুতে নিজ বাসায় মারা যান তিনি। তাঁর বয়স হয়েছিল ৯১ বছর। ভারতীয় সংবাদমাধ্যম টাইমস অব ইন্ডিয়া তাঁর মৃত্যুর বিষয়টি নিশ্চিত করেছে।<br/><br/>থিয়েটার ও চলচ্চিত্রে অভিনয় করা শওকত কাইফির জন্ম ও বেড়ে ওঠা ভারতের হায়দরাবাদে। কবি কাইফি আজমির সঙ্গে বিয়ের পর তিনি মুম্বাই চলে আসেন। শওকত কাইফি ও কাইফি আজমি দুজনই ইন্ডিয়ান পিপলস থিয়েটার অ্যাসোসিয়েশনের সদস্য ছিলেন।</p>
      <p>প্রগতিশীল লেখকদের সংগঠন ‘প্রগ্রেসিভ রাইটার্স অ্যাসোসিয়েশন’–এরও গুরুত্বপূর্ণ সদস্য ছিলেন শওকত কাইফি। নিজের সম্পর্কে তিনি বলতেন, ‘শৈশব থেকেই আমি একজন বিপ্লবী। আমার ওড়না আমার সারা গায়ে লেপটে থাকত না, বরং আমার ঘাড়ে ঝোলানো থাকত।’</p>
      <p>শওকত কাইফির নামকরা চলচ্চিত্রগুলোর মধ্যে রয়েছে ‘গরম হাওয়া’, ‘সালাম বোম্বে’, ‘বাজার’ ও ‘উমরাও জান’। নিজের জীবনের স্মৃতিকথা নিয়ে লেখেন ‘কাইফি ও আমি’। আত্মজীবনীমূলক এই বইটিকে পরবর্তী সময়ে নাট্যরূপও দেওয়া হয়। ২০০২ সালে সর্বশেষ ‘সাথিয়া’ চলচ্চিত্রে অভিনয় করেন তিনি।</p>
    </article>
  </body>
</html>