<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/koinwnia/article/1417541/diki-sorra-theoroysan-oti-einai-o-gios-toy-apollona-kai-oti-poylise-arhaia-elliniki-tehnologia"/>
    <meta property="og:site_name" content="+PLUS.gr"/>
    <meta property="article:published_time" content="2019-11-22T17:55:00+00:00"/>
    <meta property="og:title" content="Δίκη Σώρρα: «Θεωρούσαν ότι είναι ο γιος του Απόλλωνα και ότι πούλησε αρχαία ελληνική τεχνολογία διαστημικών καυσίμων στις ΗΠΑ»"/>
    <meta property="og:description" content="Μάρτυρας κατέθεσε στη δίκη του Αρτέμη Σώρρα και των συνεργατών του -για σύσταση εγκληματικής οργάνωσης- ότι υποστηρικτές του είχαν, πραγματικά, πιστέψει ότι «ήταν ο γιος του Απόλλωνα, που ερχόταν να τους σώσει» και ότι «είχε 600 εκατομμύρια δολάρια, τα οποία προήλθαν από την πώληση μιας αρχαίας ελληνικής τεχνολογίας διαστημικών καυσίμων στην αμερικανική κυβέρνηση»."/>
  </head>
  <body>
    <article>
      <h1>Δίκη Σώρρα: «Θεωρούσαν ότι είναι ο γιος του Απόλλωνα και ότι πούλησε αρχαία ελληνική τεχνολογία διαστημικών καυσίμων στις ΗΠΑ»</h1>
      <h2>Μάρτυρας κατέθεσε στη δίκη του Αρτέμη Σώρρα και των συνεργατών του -για σύσταση εγκληματικής οργάνωσης- ότι υποστηρικτές του είχαν, πραγματικά, πιστέψει ότι «ήταν ο γιος του Απόλλωνα, που ερχόταν να τους σώσει» και ότι «είχε 600 εκατομμύρια δολάρια, τα οποία προήλθαν από την πώληση μιας αρχαίας ελληνικής τεχνολογίας διαστημικών καυσίμων στην αμερικανική κυβέρνηση».</h2>
      <address><time datetime="2019-11-22T17:55:00+00:00">22 Nov 2019, 17:55</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ξεκίνησαν ενώπιον του Τριμελούς Εφετείου Κακουργημάτων, όπου δικάζεται ο Αρτέμης Σώρρας και συνεργάτες του για εγκληματική οργάνωση, οι μαρτυρικές καταθέσεις για τα πεπραγμένα του φορέα «Ελλήνων Συνέλευσις», που έπεισε εκατοντάδες πολίτες ότι μπορεί να σώσει τους ίδιους και τη χώρα από τα χρέη.</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>Ως έναν άνθρωπο που «πάντα χρωστούσε», «ιδιοκτήτη κατά καιρούς επιχειρήσεων χωρίς σημαντική αξία», που εμπνεύστηκε, όμως, «ένα τραπεζικό κόλπο, που σκόπευε να το πετύχει μέσα από διάφορες θεωρίες συνωμοσίας», περιέγραψε τον ιδρυτή της «Ελλήνων Συνέλευσις» ο δημοσιογράφος, Λευτέρης Ρήνος, που ερεύνησε το «φαινόμενο Σώρρα» από την Αμερική μέχρι την Πάτρα και την υπόλοιπη χώρα.</p>
      <p>Ο μάρτυρας κατέθεσε ότι η έρευνά του ξεκίνησε το 2011 στην Αμερική, οπότε ο κατηγορούμενος, πλέον, για εγκληματική οργάνωση, Αρτέμης Σώρρας, εμφανίστηκε με έναν ακόμη, συγκατηγορούμενο του σήμερα, υποστηρίζοντας ότι διέθεταν χρεόγραφα του αμερικανικού Δημοσίου ύψους 600 εκατομμυρίων δολαρίων, ποσό που έλεγαν πως προήλθε από την πώληση «μίας αρχαίας ελληνικής τεχνολογίας διαστημικών καυσίμων στην αμερικανική κυβέρνηση». Στην πραγματικότητα, όπως τόνισε ο μάρτυρας, τα επίμαχα χρεόγραφα, μη αποδεκτά από τις ΗΠΑ, «δεν αξίζουν ούτε όσο το χαρτί που είναι τυπωμένα».</p>
      <p>Κατά τον κ. Ρήνο, ο οποίος μίλησε εκτενώς και την εγχώρια δράση του Σώρρα και της οργάνωσης, η όλη στόχευση των κατηγορουμένων αφορά την προσπάθειά τους να αποκομίσουν χρηματικά οφέλη, αλλά και πολιτικά:</p>
      <p>«Απώτερος σκοπός ήταν η εξουσία. Κάποια στιγμή θα ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο. Βρήκαν εύφορο έδαφος σε χιλιάδες κόσμο. Το ουσιαστικό αποτέλεσμα ήρθε με τον πολιτικό φορέα. 10000 άτομα! Κάποιοι, αν και μπορούσαν να πληρώσουν, δεν το έκαναν και έχασαν τις περιουσίες τους τελικά. Άλλοι, που φώναζαν ότι ήταν λάθος, βαφτίστηκαν προδότες από τον Σώρρα και εκδιώχθηκαν».</p>
      <p>Ο μάρτυρας αναφέρθηκε, επίσης, εκτενώς στην υπόθεση των εξωδίκων, που παρείχε ο φορέας σε οφειλέτες, με τα οποία ενημέρωναν τις δημόσιες αρχές πως την εξόφληση χρεών τους, ουσιαστικά, θα τη διευθετήσει η οργάνωση, με τα περίφημα 600 δισ. που διέθετε. </p>
      <p>«Τα γραφεία της ''Ελλήνων Συνέλευσις'', που κάθε ένα ήταν μία ξεχωριστή ΜΚΟ, πλήρωναν 1000 ευρώ για να λάβουν 100 εξώδικα. Δηλαδή 10 ευρώ το ένα. Αυτά στη συνέχεια τα πουλούσαν στον κόσμο, περίπου 30 ευρώ το καθένα. Έχω ακούσει και περίπτωση που κάποιος έδωσε 200 ευρώ για το εξώδικο».</p>
      <p>Σύμφωνα με τον κο Ρήνο, με τη δραστηριότητα της οργάνωσης και την αποδοχή που είχε σε αρκετούς οφειλέτες δημιουργήθηκαν, τελικά, τεράστια προβλήματα, «καταστράφηκαν οικογένειες. Κάποιοι θεωρούσαν ότι ο Σώρρας ήταν ο γιος του Απόλλωνα που ερχόταν να τους σώσει. Υπήρχε επηρεασμός».</p>
    </article>
  </body>
</html>