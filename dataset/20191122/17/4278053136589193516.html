<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/hokej-v-cislech-zapas-dvou-trapicich-se-tymu-kdo-je-na-tom-lepe/5044045"/>
    <meta property="og:site_name" content="Hokej.cz"/>
    <meta property="article:published_time" content="2019-11-22T17:30:00+00:00"/>
    <meta property="og:title" content="Hokej v číslech: Zápas dvou trápících se týmů. Kdo je na tom lépe?"/>
    <meta property="og:description" content="Loni se potkaly ve čtvrtfinále a letos měly patřit mezi elitu Tipsport extraligy. Místo toho se ovšem pohybují okolo osmého místa a již pozměnily složení svých realizačních týmů. Hradec Králové a Kometu Brno čeká druhý vzájemný zápas od jarního čtvrtfinále a body budou pro oba týmy mít cenu zlata."/>
  </head>
  <body>
    <article>
      <h1>Hokej v číslech: Zápas dvou trápících se týmů. Kdo je na tom lépe?</h1>
      <address><time datetime="2019-11-22T17:30:00+00:00">22 Nov 2019, 17:30</time> by <a rel="author" href="https://www.hokej.cz/archiv-clanku/autor/129214" target="_blank">Šimon Rogner</a></address>
      <p>
        <b>Loni se potkaly ve čtvrtfinále a letos měly patřit mezi elitu Tipsport extraligy. Místo toho se ovšem pohybují okolo osmého místa a již pozměnily složení svých realizačních týmů. Hradec Králové a Kometu Brno čeká druhý vzájemný zápas od jarního čtvrtfinále a body budou pro oba týmy mít cenu zlata.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Pojďme se proto podívat, jak na tom oba týmy před dnešním utkáním jsou a jaké mají šance na vítězství!</p>
      <h3>Série porážek</h3>
      <p>Nemůžeme začít ničím jiným než pohledem na formu obou týmů. A ta opravdu příliš lichotivá není.</p>
      <p>Kometa prohrála <b>šest utkání v řadě</b> (získala jediný bod), Mountfield ztratil v extralize poslední <b>čtyři duely</b>. Chuť si tak spravil alespoň v Lize mistrů, kde díky výhře a remíze postoupil přes Mannheim.</p>
      <p>Podíváme-li se na statistiky obou mužstev v posledních utkáních při hře 5 na 5, je zřejmé, že situace se liší.</p>
      <p>Moravané patří k <b>průměru až podprůměru</b> (s 50,09% podílem střeleckých pokusů jsou osmí, zatímco s 48,17% poměrem střeleckých pokusů ze slotu až dvanáctí).</p>
      <figure>
        <img src="https://www.hokej.cz/files/images/190/brnohradeckralove-streleckepokusystatistiky.png"/>
      </figure>
      <p>Hradec vysílá <b>hodně střeleckých pokusů</b>: s nevídaným 62,2% poměrem vyslaných a inkasovaných střeleckých pokusů je jednoznačně první. Hůře, byť stále relativně solidně, si vede ve střeleckých pokusech ze slotu, kde mu s hodnotou 53,78 % patří šesté místo.</p>
      <p>Oba týmy se ovšem trápí v proměňovaní svých střel. A částečný podíl na tom má i štěstí, respektive smůla. Brno promění v branku <b>4,64 %</b> svých střel, Mountfield <b>4,62 %</b>. Brankáři obou týmů pak chytí <b>86,25</b> a <b>85,53 %</b> střel, kterým čelili. To jsou vše nízké hodnoty a vzhledem ke kvalitě týmů se dá očekávat zlepšení.</p>
      <p>Otázkou je, jaký tým to zlepšení pocítí v dnešním zápase.</p>
      <h3>Speciální formace</h3>
      <p>Jako téměř u každé série proher, i u té hradecké a brněnské mají svůj podíl nefungující <b>speciální formace</b>.</p>
      <p><b>Mountfield</b> za poslední čtyři utkání neproměnil ani jednu ze svých čtrnácti přesilovek a ve třinácti oslabeních inkasoval čtyři branky. <b>0%</b> využití početních výhod a <b>69,23%</b> úspěšnost ubráněných početních výhod soupeře jsou samozřejmě velmi nízké hodnoty.</p>
      <figure>
        <img src="https://www.hokej.cz/files/images/190/brnohradeckralove-streleckepokusyforpresilovkystatistiky.png"/>
      </figure>
      <p>To v Brně jsou na tom o trochu lépe. Přesilovka <b>Komety</b> ovšem funguje stále na výbornou: z 27 přesilovkových výhod ukončila předčasně <b>29,62 %</b>, tj. osm, leč v oslabení jsou na tom svěřenci Libora Zábranského jen o trochu lépe než Mountfield. Dokládá to hodnota <b>70,83 %</b> ubráněných oslabení (7 ze 24).</p>
      <p>Statistiky naše zjištění víceméně dokazují. Hradec byl v posledních čtyřech utkáních v přesilovce ve dvou kategoriích střeleckých pokusů a střeleckých pokusů ze slotu třetí, respektive druhý od konce. Kometa se sice může pyšnit desátou a sedmou pozicí, ale je potřeba brát ohled na vysokou 30% úspěšnost střelby v přesilovkách, která dozajista půjde dolů.</p>
      <figure>
        <img src="https://www.hokej.cz/files/images/190/brnohradeckralove-streleckepokusyagainstoslabenistatistiky.png"/>
      </figure>
      <p>V oslabení se situace obou týmů vyrovnávají. Bránící hráči Brna byli v listopadových duelech o trochu lepší, Mountfield však ztráty dorovnává mírně vyšší 80% úspěšnosti zákroků, která je sice vyšší než ta brněnská (75,86 %), přesto však patří mezi tři nejhorší v extralize.</p>
      <h3>Brankáři</h3>
      <p>Příčinou trápení obou týmů, která rovněž stojí za pozornost, jsou výkony brankářů. Jak už bylo zmíněno, oba kluby nejenže se často nemohly spolehnout na dobré výkony ofenzivy a defenzivy, ale nenašly oporu ani v brankovišti.</p>
      <figure>
        <img src="https://www.hokej.cz/files/images/190/mazanec-vejmelka-hradeckralovekometa-brankari.png"/>
      </figure>
      <p>Začneme u brankářů <b>Hradce</b>. Do tří zápasů nastoupil <a href="https://www.hokej.cz/hrac/10249">Marek Mazanec</a> – a chytil pouhých <b>87,04 % střel</b>. Budeme-li mluvit konkrétně, z pěti střel z první z prostoru slotu čtyřikrát inkasoval, celkově pak ze slotu obdržel z 29 střel sedm branek. Jedno utkání odchytal <a href="https://www.hokej.cz/hrac/15242">Štěpán Lukeš</a>, jenž z 29 střel propustil za svá záda tři zásahy.</p>
      <p>V <b>Brně</b> má brankoviště pod taktovkou <a href="https://www.hokej.cz/hrac/16345">Karel Vejmelka</a>, ovšem v posledních duelech si zdaleka nevede tak dobře jako na začátku sezony. Od úvodu listopadu zastavil 86,47 % střel, kterým čelil, z toho patnáct ze slotu, v němž zaznamenal pouhou 70,59% úspěšnost. Jeho náhradník <a href="https://www.hokej.cz/hrac/13132">Lukáš Klimeš</a> odchytal jen dvě utkání, zpacifikoval pak pouze 83,3 % střel.</p>
      <related>
        <a href="https://www.hokej.cz/hokej-v-cislech-senkerik-tahne-energii-v-bodovani-obrancu-je-druhy/5043968"/>
        <a href="https://www.hokej.cz/hokej-v-cislech-proc-litvinov-nevyuziva-presilovky/5043903"/>
      </related>
    </article>
  </body>
</html>