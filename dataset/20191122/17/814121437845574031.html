<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10273810/bialystok-agent-tomek-z-zakazem-opuszczania-kraju.html"/>
    <meta property="og:site_name" content="Wprost"/>
    <meta property="article:published_time" content="2019-11-22T17:27:00+00:00"/>
    <meta property="og:title" content="Białystok. „Agent Tomek” z zakazem opuszczania kraju"/>
    <meta property="og:description" content="Wczoraj Prokuratura Regionalna w Białymstoku przedstawiła sześć zarzutów Tomaszowi K. Jak informuje Wirtualna Polska, śledczy nakazali podejrzanemu wpłacić pół miliona złotych kaucji. Ma zakaz opuszczania kraju."/>
  </head>
  <body>
    <article>
      <h1>Białystok. „Agent Tomek” z zakazem opuszczania kraju</h1>
      <address>
        <time datetime="2019-11-22T17:27:00+00:00">22 Nov 2019, 17:27</time>
      </address>
      <p>
        <b>Wczoraj Prokuratura Regionalna w Białymstoku przedstawiła sześć zarzutów Tomaszowi K. Jak informuje Wirtualna Polska, śledczy nakazali podejrzanemu wpłacić pół miliona złotych kaucji. Ma zakaz opuszczania kraju.</b>
      </p>
      <p>W czwartek 21 listopada, były agent CBA Tomasz K., który przez pewien okres był prezesem Stowarzyszenia Helper, usłyszał sześć zarzutów. Dotyczą one m.in. udziału w zorganizowanej grupie przestępczej, przywłaszczenia wspólnie i w porozumieniu z innymi osobami mienia o łącznej kwocie około 10 milionów złotych oraz przestępstwa prania pieniędzy w kwocie 2 mln zł – podaje wyborcza.pl. Postawienie zarzutów wiąże się z działalnością w stowarzyszeniu Helper, które zajmowało się prowadzeniem środowiskowych domów pomocy. Jak informuje Wirtualna Polska, po sprawdzeniu przez prokuraturę m.in. wydatków z dotacji państwowej miało się okazać, że kupowane za nią były drogie kosmetyki, sprzęt narciarski czy drony.</p>
      <h3>Zakaz opuszczania kraju</h3>
      <p>Dzień po postawieniu zarzutów, w piątek 22 listopada, przedstawiciel prokuratury poinformował, że Tomasz K. wpłacił 500 tys. poręczenia majątkowego – podaje Wirtualna Polska. Śledczy nałożyli na mężczyznę zakaz opuszczania kraju, zatrzymali mu paszport, jest także zobowiązany do regularnego stawiania się na policyjnej komendzie – wymienia wspomniane źródło.</p>
      <h3>Zarzuty w sprawie</h3>
      <p>Zarzuty usłyszało również m.in. pięciu samorządowców, w tym prezydent Olsztyna, który w mediach społecznościowych skomentował zaistniałą sytuację. „Od kilku lat życie publiczne Olsztyna jest wstrząsane informacjami na temat działalności olsztyńskiego stowarzyszenia Europejskie Centrum Wsparcia Społecznego »Helper«, prowadzącego w latach 2011 – 2017 środowiskowe domy pomocy. W poniedziałek (18.11) w Prokuraturze Regionalnej w Białymstoku postawiono mi zarzut niedopełnienia obowiązków i działania na szkodę interesu publicznego w związku z postępowaniem prowadzonym wobec tego stowarzyszenia. Postępowanie toczy się w sprawie nadużyć gospodarczych związanych z nieuprawnionym wykorzystaniem dotacji” – napisał Piotr Grzymowicz. <a href="https://www.wprost.pl/kraj/10272009/agent-tomek-i-prezydent-olsztyna-z-zarzutami-bede-bronil-swojego-honoru-i-dobrego-imienia.html">Prezydent Olsztyna zaznaczył</a>, że „jest w najwyższym stopniu zbulwersowany i zdziwiony faktem skierowania pod jego adresem zarzutów, w sprawie, w której nie ma sobie nic do zarzucenia”.</p>
      <related>
        <h4>Czytaj także:</h4>
        <a href="https://www.wprost.pl/polityka/10272226/budka-sklada-wniosek-do-bas-chodzi-o-glosowanie-w-sprawie-wyboru-czlonkow-krs.html"/>
      </related>
      <footer>Źródło: <a href="http://www.wp.pl/">Wirtualna Polska</a></footer>
    </article>
  </body>
</html>