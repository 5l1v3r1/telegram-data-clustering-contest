<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/wstrzymany-ruch-statkow-zamkniete-ulice-w-poniedzialek-wydobycie-niewybuchu-w-swinoujsciu/"/>
    <meta property="og:site_name" content="Polsat News"/>
    <meta property="article:published_time" content="2019-11-22T17:37:00+00:00"/>
    <meta property="og:title" content="Wstrzymany ruch statków, zamknięte ulice. W poniedziałek wydobycie niewybuchu w Świnoujściu"/>
    <meta property="og:description" content="Wstrzymany ruch statków i promów, a także zamknięte ulice położone najbliżej toru wodnego - to część z utrudnień, z którymi muszą się liczyć mieszkańcy Świnoujścia podczas planowanej na najbliższy poniedziałek akcji wydobycia niewybuchu z II wojny światowej."/>
  </head>
  <body>
    <article>
      <h1>Wstrzymany ruch statków, zamknięte ulice. W poniedziałek wydobycie niewybuchu w Świnoujściu</h1>
      <address>
        <time datetime="2019-11-22T17:37:00+00:00">22 Nov 2019, 17:37</time>
      </address>
      <p>
        <b>Wstrzymany ruch statków i promów, a także zamknięte ulice położone najbliżej toru wodnego - to część z utrudnień, z którymi muszą się liczyć mieszkańcy Świnoujścia podczas planowanej na najbliższy poniedziałek akcji wydobycia niewybuchu z II wojny światowej.</b>
      </p>
      <related>
        <a href="https://www.polsatnews.pl/wiadomosc/2019-11-22/wybuch-gazu-w-domu-w-sulislawicach-w-srodku-byl-47-latek/"/>
      </related>
      <p>Marynarze z 8. Flotylli Obrony Wybrzeża będą wydobywali z Kanału Piastowskiego brytyjską lotniczą minę morską typu Mk VI. Niewybuch leży na torze wodnym Szczecin - Świnoujście. Natrafiła na niego firma pracująca na zlecenie urzędu morskiego. Trwają tam prace przygotowawcze do pogłębienia toru wodnego.</p>
      <p>Podczas samego wydobycia i transportu bomby poza główki portu w Świnoujściu wprowadzone zostaną ograniczenia w ruchu statków. Dla statków wchodzących z redy portu w kierunku Zalewu Szczecińskiego ruch zostanie wstrzymany w godzinach 6:30 – 10:00. W tych samych godzinach wstrzymany zostanie ruch dla statków wychodzących z Zalewu Szczecińskiego na Zatokę Pomorską. Dla statków nawigujących w granicach portu ruch zostanie wstrzymany w godzinach 9:00 - 10:00.</p>
      <p>
        <a href="https://www.polsatnews.pl/wiadomosc/2019-11-22/przy-stacji-pkp-znaleziono-30-bomb-lotniczych/">
          <b>ZOBACZ: Przy stacji PKP znaleziono 30 bomb lotniczych</b>
        </a>
      </p>
      <p>Z utrudnieniami muszą liczyć się także mieszkańcy Świnoujścia i użytkownicy przeprawy promowej. Od godziny 7:15 do 9:15 zamknięta będzie przeprawa promowa "Centrum". Ostatni prom z Uznamu odbije o godz. 7:00, a z wyspy Wolin o godzinie 6:40. Samochody kierujące się na tę przeprawę po stronie Uznamu od godziny 7:00 będą zatrzymywane na ul. Karsiborskiej. Wznowienie kursowania promów planowane jest na godz. 9:15. Promy na przeprawie "Warszów" nie będą pływały w godzinach 9:30 – 9:55.</p>
      <p>Na czas transportu miny poza świnoujski port będą czasowe zamknięcia dla ruchu kołowego i pieszego ulic położonych najbliżej toru wodnego, m.in. Wybrzeże Władysława IV, Bohaterów Września, Chrobrego, Jana z Kolna.</p>
      <p>
        <b>Waży 900 kilogramów</b>
      </p>
      <p>Osoby, które w czasie podjęcia bomby będą znajdowały się w strefie do 550 metrów od nabrzeża zobowiązane są do pozostania w miejscu zamieszkania, w budynkach. Służby proszą o nie zbliżanie się do okien, nie wychodzenie na balkony oraz na zewnątrz budynków.</p>
      <p>W akcji wydobycia miny weźmie udział załoga niszczyciela min ORP Flaming z 13. Dywizjonu Trałowców oraz żołnierze i Grupa Nurków Minerów z 12. Dywizjonu Trałowców.</p>
      <p>Brytyjska mina lotnicza, która zostanie wydobyta waży 900 kilogramów, a waga samego ładunku wybuchowego to ponad 400 kilogramów - powiedział w piątek rzecznik prasowy 8. Flotylli Obrony Wybrzeża kmdr ppor. Grzegorz Lewandowski. Jak dodał, to już kolejne wydobycie tego typu obiektu. Podobne wydobyto w Świnoujściu w lipcu, sierpniu i wrześniu br.</p>
      <p>
        <a href="https://www.polsatnews.pl/wideo/uratowane-tygrysy-nie-moga-wyjechac-do-azylu-w-hiszpanii-historia-niestety-sie-powtarza_6760097/">WIDEO - Uratowane tygrysy nie mogą wyjechać do azylu w Hiszpanii. "Historia niestety się powtarza"</a>
      </p>
      <figure>
        <img src="https://r.dcs.redcdn.pl/http/o2/redefine/cp/zt/zt3r7kyii1b93w95mk652d146t6gx23r.jpg"/>
      </figure>
    </article>
  </body>
</html>