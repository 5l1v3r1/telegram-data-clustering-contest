<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/zimni-sporty/sablikova-3000-metru-vyhra-vitezstvi-vysledek-rychlobrusleni-polsko-svetovy_1911221740_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T17:40:00+00:00"/>
    <meta property="og:title" content="Sáblíkovou nezastavila ani viróza. Na oblíbené trati si připsala jubilejní triumf ve Světovém poháru"/>
    <meta property="og:description" content="Světová rekordmanka, která v Tomaszówě Mazowieckém jela jubilejní 200. individuální závod ve Světovém poháru, si připsala padesátý triumf."/>
  </head>
  <body>
    <article>
      <h1>Sáblíkovou nezastavila ani viróza. Na oblíbené trati si připsala jubilejní triumf ve Světovém poháru</h1>
      <address><time datetime="2019-11-22T17:40:00+00:00">22 Nov 2019, 17:40</time> by <a rel="author">Barbora Kovaříková, ČTK</a></address>
      <p>
        <b>Po viróze a tréninkovém výpadku dokázala rychlobruslařka Martina Sáblíková vyhrát na Světovém poháru v Polsku závod na 3000 metrů. Světová rekordmanka na této trati jela v Tomaszówě Mazowieckém 200. individuální závod SP a v elitním seriálu si připsala jubilejní padesátý triumf.</b>
      </p>
      <p>„Včera jsem byla poprvé na ledě. Nastupovala jsem s tím, že si jdu hlavně pro body, abych mohla na příštím svěťáku startovat mezi první osmičkou. Vůbec jsem nevěděla, jak pojedu, jestli vůbec dojedu do cíle. Že se to povedlo na bednu, to je neskutečný,“ prohlásila Sáblíková.</p>
      <p>Olympijskou vítězku v této disciplíně z Pchjongčchangu Nizozemku Carlijn Achtereekteovou porazila Sáblíková o 15 setin sekundy. Třetí skončila Ruska Natalja Voroninová, Nikola Zdráhalová byla při prvním startu v A-divizi v sezoně čtrnáctá.</p>
      <related>
        <h4>Číst článek</h4>
        <a href="https://www.irozhlas.cz/sport/zimni-sporty/rychlobrusleni-martina-sablikova-svetovy-pohar-3-000-metru-ivanie-blondinova_1911151809_and"/>
      </related>
      <p>Dvaatřicetiletá Sáblíková dojela před týdnem se začínající virózou v Minsku čtvrtá v pátečním závodu na 3000 metrů, o den později byla devatenáctá na poloviční trati. Poté odletěla do Prahy na komplexní vyšetření a nad jejím startem v Polsku dlouho visel otazník.</p>
      <p>„Martina tentokrát nebyla v takové kondici. Strašně moc jí děkuji, za to její srdíčko. Výstřelem startovní pistole zapomene na všechny bolesti, a čím větší má problémy, tím jede technicky lépe,“ uvedl pro Radiožurnál trenér Petr Novák.</p>
      <p>Nakonec trojnásobná olympijská vítězka v šesté rozjížďce nastoupila a časem 4:06,133 se zařadila na průběžné první místo. Achtereekteová ji v následné jízdě nedokázala porazit a stejně jako v Bělorusku skončila druhá, což ji nicméně vyneslo do čela hodnocení SP na dlouhých tratích. Třetí Sáblíková na ni ztrácí pět bodů.</p>
      <p>V závěrečné osmé rozjížďce pak nepřekonala čas české reprezentantky ani vítězka trojky z Minsku Isabelle Weidemannová. Kanadská rychlobruslařka se tentokrát neprosadila ani na stupně vítězů, skončila čtvrtá.</p>
      <p>Závod na 3000 metrů ovládla Sáblíková v rámci Světového poháru již čtyřiatřicetkrát. Poprvé se jí to povedlo v únoru 2007.</p>
      <p>„Jsem upřímně hodně překvapená. Když se člověk cítí špatně, tak jedna z malá věcí, co mu může hodně pomoct, je technika. Soustředila jsem se hlavně na to,“ dodala Sáblíková.</p>
      <p>V divizi B se na úvod soutěžního programu blýskla rekordem polské dráhy sedmačtyřicetiletá Claudia Pechsteinová, která časem 4:10,043 překonala zářijový výkon Sáblíkové o více než čtyři sekundy. V divizi A ji předčila až ve čtvrté rozjížďce Esmee Visserová a pak ještě devět dalších rychlobruslařek.</p>
      <p><b>Závody SP v rychlobruslení v Tomaszówě Mazowieckém (Polsko):<br/></b><b>Ženy:</b><br/><b>3000 m:</b> 1.<i><b> Sáblíková</b></i> (ČR) 4:06,133, 2. Achtereekteová (Niz.) 4:06,284, 3. Voroninová (Rus.) 4:06,614, ...14. <i><b>Zdráhalová</b></i> (ČR) 4:12,513.<br/><b>Průběžné pořadí SP (po 2 z 6 závodů):</b> 1. Achtereekteová 108, 2. Weidemannová (Kan.) 103, 3. <i><b>Sáblíková</b></i> 103, ...15. <i><b>Zdráhalová</b></i> 55.<br/><b>Týmový sprint:</b> 1. Rusko (Fatkulinová, Golikovová, Kačanovová, Kuzněcovová) 1:27,650, 2. Nizozemsko 1:29,340, 3. Japonsko 1:29,651.</p>
      <p><b>Muži:</b><br/><b>Týmový sprint:</b> 1. Nizozemsko (R. Mulder, Nuis, Krol, Velema) 1:20,050, 2. Čína 1:20,830, 3. Kanada 1:20,966.</p>
      <related>
        <h4>Související články</h4>
        <a href="https://www.irozhlas.cz/sport/zimni-sporty/rychlobruslarka-martina-sablikova-rychlobrusleni-22-sezona_1911011641_jgr"/>
        <a href="https://www.irozhlas.cz/sport/zimni-sporty/martina-sablikova-rychlobrusleni-polsko_1909271333_pj"/>
        <a href="https://www.irozhlas.cz/sport/tenis/rychlobruslarska-hala-rychlobrusleni-hlinsko-narodni-sportovni-agentura-nechutny_1908121153_jgr"/>
        <a href="https://www.irozhlas.cz/sport/zimni-sporty/petr-novak-rychlobrusleni-rozhovor-martina-sablikova-trener-mobilni-telefony_1905171426_vman"/>
      </related>
    </article>
  </body>
</html>