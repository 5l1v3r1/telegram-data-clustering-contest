<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/projektai/senuju-klaipedos-kapiniu-istorijos/senuju-klaipedos-kapiniu-istorijos-22-1751635/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T17:01:00+00:00"/>
    <meta property="og:title" content="Senųjų Klaipėdos kapinių istorijos (22)"/>
    <meta property="og:description" content="Galina Matvejeva (gim. 1952 m.) papasakojo apie savo vyro Viktoro Matvejevo tėvus ir tragiškai mirusią jo sesutę Niną Matvejevą (1949-1953), palaidotą miesto kapinėse."/>
  </head>
  <body>
    <article>
      <h1>Senųjų Klaipėdos kapinių istorijos (22)</h1>
      <address><time datetime="2019-11-22T17:01:00+00:00">22 Nov 2019, 17:01</time> by <a rel="author">"Vakarų ekspreso" inf.</a></address>
      <p>
        <b>Galina Matvejeva (gim. 1952 m.) papasakojo apie savo vyro Viktoro Matvejevo tėvus ir tragiškai mirusią jo sesutę Niną Matvejevą (1949-1953), palaidotą miesto kapinėse.</b>
      </p>
      <p>Pati Galina gimė Klaipėdoje, jos tėtis ukrainietis atvyko 1949 m. Panašiu metu atvyko ir jos mamos šeima, turinti lenkiško ir baltarusiško kraujo.</p>
      <p>Mamos tėtis įsidarbino vairuotoju senojoje Klaipėdos gaisrinėje. Butą gavo Marytės Melnikaitės g. (dabar Stasio Šimkaus g.) vokiškame name. Tualetas buvo lauke, bet vanduo namuose.</p>
      <p>6-ojo dešimtmečio pabaigoje vokiškus namus griovė, o šeimą perkraustė į Kauno gatvėje naujai pastatytą kvartalą. Gėlėse paskendusius vokiškus senelių namus Galina lig šiol sapnuoja, nors paskutinį kartą, kai juose lankėsi, jai tebuvo septyneri.</p>
      <h3>Jūrininko šeima</h3>
      <p>Galinos anyta Marija Šoprina (1924-2004 m.) su savo būsimu vyru Andrejumi Matvejevu (1920-2001 m.) susipažino Vilniuje 1945 m., susitikus dviem frontams.</p>
      <figure>
        <img src="https://www.ve.lt/uploads/img/000001/pe91.jpg"/>
      </figure>
      <p>
        <b>SU DUKRA. 1952 m. Marija Matvejeva su dukra Nina Matvejeva Klaipėdoje. </b>
      </p>
      <p>Marija Šoprina buvo iš labai gausios šeimos Mordovijoje, ryžtinga ir drąsi mergina. Armijoje gavo kelių reguliuotojos pareigas, nes karo keliuose reikėjo daug merginų, baltomis vėliavėlėmis nukreipiančių technikos srautus reikiama kryptimi. Tą dieną Marija su fronto drauge Vilniuje iš antro aukšto lukšteno saulėgrąžas ant gatvėje stovinčių kareivių.</p>
      <p>Vienam iš jų, Andrejui Matvejevui, Marija krito į akį ir jaunuoliai greitai susituokė. Porą metų pagyveno Andrejaus gimtinėje Totorijoje, Nižnij Kamske. O 1946 m. atvyko į Klaipėdą, nes tuo metu laikraščiai kvietė dirbti tarybinės Lietuvos laivyne. Iš pradžių Andrejus dirbo radistu, paskui šturmanu, o baigęs mokslus, nuo 1956 m. - mažojo tralerio Nr. 152, vadinto legendiniu, nes sugaudavo labai daug žuvų, kapitonu.</p>
      <h3>Kapo vietą matavo šakele</h3>
      <p>Matvejevų šeima gyveno Žvejybos uosto rajone, vadinamame "rybporte". Ten buvo daug nedidelių namukų (barakų), kuriuose įsikūrė jūrininkų šeimos. Vyrai dirbo jūroje, o moterys prižiūrėjo namus, dauguma niekur nedirbo, nes vyrai ir nenorėjo, kad jos dirbtų.</p>
      <figure>
        <img src="https://www.ve.lt/uploads/img/000001/pe91_1.jpg"/>
      </figure>
      <p>
        <b>PASAKOTOJA. Klaipėdietė Galina Matvejeva papasakojo apie savo uošvių dramą netekus dukrytės. Sondros SIMANAITIENĖS nuotr.</b>
      </p>
      <p>Kai atsitiko nelaimė, Andrėjus buvo jūroje, o mama Marija išbėgo trumpam, gal malkų, palikusi vienerių metų Viktorą ir ketverių Niną. Mergaitė žaidė su degtukais, užsidegė jos suknelė. Mama spėjo užgesinti, broliukas nenukentėjo, bet Nina labai stipriai apdegė ir mirė po dviejų savaičių ligoninėje.</p>
      <p>Pašarvota mažoji Nina buvo namuose, vieno kambario bute. Paprastai namuose kūnas būdavo laikomas dvi dienas, o trečią dieną laidojamas. Galina sako, kad tais ateistiniais pokario laikais mirusiųjų dažniausiai nenešdavo į cerkvę, turbūt ir Ninos nenešė.</p>
      <p>Matvejevai dukrą Niną palaidojo miesto kapinėse. Kiekvienais metais per jos mirties dieną ir lapkričio 1-ąją ėjo į kapus lankyti. Ninos neperlaidojo, kai kapines naikino. Galina pasakoja, kad uošviai namuose turėjo maždaug pusės metro ilgio medžio šakelę, kurią visada nešdavosi į Skulptūrų parką. Ta šakelė buvo matas atstumo nuo liepos iki kapo. Taip jie žinojo tikslią kapo vietą. Uošviai šakelę saugojo daugelį metų.</p>
      <h3>Nusipelnęs kapitonas</h3>
      <p>Galinos uošvis, Ninos tėtis Andrejus Matvejevas, Klaipėdoje tapo nusipelniusiu kapitonu, tarybiniais metais jo nuotrauka kabėjo Jūrų muziejuje. Matvejevas buvo apdovanotas vyriausybiniu apdovanojimu, Lenino premija, buvo išrinktas deputatu į Lietuvos Aukščiausią tarybą už savo pasiekimus žvejybiniame laive, nors niekada nebuvo partinis. Knygoje "Tarybinės Lietuvos žvejai" (1965 m.) yra skyrius, skirtas kapitonui A. Matvejevui, mažosios Ninos tėčiui.</p>
      <figure>
        <img src="https://www.ve.lt/uploads/img/000001/pe93_1.jpg"/>
      </figure>
      <p>
        <b>KAPITONAS. 1963 m. žvejybinio laivo kapitonas Andrėjus Matvejevas.</b>
      </p>
      <p>Pasakojimą parengė Sondra SIMANAITIENĖ, Mažosios Lietuvos istorijos muziejus</p>
      <p>Kvietimas. Kviečiame miestiečius pasidalinti savo gyvenimo istorijomis, kurios yra susijusios su miesto kapinėmis pokariu (dabartiniu Skulptūrų parku). Muziejus renka atsiminimus ir nuotraukas. Įdomu viskas: nuo čia palaidotų artimųjų biografijų iki vaikiškų siaubo istorijų, kuriose galime fiksuoti miesto etnografiją. Rašykite skulpturu.parkas@mlimuziejus.lt; skambinkite tel. (8 46) 410528 Sondrai Simanaitienei arba "Vakarų ekspreso" žurnalistei Jurgai Petronytei tel. (8 46) 411316, el. p. <a href="mailto:jurga@ve.lt">jurga@ve.lt</a></p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/projektai/senuju-klaipedos-kapiniu-istorijos/senuju-klaipedos-kapiniu-istorijos-21-1749900/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/projektai/senuju-klaipedos-kapiniu-istorijos/senuju-klaipedos-kapiniu-istorijos-20-1747815/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/projektai/senuju-klaipedos-kapiniu-istorijos/senuju-klaipedos-kapiniu-istorijos-19-1744159/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/projektai/senuju-klaipedos-kapiniu-istorijos/senuju-klaipedos-kapiniu-istorijos-18-1740899/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/projektai/senuju-klaipedos-kapiniu-istorijos/senuju-klaipedos-kapiniu-istorijos-17-1733688/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/projektai/senuju-klaipedos-kapiniu-istorijos/senuju-klaipedos-kapiniu-istorijos-1720987/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/projektai/senuju-klaipedos-kapiniu-istorijos/senuju-klaipedos-kapiniu-istorijos-16-1719797/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/projektai/senuju-klaipedos-kapiniu-istorijos/senuju-klaipedos-kapiniu-istorijos-15-1718146/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>