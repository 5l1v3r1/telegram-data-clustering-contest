<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/kunglig-orkester-bryter-med-prins-andrew/"/>
    <meta property="og:site_name" content="DN.SE"/>
    <meta property="article:published_time" content="2019-11-22T17:40:01+00:00"/>
    <meta property="og:title" content="Kunglig orkester bryter med prins Andrew"/>
    <meta property="og:description" content="Kungliga filharmoniska orkestern i Storbritannien avbryter samarbetet med prins Andrew."/>
  </head>
  <body>
    <article>
      <h1>Kunglig orkester bryter med prins Andrew</h1>
      <address><time datetime="2019-11-22T17:40:01+00:00">22 Nov 2019, 17:40</time> by <a rel="author" href="https://www.dn.se/av/mia-holmgren/" target="_blank">Mia Holmgren</a></address>
      <p>
        <b>Kungliga filharmoniska orkestern i Storbritannien avbryter samarbetet med prins Andrew. Efter den BBC-sända intervjun där Andrew svarade på frågor om sitt samröre med den sexbrottsdömde Jeffrey Epstein har flera välgörenhetsorganisationer kapat banden med prinsen.</b>
      </p>
      <p>I ett uttalande på fredagen tackar filharmonikerna prins Andrew för ”de senaste 15 årens stöd”. I fortsättningen vill orkestern inte ha några kopplingar till prinsen, <a href="https://news.sky.com/story/prince-andrew-and-queen-out-horse-riding-as-charities-reviews-continue-11867152">rapporterar Sky News</a>.</p>
      <p>I onsdags kom beskedet att prins Andrew <a href="https://www.dn.se/nyheter/varlden/prins-andrew-drar-sig-tillbaka-efter-epstienkritiken/">drar sig tillbaka</a> från sina offentliga plikter. Några dagar tidigare hade Andrew intervjuats om sitt samröre med Jeffrey Epstein. Prinsen förnekade uppgifter om att han vid flera tillfällen haft sex med en då 17-årig flicka, men intervjun har dömts ut som en pr-katastrof av en enig brittisk press. </p>
      <p><b>Prinsens ska fortsätta </b>sitt engagemang i stiftelsen Pitch @ Palace som stöttar entreprenörer, men ”helt separerat från kungahuset”, heter det i ett uttalande från Buckingham Palace. Den här helgen skulle prins Andrew ha åkt till Bahrain för Pitch @ Palace räkning, men Sky News skriver att han stannar hemma efter att ha ”pressats av familjen”.</p>
      <p>Rapporteringen om prins Andrew får mycket stort utrymme i brittiska medier. Prinsen själv håller sig undan, men på fredagen visade bilder att han var ute och red med sim mamma, drottning Elizabeth.</p>
      <p>Kungahuset anses ha skadads av affären. Samtidigt hörs allt fler<a href="https://www.bbc.com/news/uk-50498156"> uppmaningar om att prinsen frivilligt måste samarbeta med amerikanska myndigheter</a> som utreder härvan runt Epstein.</p>
      <p><b>Affärsmannen Jeffrey Epstein </b>dömdes 2008 för att ha köpt sex av minderåriga. I somras greps han efter anklagelser om att ha haft ”sexslavar” som även uppges ha utnyttjats av hans vänner, däribland prins Andrew.</p>
      <p>Jeffrey Epstein tog sitt liv i en häktescell i New York i augusti i år. </p>
    </article>
  </body>
</html>