<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837291-na-mikolayivschini-dva-roki-umovno-dali-viyskovomu-yakiy-pobiv-tovarisha-po-sluzhbi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T17:12:00+00:00"/>
    <meta property="og:title" content="На Миколаївщині два роки умовно дали військовому, який побив товариша по службі"/>
    <meta property="og:description" content="КИЇВ. 22 листопада. УНН. Центральний районний суд міста Миколаєва засудив військового до дворічного умовного строку за побиття товариша по службі. Про це …"/>
  </head>
  <body>
    <article>
      <h1>На Миколаївщині два роки умовно дали військовому, який побив товариша по службі</h1>
      <address><time datetime="2019-11-22T17:12:00+00:00">22 Nov 2019, 17:12</time> by <a rel="author">Валерія Гуржий</a></address>
      <p><b>КИЇВ. 22 листопада. УНН.</b> Центральний районний суд міста Миколаєва засудив військового до дворічного умовного строку за побиття товариша по службі. Про це повідомляє <b>УНН</b> з посиланням на пресслужбу суду.</p>
      <p>"Суддею Центрального районного суду Миколаєва Дмитром Тішком постановлено вирок у кримінальному провадженні за обвинуваченням військовослужбовця в/ч А2802 у вчиненні кримінального правопорушення, передбаченого ч.2 ст.406 (Порушення статутних правил взаємовідносин між військовослужбовцями за відсутності відносин підлеглості - ред.) КК України", - сказано у повідомленні.</p>
      <p>Так, судом встановлено, що 13 січня 2019 року, близько 23.30 год, обвинувачений в приміщенні вбиральні у казармі, з метою продемонструвати свою уявну перевагу та провчити іншого матроса за відмову помити брудний лоток для їжі, який не належав останньому, наніс йому кілька ударів в область голови, чим спричинив легкі тілесні ушкодження.</p>
      <p>Потерпілий не став звертатись за медичною допомогою, побоюючись помсти з боку старших за терміном проходження служби військовослужбовців. Тілесні ушкодження було виявлено за кілька днів, у ході проходження підрозділом медогляду, після чого потерпілого було направлено на лікування до Миколаївського військового госпіталю.</p>
      <p>Обвинувачений свою провину не визнав, повідомив, що перебуває з потерпілим у дружніх стосунках.</p>
      <p>Судом у ході розгляду досліджено усі письмові докази, допитано потерпілого, обвинуваченого, свідків, зокрема заступника командира в/ч А2802 по роботі з особовим складом, начальника відділення морально-психологічного забезпечення, який здійснював службове розслідування, після виявлення тілесних ушкоджень у потерпілого.</p>
      <p>Зазначений свідок повідомив, що обвинувачений під час несення служби вживав спиртні напої, в нього були нестатутні форми впливу, зокрема примушування до виконання фізичних вправ, що подавалось як підготовка. В нього та потерпілого був конфлікт, через постійний психологічний вплив. Службове розслідування здійснювалось за повного сприяння керівництва частини, в його ході було виявлено інші порушення.</p>
      <p>За результатами розслідування посадові особи, командири, їх заступники та обвинувачений були притягнуті до дисциплінарної відповідальності.</p>
      <p>Суд прийшов до висновку про доведеність вини обвинуваченого та призначив йому покарання у виді чотирьох років позбавлення волі.</p>
      <p>Водночас, враховуючі той факт, що обвинувачений раніше не судимий, вперше притягається до кримінальної відповідальності, має постійне місце проживання, поніс дисциплінарну відповідальність, є військовослужбовцем за призовом, суд вважає можливим його виправлення без ізоляції від суспільства, а тому на підставі ст. 75 КК України, останнього слід звільнити від відбування цього покарання з випробуванням строком на два роки.</p>
      <p>Нагадаємо, на Буковині судитимуть прикордонника, який <a href="https://www.unn.com.ua/uk/news/1828647-na-bukovini-suditimut-prikordonnika-yakiy-pidrizav-nachalnika-cherez-zauvazhennya?fbclid=IwAR3rBlY_HV3ML5GyW6OxYDK2bZyzQ3At8wup7Y0O4O5sfb0dToShC08W-Uw">підрізав начальника</a> через зауваження.</p>
    </article>
  </body>
</html>