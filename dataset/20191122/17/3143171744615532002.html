<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/controlli-dei-nas-chiusa-mensa-scolastica-a-messina-gli-accertamenti-proseguiranno-in-provincia.html"/>
    <meta property="og:site_name" content="Tempostretto"/>
    <meta property="article:published_time" content="2019-11-22T17:39:55+00:00"/>
    <meta property="og:title" content="Controlli dei Nas, chiusa mensa scolastica a Messina"/>
    <meta property="og:description" content="Mancava la registrazione sanitaria. Rilevate criticità legate anche alle condizioni igieniche dei locali"/>
  </head>
  <body>
    <article>
      <h1>Controlli dei Nas, chiusa mensa scolastica a Messina</h1>
      <address><time datetime="2019-11-22T17:39:55+00:00">22 Nov 2019, 17:39</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Mancava la registrazione sanitaria. Rilevate criticità legate anche alle condizioni igieniche dei locali</i>
      </p>
      <p>MESSINA – I carabinieri del Nas hanno posto la loro attenzione su una mensa scolastica di un istituto comprensivo statale di Messina, in cui è emerso che il servizio di refezione per gli studenti veniva svolto in modo del tutto irregolare.</p>
      <p>Mancava la registrazione sanitaria, cioè il documento fondamentale che legittima ogni operatore del settore alimentare affinché possa esercitare qualsiasi attività di produzione o somministrazione di alimenti.</p>
      <p>Le criticità rilevate sono state anche altre e, tra queste, quelle legate alle condizioni igieniche dei locali utilizzati per approntare e somministrare i pasti, confezionati presso laboratorio esterno all’edificio scolastico ed a cura della ditta affidataria del servizio di ristorazione.</p>
      <p>Per questo è stata disposta la sospensione dell’attività e la chiusura immediata della mensa, in attesa di provvedimenti prescrittivi impartiti dall’autorità sanitaria e finalizzati all’urgente ripristino delle condizioni ottimali.</p>
    </article>
  </body>
</html>