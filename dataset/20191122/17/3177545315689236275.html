<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infooradea.ro/ce-il-recomanda-pe-klaus-iohannis-pentru-un-nou-mandat-de-presedinte/"/>
    <meta property="og:site_name" content="InfoOradea"/>
    <meta property="article:published_time" content="2019-11-22T17:13:00+00:00"/>
    <meta property="og:title" content="Ce îl recomandă pe Klaus Iohannis pentru un nou mandat de președinte"/>
    <meta property="og:description" content="Duminică, 24 noiembrie, este o zi crucială pentru viitorul României. Toți românii cu drept de vot sunt invitați să participe la acest"/>
  </head>
  <body>
    <article>
      <h1>Ce îl recomandă pe Klaus Iohannis pentru un nou mandat de președinte</h1>
      <address><time datetime="2019-11-22T17:13:00+00:00">22 Nov 2019, 17:13</time> by <a rel="author">Redactia</a></address>
      <h4>Duminică, 24 noiembrie, este o zi crucială pentru viitorul României. Toți românii cu drept de vot sunt invitați să participe la acest exercițiu democratic.</h4>
      <p>Președintele Klaus Iohannis a făcut un apel în acest sens, pentru ca toți românii să participe la vot: ” <b>Mulți au votat în primul tur alt candidat, le mulțumesc și lor. Și celor care nu au votat mă adresez în această țară, votul este vital. Mergeți pe 24 noiembrie la vot</b>”.</p>
      <p>În primul mandat de președinte al României, Klaus Iohannis a blocat capturarea României de către PSD, punând bazele ”României normale”. În al doilea mandat, Klaus Iohannis va construi ”România normală”, alături de Guvernul PNL.</p>
      <p>În primul mandat la Cotroceni, șeful statului a luptat, cu succes, împotriva abuzurilor PSD, partid care a avut, până de curând, majoritatea parlamentară.</p>
      <p>Klaus Iohannis a blocat ordonanța 13 privind amnistia și grațierea. Șeful statului a mers la ședința Executivului, unde a vorbit despre cei „doi elefanți”. Ulterior, a ieșit în stradă, alături de sute de mii de români indignați, iar Guvernul PSD a abrogat ordonanța 13. Prin cererile de reexaminare a legilor justiţiei sau prin trimiterea acestora la Curtea Constituţională, Klaus Iohannis a reuşit să anuleze 70% din măsurile care le-ar fi compromis. A cerut de 85 de ori reexaminarea unor legi și a  sesizat Curtea Constituțională în legătură cu  75 de acte normative, aprobate de majoritatea PSD.</p>
      <p>Șeful statului a convocat referendumul din 26 mai 2019, pentru interzicerea amnistiei și grațierii, a modificărilor aduse prin ordonanțe legislației din justiție și a legilor penale. Peste 6 milioane de români au răspuns afirmativ la întrebările președintelui și, la propunerea PNL, Parlamentul a respins legea amnistiei și grațierii, pe care PSD o ținea la sertar.</p>
      <p>Președintele Iohannis a avut câteva realizări care vor influenţa semnificativ parcursul României, de exemplu Pactul pentru alocarea a 2% din PIB pentru Apărare şi Summitul de la Sibiu. Datorită Președintelui Iohannis, România este un membru activ la nivelul Uniunii Europene și are un cuvânt important de spus în chestiunile majore ale comunității europene. Președintele Iohannis a avut două întâlniri foarte consistente cu Președintele SUA, Donald Trump, iar Parteneriatul strategic cu Statele Unite ale Americii este tot mai puternic.</p>
      <p>
        <b>Cum vrea Iohannis să construiască </b>
        <b>România normală</b>
      </p>
      <p>Rezultatelele de la euroalegeri și de la referendum au dus la pierderea majorității de către PSD. Parlamentul a aprobat moțiunea de cenzură împotriva Guvernului Dăncilă, iar Klaus Iohannis l-a desemnat premier pe Ludovic Orban, inaugurând un parteneriat cu Guvernul pentru construirea ”României normale”.</p>
      <p>Instalarea noului Guvern a permis votul românilor din străinătate, în condiții civilizate, fără cozi și alte umilințe la care au fost supuși cetățenii români de guvernările PSD. De altfel, după scandalul provocat de modul în care PSD a organizat euroalegerile din 26 mai, Iohannis a cerut și obținut o nouă  legislație care prevede simplificarea votului prin corespondență, program de vot extins pe trei zile, înființarea de noi secții.</p>
      <p>Klaus Iohannis se bazează în turul al doilea al prezidenţialelor pe voturile alegătorilor PNL, USR – PLUS, PMP şi UDMR. Șeful statului a afirmat, de mai multe ori, că programul său de reforme are multe elemente comune cu celelalte partide de dreapta.</p>
      <p>În al doilea mandat al președintelui Iohannis lupta împotriva corupţiei va continua. Revizuirea legilor din domeniul justiţiei este obligatorie pentru eliminarea intervenţiilor nocive din ultimii trei ani.</p>
      <p> ”<b>Voi avea grijă ca Guvernul să reia aceste chestiuni şi după alegerile parlamentare, când sunt convins că vom avea de a face cu o altă majoritate, vom corecta ce a mai rămas de reparat din legile justiţiei</b>”, a explicat Iohannis pașii concreți.</p>
      <p>
        <b>Priorități pentru al doilea mandat</b>
      </p>
      <p>Lupta anticorupție presupune instalarea unor procurori șefi titulari la  Parchetul General sau DNA, pentru a pune capăt interimatelor. Ministrul Justiţiei, Cătălin Predoiu, lucrează la o metodologie privind ocuparea posturilor de procurori-şefi, până în luna februarie aceste posturi urmând să fie ocupate prin concurs. Aceștia urmează să fie selectați pe bază de integritate și profesionalism. Potrivit legii, procurorii șefi sunt desemnați de președinte, la propunerea Ministrului Justiției.</p>
      <p>Una dintre prioritățile noului Guvern PNL este abrogarea Legii recursului compensatoriu, care a făcut posibilă eliberarea a peste 21.000 de deținuți înainte de termen.</p>
      <p>Klaus Iohannis pledează pentru desființarea Secţiei pentru investigarea infracţiunilor din justiţie, avertizând că, în caz contrar, aceasta poate fi ”transformată în ceva cu care se poate încerca un control neconstituţional asupra magistraţilor”.</p>
      <p>Prooiectul ”România Educată” va merge mai departe și va fi implementat. ”<b><i>Începe cu un acord politic, se va duce î</i></b><b><i>n legislaț</i></b><b><i>ie și de acolo î</i></b><b><i>n implementare</i></b>”, a explicat Klaus Iohannis. O altă prioritate va fi Sănătatea, domeniu care va primi și finanțarea corespunzătoare. Serviciile medicale vor fi aproape de standardele europene și vor fi centrate pe pacient.</p>
      <p>Noul Guvern a început o analiză a controversatei ordonanțe de urgență 114/2018, pentru a stabili ce prevederi pot fi modificate, pentru că ordonanța nu poate fi anulată în întregime.</p>
      <related>
        <h4>Articole similare</h4>
        <a href="https://infooradea.ro/klaus-iohannis-ii-cheama-pe-romani-la-vot-psd-a-schimbat-de-multe-ori-fetele-dar-niciodata-nu-si-a-schimbat-naravul/"/>
        <a href="https://infooradea.ro/klaus-iohannis-a-explicat-de-ce-este-important-ca-romanii-sa-mearga-la-vot-pe-24-noiembrie/"/>
        <a href="https://infooradea.ro/plus-vrea-fuziune-cu-usr-si-constituirea-unui-guvern-din-umbra/"/>
      </related>
    </article>
  </body>
</html>