<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901082.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T17:45:00+00:00"/>
    <meta property="og:title" content="صرافان از نوسانات روزهای اخیر می‌گویند"/>
    <meta property="og:description" content="به گزارش مهر، طی روزهای گذشته بازار ارز با برخی نوسانات هر چند جزئی مواجه بوده که قیمت را در محدوده کانال ۱۱ تا ۱۲ هزار تومانی در نوسان قرار داده است. در واقع، با افزایش قیمت بنزین و برخی زمزمه‌ها و دغدغه‌های مردم در رابطه با تورم انتظاری که به صورت سنتی و طبیعی از بالا رفتن قیمت حامل‌های انرژی در ذهن آنها شکل می‌گیرد، برخی سوداگرایان فضا را به نوعی نشان می‌دهند که گویی قیمت دلار قرار است روند رو به رشد خود را آغاز کرده و همچون سال ۹۷ باز هم سودای افزایش بی‌رویه و منطق را در سر بپروراند؛ در حالیکه بسیاری از فعالان بازار، این موضوع را منتفی دانسته و خیالی بیش نمی‌دانند."/>
  </head>
  <body>
    <article>
      <h1>صرافان از نوسانات روزهای اخیر می‌گویند</h1>
      <address>
        <time datetime="2019-11-22T17:45:00+00:00">22 Nov 2019, 17:45</time>
      </address>
      <p>نوسانات بازار ارز طی روزهای گذشته اگرچه سودای افزایش قیمت ارز را همچون سال گذشته در سر برخی سوداگران می‌پروراند؛اما صرافان می‌گویند که بانک مرکزی به عنوان بازارساز، در بازار حضور پررنگ دارد.</p>
      <p>به گزارش مهر، طی روزهای گذشته بازار ارز با برخی نوسانات هر چند جزئی مواجه بوده که قیمت را در محدوده کانال ۱۱ تا ۱۲ هزار تومانی در نوسان قرار داده است. در واقع، با افزایش قیمت بنزین و برخی زمزمه‌ها و دغدغه‌های مردم در رابطه با تورم انتظاری که به صورت سنتی و طبیعی از بالا رفتن قیمت حامل‌های انرژی در ذهن آنها شکل می‌گیرد، برخی سوداگرایان فضا را به نوعی نشان می‌دهند که گویی قیمت دلار قرار است روند رو به رشد خود را آغاز کرده و همچون سال ۹۷ باز هم سودای افزایش بی‌رویه و منطق را در سر بپروراند؛ در حالیکه بسیاری از فعالان بازار، این موضوع را منتفی دانسته و خیالی بیش نمی‌دانند.</p>
      <p>در واقع، بازار از وضعیت کنونی اقتصاد ایران و البته نقش‌آفرینی بانک مرکزی چنین تلقی را از معاملات ارزی ندارد که قیمت را به سمت جهش حرکت داده و روندی رو به رشد را به نحوی آغاز کنند که در نهایت، به افزایش بی‌سابقه و بدون حساب و کتاب قیمت در بازار سوق دهد. در حقیقت، فعالان بازار چنین برداشتی را از نوع حرکتی که بانک مرکزی طی یک هفته تا ده روز اخیر در بازار آغاز کرده ندارند و بر این باورند که این نوسان هم همچون هیجانات گذشته، روندی طبیعی از مکانیزم‌های تاثیرپذیر بازار ارز از اقتصاد کشور است و زودگذر خواهد بود.</p>
      <p>
        <b>بانک مرکزی چطور این روزها بازارسازی می‌کند؟</b>
      </p>
      <p>این در حالی است که عبدالناصر همتی، رئیس کل بانک مرکزی هم در سوی دیگر ماجرا، از افزایش نظارت‌های بانک مرکزی بر نحوه عملکرد صرافی‌ها می‌گوید و مدیریت بازار را به نقش بازارسازی بانک مرکزی پیوند می‌زند. او در آخرین پست در صفحه شخصی خود در فضای مجازی که اتفاقا پیش از بازدید سرزده وی از میدان فردوسی هم بود، بر روی نقش بازارسازی بانک مرکزی در هدایت منطقی بازار تاکید کرده بود.</p>
      <p>رئیس کل بانک مرکزی با تاکید بر اینکه این بانک همچنان در بازار ارز حضور فعال دارد، به این نکته اشاره می‌کند که مدیریت بازار ایجاب می‌نماید که بانک مرکزی به عنوان بازارساز اصلی، نیازهای واقعی را تامین کرده و مازاد عرضه ارز را نیز مطابق با ماههای گذشته جمع‌آوری و به ذخایر ارزی کشور اضافه کند.</p>
      <p>وی البته از تامین ارز مورد نیاز واردات هم اشاره کرده و عنوان می‌کند که مجموعه ذخایر بانک مرکزی از محل خرید ارز صادراتی و ارزهای موجود در بازار، این اجازه را به او و دست‌اندرکاران سیاستگذار در بازار می‌دهد که با رصد تحرکات بازار، هرگونه تلاش سفته‌بازی را خنثی کرده و همزمان اجازه دهد که روند عادی عرضه و تقاضای، نرخ ارز را تعییند کند.</p>
      <p>
        <b>صرافان از حضور این روزهای بازارساز در بازار می‌گویند</b>
      </p>
      <p>در این میان صرافی‌ها نیز با اذعان حضور پررنگ بازارساز در وضعیت کنونی بازار ارز به این نکته اشاره می‌کنند که بازار نیز سیگنال‌های مهم را از نوع رفتار و تحرکات بانک مرکزی در بازار می‌گیرد و همین امر سبب شده تا بازار در آرامش نسبی به سر برد، حتی اگر برخی نوسانات مقطعی را در طول روز داشته باشد.</p>
      <p>یکی از صرافی‌ها می‌گوید: طی ساعات اولیه اعلام افزایش قیمت ارز، برخی در بازار انتظار افزایش قیمت را می‌کشیدند و البته در ساعاتی هم نرخ با افزایش مواجه شد، اما به هر حال حضور پررنگ بازارساز در بازار اجازه تداوم آن را نداد؛ چراکه به هر حال صرافی‌ها و بازیگران بازار به نوع تحرکات و عکس‌العمل‌های بانک مرکزی نگاه می‌کنند و فرآیند معاملات و آینده آن را طراحی می‌کنند. </p>
      <p>وی می‌افزاید: روند روزهای گذشته نشان داده که بانک مرکزی تسلط کامل بر بازار دارد و اجازه نمی‌دهد که سایر گروهها به جز صرافی‌های مجری سیاستهای او، در بازار نقش داشته باشند و همین امر، اجازه مانور را از سایر بازیگران بازار ارز می‌گیرد؛ پس با توجه به این حضور و تاکیدی که بانک مرکزی بر کنترل بازار ارز دارد، جهش به هیچ عنوان قابل انتظار نیست.</p>
      <p>یکی دیگر از صرافی‌های بانکی می‌گوید: نوع تحرکات بانک مرکزی در بازار به عنوان بازارساز، طی روزهای گذشته به خوبی مسیر را مشخص کرده است و هم اکنون صرافی‌ها هم به صورت محتاطانه در بازار حرکت کرده و البته انتظار جهش قیمت را هم ندارند؛ اما به هر حال برخی نوسانات جزئی در بازار به چشم می‌خورد.</p>
      <p>وی می‌افزاید: مردم هم هیجانی برای خرید ارز ندارند؛ چراکه خود صرافی‌ها هم این هیجانات را کنترل کرده و باید در مقابل هر گونه حرکتی در معاملات ارزی، به واحدهای نظارتی بانک مرکزی پاسخگو باشند؛ بنابراین خود صرافی‌ها هم با توجه به نشانه‌هایی که از بانک مرکزی دریافت می‌کنند و البته ضوابطی که این بانک برای آنها قرار داده است، اقدام به خرید و فروش می‌کنند.</p>
      <p>این صرافی می‌گوید: در بازدید سرزده‌ای که رئیس کل بانک مرکزی از بازار ارز داشته، بارها و بارها تاکید کرده است که ذخایر بانک مرکزی خوب است و اگر قرار باشد که روند رو به رشد قیمت ارز ادامه داشته باشد، ذخایر به میزان کافی در اختیارش قرار دارد که بتواند بازار را کنترل کند؛ البته تجربه هم نشان داده که بانک مرکزی طی ماههای گذشته، نقش بازارسازی خود را به خوبی انجام داده است و همین امر، منجر به ایجاد آرامش در بازار شده است.</p>
    </article>
  </body>
</html>