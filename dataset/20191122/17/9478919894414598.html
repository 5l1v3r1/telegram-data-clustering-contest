<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/se-ekthesi-gia-tin-gastronomia-kai-ton-enallaktiko-toyrismo-symmeteiche-i-perifereia-thessalias/"/>
    <meta property="og:site_name" content="ert.gr"/>
    <meta property="article:published_time" content="2019-11-22T17:51:58+00:00"/>
    <meta property="og:title" content="Σε έκθεση για την γαστρονομία και τον εναλλακτικό τουρισμό συμμετείχε η Περιφέρεια Θεσσαλίας"/>
    <meta property="og:description" content="Η Περιφέρεια Θεσσαλίας συμμετείχε στην έκθεση «GREEK PANORAMA: Alternative Tourism &amp; Gastronomy» που πραγματοποιήθηκε στο Ζάππειο Μέγαρο στην Αθήνα το διάστημα 15-16 Νοεμβρίου. Πρόκειται για τη μοναδική διοργάνωση που παρουσιάζει τον εναλλακτικό τουρισμό και τη γαστρονομία της Ελλάδας δίνοντας τη δυνατότητα προβολής αφενός των προορισμών αφετέρου την ευκαιρία δικτύωσης επιχειρήσεων και φορέων με στόχο την"/>
  </head>
  <body>
    <article>
      <h1>Σε έκθεση για την γαστρονομία και τον εναλλακτικό τουρισμό συμμετείχε η Περιφέρεια Θεσσαλίας</h1>
      <address><time datetime="2019-11-22T17:51:58+00:00">22 Nov 2019, 17:51</time> by <a rel="author">Ιωάννης Γιάτσιος</a></address>
      <p>Η Περιφέρεια Θεσσαλίας συμμετείχε στην έκθεση «GREEK PANORAMA: Alternative Tourism &amp; Gastronomy» που πραγματοποιήθηκε στο Ζάππειο Μέγαρο στην Αθήνα το διάστημα 15-16 Νοεμβρίου.<br/>Πρόκειται για τη μοναδική διοργάνωση που παρουσιάζει τον εναλλακτικό τουρισμό και τη γαστρονομία της Ελλάδας δίνοντας τη δυνατότητα προβολής αφενός των προορισμών αφετέρου την ευκαιρία δικτύωσης επιχειρήσεων και φορέων με στόχο την ανάπτυξη και την εξωστρέφεια του κλάδου.<br/><br/>Στην έκθεση συμμετείχαν Φορείς και επαγγελματίες από κάθε γωνιά της Ελλάδας ενώ οι πολυάριθμοι επισκέπτες είχαν τη δυνατότητα να ενημερωθούν από το Περίπτερο της Περιφέρειας Θεσσαλίας για τις ειδικές μορφές τουρισμού και τα νέα τουριστικά προϊόντα που αναπτύσσονται στη περιοχή, σε όλη τη διάρκεια του έτους, και αφορούν σε ένα ευρύ πλέγμα ταξιδιωτικών υπηρεσιών και δραστηριοτήτων, από τον θαλάσσιο τουρισμό, τον καταδυτικό τουρισμό, τον χειμερινό τουρισμό, τον τουρισμό περιπέτειας, τον γαστρονομικό τουρισμό, τον ποδηλατικό τουρισμό, τον πεζοπορικό τουρισμό, τον πολιτιστικό τουρισμό κά. Την Περιφέρεια Θεσσαλία εκπροσώπησε ο Εντεταλμένος Σύμβουλος Τουρισμού Ιωάννης Μπουτίνας καθώς και υπηρεσιακά στελέχη.</p>
      <figure>
        <img src="https://www.ert.gr/wp-content/uploads/2019/11/thesal-ekth1.jpg"/>
      </figure>
      <p>Σύμφωνα με δηλώσεις του Περιφερειάρχη Θεσσαλίας Κ. Αγοραστού «η Περιφέρεια Θεσσαλίας αναδεικνύεται, τα τελευταία χρόνια, σε δυναμικά ανερχόμενο τουριστικό προορισμό με διεθνή αναγνωρισιμότητα. Χάρη στο στοχευμένο πρόγραμμα δράσεων τουριστικής προβολής της Περιφέρειας, τη βραβευμένη της τουριστική καμπάνια, το έξυπνο ψηφιακό μάρκετινγκ, την ενίσχυση της τουριστικής επιχειρηματικότητας, αλλά και την ανάπτυξη νέων μορφών τουρισμού, με αιχμή του δόρατος τη δημιουργία υποβρύχιων μουσείων και καταδυτικών πάρκων στις Βόρειες Σποράδες και το Δυτικό Παγασητικό, βραβευμένο από την Ευρώπη έργο – σημαία για τη Θεσσαλία και πρωτοπόρο σ όλη τη χώρα, εκτιμάται ότι θα ενισχύσουν την επισκεψιμότητα προσελκύοντας τουρίστες υψηλού εισοδήματος. Επιπλέον τα Ολοκληρωμένα Σχέδια Ανάπτυξης για συγκεκριμένες περιοχές όπως τα νησιά των Σποράδων και η Διαδρομή Πολιτισμού – Τουρισμού που ενισχύονται από το ΕΣΠΑ σε συνδυασμό με τα σύγχρονα και ασφαλή οδικά δίκτυα και τις υψηλού επιπέδου ξενοδοχειακές υπηρεσίες συνθέτουν ένα ελκυστικό τουριστικό πακέτο που φαίνεται να ενδιαφέρει όλο και περισσότερους επισκέπτες».</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/ert-protaseis/adelfes-nea-dramatiki-seira-stin-ert2-3/"/>
        <a href="https://www.ert.gr/ert-protaseis/i-apoysia-nea-dramatiki-seira-stin-ert3-2/"/>
        <a href="https://www.ert.gr/ert-protaseis/ntetektiv-merntoch-o-12os-kyklos-stin-ert2-9/"/>
        <a href="https://voreioaigaio.ert.gr/deltio-typoy/o-nikos-stefanis-anelave-neos-dioikitis-sto-nosokomeio-samoy/"/>
        <a href="https://volos.ert.gr/blog/2019/11/22/panthessaliko-syllalitirio-organonei-i-epitropi-eirinis-voloy/"/>
        <a href="https://www.ert.gr/perifereiakoi-stathmoi/komotini/komotini-9-syntagmatikes-allages-stin-9i-anatheoritiki-voyli-toy-2019/"/>
      </related>
    </article>
  </body>
</html>