<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700582-el-govern-provisional-de-bolivia-acusa-morales-de-terrorisme-i-sedicio.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T17:30:04+00:00"/>
    <meta property="og:title" content="El govern provisional de Bolívia acusa Morales de “terrorisme” i “sedició”"/>
    <meta property="og:description" content="L'executiu de Jeanine Áñez atribueix a l'expresident una trucada on suposadament incita un dirigent camperol a bloquejar ciutats El ministre d'Interior assegura que &quot;les proves són clares&quot;"/>
  </head>
  <body>
    <article>
      <h1>El govern provisional de Bolívia acusa Morales de “terrorisme” i “sedició”</h1>
      <address>
        <time datetime="2019-11-22T17:30:04+00:00">22 Nov 2019, 17:30</time>
      </address>
      <ul>
        <li>
          <b>L’executiu de Jeanine Áñez atribueix a l’expresident una trucada on suposadament incita un dirigent camperol a bloquejar ciutats</b>
        </li>
        <li>
          <b>El ministre d’Interior assegura que “les proves són clares”</b>
        </li>
      </ul>
      <p>L’expresident de Bolívia Evo Morales ha estat acusat formalment aquest divendres de delictes com “terrorisme” i “sedició” pel govern provisional de Jeanine Áñez. L’executiu es basa en “proves” com un vídeo en el qual s’escolta una veu que podria ser la seva per suposadament incitar a bloquejos a ciutats del país.</p>
      <p>La denúncia contra Morales, que està exiliat a Mèxic, ha estat presentada aquest divendres a la fiscalia de La Paz pel titular interí de Govern (Interior), Arturo Murillo.</p>
      <p>El ministre ha explicat als mitjans que el govern demana les màximes penes per aquests delictes. Les penes pel supòsit de terrorisme van de quinze a vint anys de presó i la sedició, d’un a tres anys.</p>
      <p>Murillo ha defensat que “les proves són clares”, en referència un vídeo on s’escolta una veu atribuïda a Morales, l’autenticitat de la qual no ha estat demostrada per fonts independents.</p>
      <p>En l’enregistrament, una trucada telefònica suposadament des de Mèxic, una veu incita un dirigent cocaler a mantenir bloquejades les ciutats.</p>
      <p>“Evo diu que matin els bolivians amb un setge a les ciutats”, ha exclamat Murillo. “Aquesta és la veritable cara” de Morales, ha afirmat el ministre.</p>
      <p>La denúncia també es dirigeix contra l’exministre de Presidència Juan Ramón Quintana, que es troba en parador desconegut. Murillo ha recordat que Quintana, un exmilitar que va representar el nucli dur de diferents governs de Morales, va amençar amb convertir Bolívia en “un nou vietnam”.</p>
    </article>
  </body>
</html>