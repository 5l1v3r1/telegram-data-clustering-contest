<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kek-hirek/helyi-kek-hirek/ujabb-ovoda-csatlakozott-az-ovi-zsaru-programhoz-2138424/"/>
    <meta property="og:site_name" content="BAMA"/>
    <meta property="article:published_time" content="2019-11-22T17:19:00+00:00"/>
    <meta property="og:title" content="Újabb óvoda csatlakozott az OVI-ZSARU programhoz"/>
    <meta property="og:description" content="A bűnmegelőzési főelőadó a sátorhelyi óvodában járt."/>
  </head>
  <body>
    <article>
      <h6 class="kicker">RENDŐR ROBI</h6>
      <h1>Újabb óvoda csatlakozott az OVI-ZSARU programhoz</h1>
      <address><time datetime="2019-11-22T17:19:00+00:00">22 Nov 2019, 17:19</time> by <a rel="author">bama.hu</a></address>
      <h4>A bűnmegelőzési főelőadó a sátorhelyi óvodában járt.</h4>
      <p>A Mohácsi Rendőrkapitányság három óvodában – Bárban, Mohácson a Park Utcai Óvodában és a Brodarics Téri óvodában – van jelen az OVI-ZSARU programmal, amelyhez most egy újabb intézmény csatlakozott. A sátorhelyi óvodában nem volt meglepő a rendőri jelenlét, hiszen az ottani ovisok körében más programokkal rendszeresen megfordul Ernsztné Csáki Melinda rendőr főhadnagy, bűnmegelőzési főelőadó.</p>
      <p>Az OVI-ZSARU program első foglalkozását 2019. november 19-én tartotta a szakember. A gyerekek izgatottan várták az előadást, amely azzal kezdődött, hogy bemutatkozott Rendőr Robi, Rosszcsont Ricsi, valamint Rosszcsont Rozi kézbáb, akik a foglalkozások állandó résztvevői. Ezt követően a rendőr feladatát beszélték át, majd szóba került az is, hogy hogyan kell viselkedni, ha idegennel találkozunk. A foglalkozás során a gyerekek eljátszottak egy találkozást egy baráttal, majd egy rokonnal, végül egy idegennel. A végén a főelőadóval átbeszélték a különbséget a találkozások között a köszönés, a viselkedés, és a mozdulatok terén is. A bűnmegelőzési szakember külön kitért arra is, hogy amennyiben a kicsik úgy érzik, hogy segítségre van szükségük, nyugodtan menjenek oda a rendőrhöz, akire mindig számíthatnak.</p>
      <p>Az óvodáskorú gyermekek életkori sajátossága a játékosság és a kíváncsiság, de még nincs elég tapasztalatuk, így sokszor nem ismerik fel a veszélyt. A megelőzés hatékony formája, hogy a gyermek olyan információ birtokába jusson, amelynek alapján el tudja kerülni a veszélyhelyzetet, fel tudja azt ismerni, és reagálni tudjon rá. A program elsődleges célja a gyermekek áldozattá válásának megelőzése, biztonságérzetük erősítése, és annak elősegítése, hogy szükség esetén tudjanak és merjenek segítséget kérni a rendőrtől.</p>
    </article>
  </body>
</html>