<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/vinahidnik_z_ukrayinskim_korinnyam_yakiy_stav_legendoyu_amatorskoyi_aviatsiyi_n1237979"/>
    <meta property="og:site_name" content="24 Канал"/>
    <meta property="article:published_time" content="2019-11-22T17:31:00+00:00"/>
    <meta property="og:title" content="Винахідник з українським корінням, який став легендою аматорської авіації"/>
    <meta property="og:description" content="AirVenture Oshkosh – найбільший у світі зліт ентузіастів-авіаторів. Захід відбувається щороку наприкінці липня у місті Ошкош в американському штаті Вісконсин. І збирає більше 10-ти тисяч літаків та понад півмільйона людей. Авіашоу понад півстоліття тому заснував американець українського походження Пол Побережний"/>
  </head>
  <body>
    <article>
      <h1>Винахідник з українським корінням, який став легендою аматорської авіації</h1>
      <address><time datetime="2019-11-22T17:31:00+00:00">22 Nov 2019, 17:31</time> by <a rel="author" href="https://24tv.ua/marchenko_olena_tag7232/" target="_blank">Марченко Олена</a></address>
      <p>
        <b>AirVenture Oshkosh – найбільший у світі зліт ентузіастів-авіаторів. Захід відбувається щороку наприкінці липня у місті Ошкош в американському штаті Вісконсин. І збирає більше 10-ти тисяч літаків та понад півмільйона людей. Авіашоу понад півстоліття тому заснував американець українського походження Пол Побережний</b>
      </p>
      <h3>Початок кар'єри</h3>
      <p>Пол народився у 1921 році у бідній родині іммігранта з України Петра Побережного та американки Джетті Дауді. Хлопець з дитинства був зачарований польотами. Не тямив себе від радості, коли шкільний вчитель подарував йому пошкоджений планер. Пол самостійно відремонтував апарат і у 15 років вперше побачив землю з висоти.</p>
      <blockquote>До слова: <a href="https://24tv.ua/ukrayinskiy_lotchik_viklikav_furor_na_svitovomu_aviashou__vrazhayuche_video_n1196089">Український льотчик викликав фурор на світовому авіашоу: вражаюче відео</a></blockquote>
      <p>Безтурботну юність Побережного в одну мить зруйнували новини про напад японців на Перл-Харбор. Він вступив до армії, де робив те, що умів найкраще – літав сам і вчив літати інших. Пол пройшов Другу світову, а потім – Корейську війну, від рядового пілота-інструктора дослужився до командирських посад.</p>
      <figure>
        <img src="https://24tv.ua/resources/photos/news/620_DIR/201911/1237979_10196474.jpg?201911160115"/>
        <figcaption>Пол Побережний</figcaption>
      </figure>
      <h3>Конструювання літаків</h3>
      <p>Після війни у Кореї продовжив службу у Повітряній національній гвардії Вісконсина. З'явився і час на хобі – конструювання легких літаків. У 50-х роках стрімко зростали комерційні повітряні перевезення, і заняття Пола у багатьох викликало здивування. Він міг би придумати модель літака і спробувати продати її для масового виробництва.</p>
      <p>Перший літак американця з українським корінням з'явився у 1938 році та отримав назву "Маленький Пуп-Дек". Навички пілота він здобував у Льотному клубі Мілуокі, а у 17 вже отримав ліцензію та співвласником легкого біплана виробництва компанії American Eagle Aircraft Corporation.</p>
      <figure>
        <img src="https://24tv.ua/resources/photos/news/620_DIR/201911/1237979_10197088.jpg?201911170614"/>
        <figcaption>Перший літак Пол створив у 1938 році</figcaption>
      </figure>
      <p>Натомість Побережному цікавіше було самому збирати літаки, а потім випробовувати їх у польоті. Своїм конструкторським талантом Пол ділився з іншими – публікував статті про те, як придбати складові літаків, зібрати їх у домашніх умовах, давав поради щодо заходів безпеки.</p>
      <h3>Заснування Асоціації експериментальних літальних засобів</h3>
      <p>У 1953 році Пол разом з групою таких же закоханих у небо ентузіастів заснував Асоціацію експериментальних літальних засобів. Конструктори-аматори збиралися у підвалі будинку Пола, розробляли проєкти та ділилися досвідом будівництва літаків. Того ж року організували перший авіазліт, який зібрав два десятки саморобних апаратів.</p>
      <p>Несподівано для самого Пола, асоціація набирала все більшої популярності. З роками звичайний клуб за інтересами розрісся до гігантської організації, яка зараз налічує понад 200 тисяч фанатів авіації в усьому світі.</p>
      <p>Організація щороку проводить масштабні авіашоу ентузіастів-авіаторів, в яких беруть участь відомі авіавиробники, військово-повітряні сили США та NASA.</p>
      <h3>Особисте життя</h3>
      <p>Зі своєю дружиною Пол познайомився ще у шкільні роки. Вони поралися у 1944 році та народили двох дітей – сина Тома та доньку Бонні. </p>
      <p>Любов до польотів Пол передав своєму сину Томасу. У 1972 році Побережний-молодший у складі Національної команди США став чемпіоном світу з аеробатики – демонстрації фігур вищого пілотажу глядачам. Згодом очолив Асоціацію експериментальних літальних засобів і після смерті батька продовжує його справу.</p>
      <figure>
        <img src="https://24tv.ua/resources/photos/news/620_DIR/201911/1237979_10197085.jpg?201911170614"/>
        <figcaption>Одрі та Пол Побережні</figcaption>
      </figure>
      <p>Батько та син Побережні стали легендами у світі аматорської авіації. Їхні імена внесли до Національного залу слави авіації США – поруч з такими постатями як Вільям Боїнг та Ігор Сікорський.</p>
      <figure>
        <img src="https://24tv.ua/resources/photos/news/620_DIR/201911/1237979_10197191.jpg?201911171500"/>
        <figcaption>Пол та Том Побережні</figcaption>
      </figure>
      <p><a href="https://24tv.ua/health/vid_kurinnya_veypa_pomerlo_6_osib_likari_ssha_byut_na_spoloh_n1204673">Від куріння вейпа померли 47 людей у США, 1 в Бельгії та 2 у Великобританії</a> сьогодні 29100</p>
      <anchor name="comAnch"/>
    </article>
  </body>
</html>