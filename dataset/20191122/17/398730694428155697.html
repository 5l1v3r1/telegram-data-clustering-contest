<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/sd-ska-utreda-dodshjalp/"/>
    <meta property="og:site_name" content="DN.SE"/>
    <meta property="article:published_time" content="2019-11-22T17:32:25+00:00"/>
    <meta property="og:title" content="SD ska utreda dödshjälp"/>
    <meta property="og:description" content="SD släpper kravet på sänkt tidsgräns för aborter, i linje med partistyrelsens förslag. Ledningen kördes däremot över i frågan om dödshjälp."/>
  </head>
  <body>
    <article>
      <h1>SD ska utreda dödshjälp</h1>
      <address><time datetime="2019-11-22T17:32:25+00:00">22 Nov 2019, 17:32</time> by <a rel="author" href="https://www.dn.se/av/hans-rosen/" target="_blank">Hans Rosén</a></address>
      <p>
        <b>ÖREBRO. SD släpper kravet på sänkt tidsgräns för aborter, i linje med partistyrelsens förslag. Ledningen kördes däremot över i frågan om dödshjälp. Ombuden gav styrelsen i uppdrag att utreda frågan.</b>
      </p>
      <p>Sverigedemokraterna har tidigare velat sänka gränsen för abort till 12:e graviditetsveckan. Nu ställer sig partiet bakom rådande lagstiftning där det är 18:e veckan som gäller. I stället ska politiken inriktas på förebyggande arbete. </p>
      <p>Kursändringen görs på basis av en rapport som tagits fram av en arbetsgrupp inom partiet. Den motiveras både med hänvisningar till att den allmänna opinionen i Sverige och att en mycket liten andel av aborterna i dag görs efter vecka tolv.  </p>
      <p><b>Partistyrelsens linje fick </b>starkt stöd men den ledande sverigedemokraten Paula Bieler hörde till motståndarna.</p>
      <p>– Jag tycker att det är oerhört beklagligt om vi ställer oss bakom nuvarande lagstiftning. Jag har full förståelse för att man tycker att det är jobbigt att driva frågan men jag blev inte sverigedemokrat för att jag är rädd att ha obekväma åsikter, sade hon i debatten.</p>
      <p>I fråga om dödshjälp led partistyrelsen ett halvt nederlag. En motion om att partiet skulle börja driva frågan aktivt, utifrån en så kallad Oregonmodell, avslogs visserligen. Men frågan kom i retur när ombuden röstade för att återremittera den till partistyrelsen som fick i uppdrag att utreda de juridiska och etiska riktlinjerna till nästa gång landsdagar hålls 2021.</p>
      <p><a href="https://www.dn.se/nyheter/politik/sd-ska-fatta-nytt-beslut-om-svensk-identitet/"><b>Läs mer:</b> SD vill slippa ”kvasidebatt” om minoriteter</a> </p>
    </article>
  </body>
</html>