<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700633-budo-envia-a-calvo-l-enquesta-del-ceo.html?utm_source=telegram&amp;utm_medium=xarxes&amp;utm_campaign=xarxes"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T17:57:33+00:00"/>
    <meta property="og:title" content="Budó envia a Calvo l’enquesta del CEO"/>
    <meta property="og:description" content="La consellera de la Presidència explica en una carta a la vicepresidenta espanyola que el diàleg és la fórmula triada pels enquestats per resoldre el conflicte La portaveu constata que &quot;hi ha marge per celebrar un referèndum a Catalunya&quot;"/>
  </head>
  <body>
    <article>
      <h1>Budó envia a Calvo l’enquesta del CEO</h1>
      <address><time datetime="2019-11-22T17:57:33+00:00">22 Nov 2019, 17:57</time> by <a rel="author">ACN</a></address>
      <ul>
        <li>
          <b>La consellera de la Presidència explica en una carta a la vicepresidenta espanyola que el diàleg és la fórmula triada pels enquestats per resoldre el conflicte</b>
        </li>
        <li>
          <b>La portaveu constata que “hi ha marge per celebrar un referèndum a Catalunya”</b>
        </li>
      </ul>
      <p>La consellera de Presidència, Meritxell Budó, ha enviat a la vicepresidenta del govern espanyol en funcions, Carmen Calvo, l’enquesta del Centre d’Estudis d’Opinió (CEO) que indica que el 48% dels espanyols estarien disposats a acceptar el resultat d’un referèndum sobre la independència de Catalunya sempre i quan es faci de manera legal i acordada amb l’Estat.</p>
      <p>La portaveu de l’executiu català ha remès l’estudi a la número 2 de Pedro Sánchez al costat d’una carta on subratlla que la majoria dels enquestats, tant a Espanya com a Catalunya, aposten pel diàleg com a via de solució del conflicte.</p>
      <p>Budó assegura en la carta que l’informe és una eina “potent, ambiciosa i necessària” que, al seu parer, “pot ajudar a resoldre el conflicte actual”. També lamenta la judicialització “exponencial” de la crisi.</p>
      <p>La consellera explica a Calvo que des del govern es considera “cabdal” conèixer l’estat d’opinió de la ciutadania a Catalunya i “encara més” a la resta de l’Estat davant d’una qüestió “transcendental” com és el debat territorial.</p>
      <p>Per això, a la carta ja desgrana els trets de l’enquesta que considera més importants, com ara que “la majoria de catalans i un gran nombre d’espanyols” creuen que el conflicte “s’ha de resoldre de forma eminentment política, a través de la via del diàleg i la negociació”. Budó assegura que aquesta ha estat “sempre” l’opció del govern “malgrat la resposta que hem rebut en forma de negatives rotundes, atacs a la nostra llengua i cultura i la regressió dels drets fonamentals”. Segons ella, l’enquesta “constata que hi ha marge per celebrar un referèndum a Catalunya</p>
      <p>També destaca que de l’estudi se n’extreu “la pèrdua a la por de catalans i espanyols a debatre temes que abans podien semblar tabú, com el dret a decidir dels ciutadans o el paper de la monarquia espanyola que, tot sigui dit, el 73% dels catalans i el 41% dels espanyols suspenen”.</p>
      <p>Budó assenyala el grau “alt” d’insatisfacció amb el funcionament de la democràcia espanyola que reflecteix l’estudi, “tant a Catalunya com a Espanya”, i convida la classe política a prendre’n nota.</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1700096-la-independencia-s-acceptaria-a-espanya-via-referendum.html"/>
      </related>
    </article>
  </body>
</html>