<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42951_Banda-reketiriv-na-Volini-terorizuvala-pidprimtsiv-FOTO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-22T17:00:00+00:00"/>
    <meta property="og:title" content="Банда рекетирів на Волині тероризувала підприємців (ФОТО)"/>
    <meta property="og:description" content="На Волині поліція затримала лідера ОЗГ та її учасника за побори з бізнесменів. Зловмисникам вже інкримінують причетність до майже двох"/>
  </head>
  <body>
    <article>
      <h1>Банда рекетирів на Волині тероризувала підприємців (ФОТО)</h1>
      <address>
        <time datetime="2019-11-22T17:00:00+00:00">22 Nov 2019, 17:00</time>
      </address>
      <p>
        <b>На Волині поліція затримала лідера ОЗГ та її учасника за побори з бізнесменів. Зловмисникам вже інкримінують причетність до майже двох десятків злочинів стосовно підприємців – підпалів майна, крадіжок, фактів вимагання.</b>
      </p>
      <p>Про це 21 листопада повідомив керівник обласного управління стратегічних розслідувань Департаменту стратегічних розслідувань Нацполіції Юрій Крошко під час спільного брифінгу за участю керівництва обласної поліції та прокуратури.</p>
      <figure>
        <img src="http://press-centr.com/images/OZGVOLYN_211119_.jpeg"/>
      </figure>
      <p>За словами правоохоронців, оперативники Управління з’ясували, що бізнесмени, які займалися або мали намір займатися будь-якою підприємницької діяльністю на території області, повинні були щомісяця сплачувати «данину». Натомість, учасники злочинної групи та її лідер обіцяли їм надійний кримінальний «дах» та «спокій». Якщо ж члени ОЗГ отримували відмову, спочатку намагалися психологічно змусити підприємців регіону платити їм кошти.</p>
      <related>
        <h4>Читайте також:</h4>
        <a href="http://press-centr.com/ua/news/41127_Volinyanina-pobili-ta-zakopali-v-kanavi"/>
      </related>
      <p>Зазвичай зловмисники погрожували фізичним насильством стосовно підприємців або їх рідних, пошкодженням майна, зокрема – підпалом магазинів, кафе, офісів, авто тощо. Якщо метод залякування не допомагав – переходили до реальних дій.</p>
      <figure>
        <img src="http://press-centr.com/images/OZGVOLYN_211119_2.jpeg"/>
      </figure>
      <p> </p>
      <p>Декілька місяців оперативники Управління стратегічних розслідувань поліції у Волинській області, слідчі головного управління Нацполіції Волинської області за процесуального керівництва прокуратури області документували та збирали докази, які б давали обґрунтовані підстави для затримання лідера злочинної групи разом з її найактивнішими учасниками, а також повідомлення їм про підозру.</p>
      <blockquote>
        <i>За результатами проведення слідчо-оперативних заходів вже встановлена причетність членів групи до скоєння 19 злочинів на території міста Нововолинськ, Володимир-Волинського та Іваничівського районів Волинської області. Серед них – підпали кафе та автомобілів, квартирні крадіжки, вимагання тощо, - </i>
        <b>
          <i>зазначив керівник управління стратегічних розслідувань у Волинській області Національної поліції.</i>
        </b>
      </blockquote>
      <related>
        <h4>Читайте також:</h4>
        <a href="http://press-centr.com/ua/news/39697_Volinyanin-reketir-vimahav-u-aktivista-10-tisyach-dolariv-ta-orhanizuvav-yoho-pobittya"/>
      </related>
      <p>Відтак 21 листопада оперативники Управління стратегічних розслідувань у Волинській області Нацполіції разом із слідчими обласної поліції за процесуального керівництва прокуратури області із залученням підрозділу особливого призначення КОРД затримали лідера ОЗГ та одного з її учасників. Крім того, проведено 10 санкціонованих судом обшуків. Затриманим повідомлено про підозру, стосовно них обрані запобіжні заходи у вигляді тримання під вартою.</p>
      <blockquote>
        <i>Зокрема, лідерові ОЗГ, так званому «смотрящему» на прізвисько «Чечен», повідомлено про підозру у вчиненні злочину, передбаченого ч. 2 ст. 189 (Вимагання) Кримінального кодексу України. Другому фігурантові інкримінують вчинення злочину, передбаченого ч. 2 ст. 194 (Умисне знищення або пошкодження майна) КК України, - </i>
        <b>
          <i>зазначили правоохоронці.</i>
        </b>
      </blockquote>
      <p>Проводяться подальші процесуальні заходи з метою притягнення усіх учасників ОЗГ до відповідальності.</p>
      <p> </p>
    </article>
  </body>
</html>