<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191122-magyarok-kenyere-5700-karpat-medencei-magyar-gazda-fogott-ossze.html"/>
    <meta property="og:site_name" content="Origo"/>
    <meta property="article:published_time" content="2019-11-22T17:56:00+00:00"/>
    <meta property="og:title" content="Magyarok Kenyere: 5700 Kárpát-medencei magyar gazda fogott össze"/>
    <meta property="og:description" content="Az idén összegyűjtött 791 tonna búzából 472 tonna liszt lett, amely több tízezer gyermek ellátását szolgálja."/>
  </head>
  <body>
    <article>
      <h1>Magyarok Kenyere: 5700 Kárpát-medencei magyar gazda fogott össze</h1>
      <address><time datetime="2019-11-22T17:56:00+00:00">22 Nov 2019, 17:56</time> by <a rel="author">MTI</a></address>
      <p>
        <b>Minden eddiginél több, 5700 magyar gazda ajánlott fel búzaadományt a Magyarok Kenyere - 15 millió Búzaszem program keretében az idén.</b>
      </p>
      <p>A Magyar Gazdakörök és Gazdaszövetkezetek Szövetsége (MAGOSZ) és a Nemzeti Agrárgazdasági Kamara (NAK) által szervezett program idei zárásaként pénteken a kárpátaljai Nagydobronyban tartott adományozó ünnepségen Herczegh Anita, a köztársasági elnök felesége és a program fővédnöke, valamint Jakab István és Győrffy Balázs, a két szervezet vezetői adtak át adományokat - közölték a szervezők az MTI-vel. </p>
      <figure>
        <img src="https://cdn.nwmgroups.hu/s/img/i/1911/20191122ader-janos-herczegh-anita-jakab.jpg?w=644&amp;h=460"/>
        <figcaption>Jakab István, a MAGOSZ elnöke, a Magyar Országgyűlés alelnöke (b) beszédet mond a Magyarok kenyere program idei záró adományátadó rendezvényén a Nagydobronyi Irgalmas Samaritanus Gyermekotthonban 2019. november 22-én. Az ünnepségen részt vett Herczegh Anita, Áder János köztársasági elnök felesége is.<cite>Forrás: MTI/Nemes János</cite></figcaption>
      </figure>
      <aside>A helyi Irgalmas Samaritánus Gyermekotthonban két tonna liszten kívül játékokat és számítástechnikai eszközöket kaptak a gyermekotthon lakói.</aside>
      <p>Idén minden eddiginél szélesebb körben, a Kárpát-medence teljes magyar gazdatársadalmát bevonva, immáron kilencedszer indult útjára a Magyarok Kenyere - 15 millió búzaszem program. Ennek keretében a Kárpát-medencében gyűjtenek búzát magyar gazdák, majd az abból készült liszt gyermekeket gondozó magyarországi és határon túli szervezetekhez kerül.</p>
      <p>
        <mark>Idén 791 tonna búza gyűlt össze, összesen mintegy 5700 magyar gazda - 3551 határon inneni és 2117 határon túli - felajánlása révén.</mark>
      </p>
      <p>Az adományozók száma csaknem negyedével haladta meg a tavalyi 4600 főt. A felajánló gazdálkodók a learatott búzájuk egy részét minden évben a gyűjtőpontokra viszik, amelyek július közepétől augusztus közepéig várják az adományokat. Augusztus közepétől az összegyűjtött búzát közeli malmokban őrlik meg.</p>
      <figure>
        <img src="https://cdn.nwmgroups.hu/s/img/i/1911/20191122ader-janos-herczegh-anita.jpg?w=644&amp;h=429"/>
        <figcaption>Herczegh Anita, Áder János köztársasági elnök felesége ajándékot kap a Magyarok kenyere program idei záró rendezvényén a Nagydobronyi Irgalmas Samaritanus Gyermekotthonban 2019. november 22-én. MTI/Nemes János<cite>Forrás: MTI/Nemes János</cite></figcaption>
      </figure>
      <p>A magyar gazdák által összegyűjtött, a tavalyi mennyiséget húsz százalékkal meghaladó 791 tonna búza a közreműködő malmok őrlése után mintegy 472 tonna lisztet eredményezett, amely több tízezer gyermek ellátását szolgálja.</p>
    </article>
  </body>
</html>