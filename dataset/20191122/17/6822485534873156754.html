<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901079.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T17:10:00+00:00"/>
    <meta property="og:title" content="نقوی‌حسینی: روحانی امید واهی ندهد/منتظر لغو تحریم‌ تسلیحاتی نباشیم"/>
    <meta property="og:description" content="سیدحسین نقوی‌حسینی در گفتگو با مهر، در واکنش به اظهارات رئیس جمهور مبنی بر اینکه با ادامه برجام تحریم‌های تسلیحاتی ایران تا سال آینده برداشته می‌شود، اظهار داشت: ایران توانمندی‌های نظامی و تسلیحاتی بسیار زیادی دارد و باعث افتخارمان است که از یک کشور خریدار سلاح، به فروشنده آن تبدیل شده‌ایم اما اظهارات رئیس‌جمهور درباره لغو تحریم‌های تسلیحاتی تعجب برانگیز است."/>
  </head>
  <body>
    <article>
      <h1>نقوی‌حسینی: روحانی امید واهی ندهد/منتظر لغو تحریم‌ تسلیحاتی نباشیم</h1>
      <address>
        <time datetime="2019-11-22T17:10:00+00:00">22 Nov 2019, 17:10</time>
      </address>
      <p>سخنگوی کمیسیون امنیت ملی مجلس گفت: غربی‌ها به تعهدات برجامی خود عمل نمی‌کنند و بر این اساس نباید رئیس‌جمهور درباره آینده برجام امید واهی دهد.</p>
      <p>سیدحسین نقوی‌حسینی در گفتگو با مهر، در واکنش به اظهارات رئیس جمهور مبنی بر اینکه با ادامه برجام تحریم‌های تسلیحاتی ایران تا سال آینده برداشته می‌شود، اظهار داشت: ایران توانمندی‌های نظامی و تسلیحاتی بسیار زیادی دارد و باعث افتخارمان است که از یک کشور خریدار سلاح، به فروشنده آن تبدیل شده‌ایم اما اظهارات رئیس‌جمهور درباره لغو تحریم‌های تسلیحاتی تعجب برانگیز است.</p>
      <p>وی ادامه داد: مطابق با یکی از مواد برجام در سال آینده باید یکی از تحریم‌ها علیه ایران لغو شود و به همین دلیل رئیس‌جمهور این وعده را به مردم داده است اما سوال ما از وی این است که مگر غربی‌ها وعده‌ها و تعهدات قبلی خود در برجام را عملیاتی کرده‌اند که منتظر لغو تحریم‌های تسلیحاتی باشیم؟</p>
      <p>سخنگوی کمیسیون امنیت ملی و سیاست خارجی مجلس با بیان اینکه برجام از سوی غربی‌ها به هیچ وجه اجرا نمی‌شود، تصریح کرد: این وعده برجامی رئیس‌جمهور جنبه انتخاباتی دارد و به دنبال آن است که مردم را مجاب کند که در انتخابات پیش رو به طیف وی رأی دهند.</p>
      <p>نماینده مردم ورامین در مجلس اظهار داشت: همانطور که غربی‌ها تا امروز به وعده‌های خود در اجرای برجام عمل نکرده‌اند، قطعا به تعهدات دیگر خود هم عمل نمی‌کنند و مسئولان کشور نباید وعده های تکراری و امید واهی دهند و بگویند که با ادامه برجام تحولات بزرگی در کشور به وجود می‌آید.</p>
      <p>نقوی‌حسینی با اشاره به اینکه اظهارات رئیس جمهور مبنی بر ضرورت ادامه برجام با اقدامات ایران در کاهش تعهدات برجام در تناقض است، خاطرنشان کرد: زمانی که ما کاهش تعهدات برجامی را در دستور کار داریم، ضرورتی ندارد به مردم امیدواری دهیم که اروپایی ها به مابقی تعهداتشان در برجام عمل خواهند کرد.</p>
    </article>
  </body>
</html>