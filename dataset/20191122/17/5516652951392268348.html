<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426334/anoikth-epistolh-diamartyrias-toy-idrymatos-emm-mairhs-stamatioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T17:45:02+00:00"/>
    <meta property="og:title" content="Ανοικτή επιστολή διαμαρτυρίας του Ιδρύματος Εμμ. &amp; Μαίρης Σταματίου"/>
    <meta property="og:description" content="Ανοικτή επιστολή διαμαρτυρίας προς τον πρωθυπουργό κ. Κυριάκο Μητσοτάκη, τους αρχηγούς των κομμάτων, τους βουλτευτές Δωδεκανήσου κ.α. απέστειλε το ίδρυμα υποτροφιών Εμμ. &amp; Μαίρης Σταματίου αναφορικά με το φολογοικό νομοσχέδιο που προωθεί η κυβέρνηση, πλήττωντας όπως αναφέρει όλους τους κοινωφελείς φορείς ιδιωτικού τομέα με φορολογία της τάξεως του 50%."/>
  </head>
  <body>
    <article>
      <h1>Ανοικτή επιστολή διαμαρτυρίας του Ιδρύματος Εμμ. &amp; Μαίρης Σταματίου</h1>
      <address>
        <time datetime="2019-11-22T17:45:02+00:00">22 Nov 2019, 17:45</time>
      </address>
      <p>
        <b>Ανοικτή επιστολή διαμαρτυρίας προς τον πρωθυπουργό κ. Κυριάκο Μητσοτάκη, τους αρχηγούς των κομμάτων, τους βουλτευτές Δωδεκανήσου κ.α. απέστειλε το ίδρυμα υποτροφιών Εμμ. &amp; Μαίρης Σταματίου αναφορικά με το φολογοικό νομοσχέδιο που προωθεί η κυβέρνηση, πλήττωντας όπως αναφέρει όλους τους κοινωφελείς φορείς ιδιωτικού τομέα με φορολογία της τάξεως του 50%.</b>
      </p>
      <p>"Ανοικτή επιστολή προς:</p>
      <p>1) Τον Πρωθυπουργό κ. Κυριάκο Μητσοτάκη</p>
      <p>2) Τον Υπουργό Οικονομικών κ. Χρήστο Σταϊκούρα</p>
      <p>3) Τον Πρόεδρο της Ελληνικής Βουλής κ. Κωνσταντίνο Τασούλα</p>
      <p>4) τον Αρχηγό της Αξιωματικής Αντιπολίτευσης κ. Αλέξη Τσίπρα</p>
      <p>5) Τους Αρχηγούς των λοιπών κοινοβουλευτικών κομμάτων:</p>
      <p>α) ΚΙΝΑΛ κ. Φώφη Γεννηματά</p>
      <p>β) ΚΚΕ κ. Δημ. Κουτσούμπα</p>
      <p>γ) Ελληνική Λύση κ. Γιάννη Βελόπουλο</p>
      <p>δ) ΜέΡΑ25 κ. Γιάνη Βαρουφάκη</p>
      <p>6) Βουλευτές Δωδεκανήσου:</p>
      <p>α) Υφυπουργό κ. Μανώλη Κόνσολα</p>
      <p>β) Βουλευτή κ. Βασίλη Υψηλάντη</p>
      <p>γ) Βουλευτή κ. Μίκα Ιατρίδη</p>
      <p>δ) Βουλευτή κ. Γιάννη Παππά</p>
      <p>ε) Βουλευτή κ. Νεκτάριο Σαντορινιό</p>
      <p>7) Δήμαρχο Ρόδου κ. Αντώνιο Καμπουράκη</p>
      <p>8) Περιφερειάρχη Ν. Αιγαίου κ. Γεώργιο Χατζημάρκο</p>
      <p>9) Προς όλους τους Φορείς των Κοινωφελών Ιδρυμάτων του Ιδιωτικού Δικαίου</p>
      <p>Ορμώμενοι από το υπό ψήφιση και ήδη υπό διαβούλευση φορολογικό νομοσχέδιο που προωθεί η κυβέρνηση στο πλαίσιο της προγραμματικής της δέσμευσης για φορολογικές ελαφρύνσεις, σας απευθύνουμε την παρούσα ανοικτή επιστολή μας, για να δώσετε λύση στο χρονίζον φορολογικό πρόβλημα που πλήττει όλους τους κοινωφελείς φορείς του ιδιωτικού τομέα και συγκεκριμένα τη βαριά φορολογία του 50%, με την οποία επιβαρύνονται τα έσοδα των κοινωφελών ιδρυμάτων από εισοδήματα από μισθώσεις ακινήτων.</p>
      <p>Εκπροσωπούμε ένα κοινωφελές ίδρυμα που εδρεύει στη Ρόδο, το γνωστό «Ίδρυμα Υποτροφιών Ρόδου Εμμαν. και Μαίρης Σταματίου», ένα ίδρυμα που ιδρύθηκε πριν 18 χρόνια από δύο συμπολίτες μας, τον Μανώλη και την Μαίρη Σταματίου, με σκοπό να μπολιάσουμε την ελληνική νεολαία με πανανθρώπινες αξίες και ιδανικά, για να χτίσουν μια πιο ανθρώπινη και πιο δίκαιη κοινωνία.</p>
      <p>Στο πλαίσιο των οργανικών στόχων και κοινωφελών δραστηριοτήτων μας:</p>
      <p>1) Χορηγούμε κάθε χρόνο ενενήντα (90) περίπου υποτροφίες σε ισάριθμους σπουδαστές ανωτέρων και ανωτάτων εκπαιδευτικών ιδρυμάτων.</p>
      <p>2) Λειτουργούμε Αθλητικό Σύλλογο στίβου και καλαθόσφαιρας με ογδόντα (80) παιδιά σε κάθε τμήμα.</p>
      <p>3) Διατηρούμε εργαστήρια καλών τεχνών, κινηματογράφου, ζωγραφικής, φωτογραφίας και θεάτρου, τα οποία παρακολουθούν 120 περίπου πολίτες διαφόρων ηλικιών.</p>
      <p>4) Αναπτύσσουμε δραστηριότητες είτε αυτοτελώς, είτε σε συνεργασία με αντίστοιχους φορείς της πόλης μας που υπηρετούν τον πολιτισμό, τη νεολαία, το περιβάλλον και τα ΑΜΕΑ της πόλης μας</p>
      <p>Σας είναι γνωστό ότι με τον Νόμο 3843/1958 (άρθρ. 6 παρ.1γδ) απαλλάσσονται όλα τα κοινωφελή Ιδρύματα,</p>
      <p>μεταξύ άλλων, και για τα εισοδήματα εξ οικοδομών γενικά και εκμίσθωση γαιών.</p>
      <p>Ακολουθεί ο Ν. 2238/1994 που έβαλε συντελεστή στη φορολογητέα ύλη 10% στα μισθώματα κοινωφελών ιδρυμάτων από οικοδομές και στη συνέχεια ο νόμος 3296/204 που απήλλαξε και πάλι εντελώς τα μισθώματα κοινωφελών ιδρυμάτων από κάθε φορολογία για να έλθει δυστυχώς στη συνέχεια το άρθρο 10 Νόμου 3842/2010 να καταργήσει τις παραπάνω απαλλαγές και να ακολουθήσει στη συνέχεια ο Ν. 4172/2013 που επαναφέρει σταδιακά το σημερινό απαράδεκτο ποσοστό φορολογίας και αφαιρεί παράνομα μέσα από τα ταμεία των ιδρυμάτων τον μόχθο των ανθρώπων που πάλεψαν σκληρά στη ζωή τους, για να βοηθήσουν τους συνανθρώπους τους και να οδηγήσουν τα χρήματα αυτά στη γνωστή χοάνη του κρατικού προϋπολογισμού, όπου επικρατούν μερικές φορές ανεξέλεγκτες και παραβατικές διαχειρίσεις.</p>
      <p>Μια φορολογία με την οποία το Κράτος νοθεύει την υπογραφή και τη βούληση των ιδρυτών μας να διαθέσουν την περιουσία τους στην κοινωνία για κοινωφελείς καθαρά σκοπούς, προκειμένου να βοηθήσουν ευπαθείς ομάδες της τοπικής κοινωνίας αλλά και να αναπτυχθούν κοινωνικές δραστηριότητες που αποβλέπουν στην πνευματική συγκρότηση και την αθλητική διαπαιδαγώγηση της νεολαίας.</p>
      <p>Αποτέλεσμα αυτής της παράνομης υφαρπαγής της περιουσίας των ιδρυτών μας είναι να στερούνται σήμερα τα ιδρύματά μας το ήμισυ της περιουσίας μας και να περιορίζονται έτσι και η βούληση και ο κοινωφελής σκοπός, αφού από το ποσό της φορολογίας θα μπορούσαν να αναπτυχθούν διπλάσιες κοινωφελείς δράσεις.</p>
      <p>Πιστεύουμε πως δεν έχουμε δικαίωμα να αντιμετωπίσουμε μοιρολατρικά και πεσιμιστικά αυτόν τον σφετερισμό της περιουσίας μας, που αποτελεί τον μόχθο των ιδρυτών μας μιας ολόκληρης ζωής και το όραμά τους για μιας καλύτερη κοινωνία.</p>
      <p>Δεν αρνούμαστε τον οποιοδήποτε έλεγχο όσο αυστηρός και να είναι. Άλλωστε το κράτος διαθέτει πολλές ασφαλιστικές δικλείδες που κατοχυρώνουν τη χρηστή, σύννομη και σύμφωνα με τη βούληση των ιδρυτών μας διαχείριση της περιουσίας τους, ώστε να μην υπάρχουν περιθώρια παράνομα να οδηγηθεί η περιουσία αυτή σε σκοπούς άλλους από τη βούλησή τους.</p>
      <p>Και ενώ ο γνωστός έλεγχος της εποπτείας του Ιδρύματός μας από Διοικητική Αρχή μας απαγορεύει να ξεφύγουμε από το αυστηρό γράμμα της συστατικής πράξης για να διασφαλίσουμε τη βούληση των ιδρυτών μας για προορισμό της περιουσίας τους σε καθαρά κοινωφελείς σκοπούς, έρχεται το ίδιο το Κράτος και παραβιάζει τη βούληση και την εντολή των διαθετών, αφαιρώντας το ίδιο το μεγαλύτερο μέρος της ιδρυτικής τους περιουσίας για σκοπούς άγνωστους και πολλές φορές άσχετους με τον κοινωνικό προορισμό των ιδρυμάτων και καθόλου ή ολιγότερο για κοινωφελείς σκοπούς.</p>
      <p>Είναι κατά συνέπεια και νομικά, ηθικά και κοινωνικά απαράδεκτο να αντιμετωπίζονται τα κοινωφελή ιδρύματα που διαθέτουν όλα τα έσοδά τους με πλήρη διαφάνεια σε κοινωφελείς σκοπούς με τα ίδια φορολογικά μέτρα και σταθμά, με τα οποία αντιμετωπίζονται οι ιδιώτες εισοδηματίες από τα μισθώματα μεγάλων ακινήτων τους, σε πολλά μάλιστα από τα οποία δικαιολογούνται και σημαντικές φορολογικές απαλλαγές.</p>
      <p>Καλούμε την Κυβέρνηση και τα μέλη του ελληνικού Κοινοβουλίου να συμπορευθούν με τον νομοθέτη του Νόμου 3843/1958 και του Νόμου 3296/2004 να προβούν σε ολική ή έστω μερική κατάργηση του σημερινού φορολογικού καθεστώτος.</p>
      <p>Καλούμε τους φορείς των κοινωφελών Ιδρυμάτων όλης της χώρας που πλήττονται από τη βαριά φορολογία των εσόδων τους από μισθώματα να συνεργασθούμε όλοι μαζί για να προγραμματίσουμε ενέργειες και να αναλά-βουμε έναν ειρηνικό αγώνα για την ολική ή έστω μερική κατάργηση του άρθρ. 1 περ.6 Ν. 2459/1997, προκειμένου να αντιμετωπίσουμε δυναμικά και αποτελεσματικά μέσα από ειρηνικές ενέργειες την αντιμετώπιση του σοβαρού και κοινού μας προβλήματος, που εμποδίζει να εκτελέσουμε την εντολή των ιδρυτών μας όπως διαθέσουν όλη την περιουσία τους για κοινωφελείς σκοπούς, αλλά και απειλεί τη συνέχιση του έργου μας, αλλά και αυτή ακόμα τη συνέχιση της λειτουργίας και παρουσίας μας.</p>
      <p>Πιστεύουμε πως δεν έχουμε λόγο να συνεχίσουμε να αποδεχόμαστε αυτή την παράνομη και αντισυνταγματική διάταξη, ιδιαίτερα σε μια εποχή που τα ιδρύματά μας είναι υποχρεωμένα να καλύπτουν κοινωνικές ανάγκες που ανήκουν θεσμικά στο Κράτος και τις οποίες το Κράτος αδιαφορεί ή αδυνατεί να ικανοποιήσει.</p>
      <p>Το Διοικητικό Συμβούλιο του Ιδρύματος Υποτροφιών Ρόδου</p>
      <p>Εμμανουήλ και Μαίρη Σταματίου</p>
      <p>Ο Πρόεδρος Τα μέλη</p>
      <p>Μάνος Κόκκινος Νένα Ζερβάνου</p>
      <p>Θεόδωρος Φραράκης</p>
      <p>Δημήτριος Στεφανάκος</p>
      <p>Πέρσα Φώκιαλη</p>
      <p>Λίνα Στεφανίδη"</p>
    </article>
  </body>
</html>