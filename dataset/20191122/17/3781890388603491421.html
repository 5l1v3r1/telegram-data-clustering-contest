<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742941"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T17:15:00+00:00"/>
    <meta property="og:title" content="ไขปม&quot;โรคอ้วน&quot;กับโรคอีดีมีผลต่อสมรรถภาพทางเพศ"/>
    <meta property="og:description" content="ถ้าอ้วนมากก็มีโอกาสเสื่อมสมรรถภาพทางเพศเพิ่มเป็นเงาตามตัว ดังนั้นความอ้วนจึงเกี่ยวข้องกับพลังงานทางเพศโดยตรง"/>
  </head>
  <body>
    <article>
      <h1>ไขปม"โรคอ้วน"กับโรคอีดีมีผลต่อสมรรถภาพทางเพศ</h1>
      <address>
        <time datetime="2019-11-22T17:15:00+00:00">22 Nov 2019, 17:15</time>
      </address>
      <p>
        <b>ถ้าอ้วนมากก็มีโอกาสเสื่อมสมรรถภาพทางเพศเพิ่มเป็นเงาตามตัว ดังนั้นความอ้วนจึงเกี่ยวข้องกับพลังงานทางเพศโดยตรง</b>
      </p>
      <p>โรคอ้วน หมายถึงมีปริมาณไขมันมากกว่าปกติ โรคอ้วนมิได้หมายถึงการมีน้ำหนักมากเพียงอย่างเดียว ความอ้วนกับน้ำหนักตัวต้องมีความสัมพันธ์กัน ซึ่งมีสูตรง่าย ๆ เพื่อทำให้รู้ว่าอ้วนจริงหรือเปล่า นั่นคือ การหาค่าบีเอ็มไอหรือค่าดัชนีมวลกาย (BMI) โดยใช้น้ำหนักเป็นกิโลกรัมตั้งหารด้วยส่วนสูงเป็นเมตร 2 ครั้ง ถ้าได้ค่าระหว่าง 25-29.9 ถือว่ามาตรฐาน หากเกิน 30 ขึ้นไปจัดว่าอ้วน ในผู้ชายที่อ้วนย่อมทำให้เกิดอาการหย่อนสมรรถภาพทางเพศแน่นอน แถมการมีไขมันที่มาพอกเต็มพุงบังไม่ให้เห็นความยาวของส่วนตัวที่ห่วงที่สุด เลยดูสั้นจู๋ จิตใจก็ห่อเหี่ยว<br/><br/>โรคอ้วน จัดว่ามีโอกาสทำให้เป็นโรคหัวใจได้สูงมาก ซึ่งจะมีอาการเหนื่อยง่าย ทำกิจกรรมทางเพศเพียงหนึ่งนาทีเดี๋ยวเดียวก็หมดแรงอ่อนตัวลดความเป็นชายลงไป แม้จะใช้จินตนาการนางแบบแค่ไหนก็ไม่สำเร็จ ถ้าอ้วนมากก็มีโอกาสเสื่อมสมรรถภาพทางเพศเพิ่มเป็นเงาตามตัว ดังนั้นความอ้วนจึงเกี่ยวข้องกับพลังงานทางเพศโดยตรง<br/><br/>ปัจจัยสำคัญที่เกี่ยวข้องคือการกินอาหารจุกจิก อาหารเร่งด่วน ไม่มีเวลาออกกำลังกาย เพศสัมพันธ์เป็นการออกกำลังกายแบบหนึ่งหากปฏิบัติสม่ำเสมอก็จะลดพลังงานได้มาก เวลามีเพศสัมพันธ์แต่ละครั้งหัวใจจะเต้นเร็วขึ้นจาก 80 ครั้ง ถึง 140 ครั้ง และความดันโลหิตเพิ่มจากเดิม 30% สามารถเผาผลาญความอ้วนได้ลดลงไป 200 แคลอรีอย่างน้อย<br/><br/>การปฏิบัติที่ถูกต้องควรมีการวอร์มก่อนสัก 5 นาทีให้กล้ามเนื้อแขนขาคลายตัว หัวใจเต้นสม่ำเสมอพร้อมแล้วค่อยเพิ่มความรุนแรงและความอ่อนโยนสลับกันไป ยิ่งสามารถยืดเวลาปฏิบัตินานเท่าไหร่ก็ยิ่งมีโอกาสเผาผลาญไขมันที่พอกเต็มพุงให้ลดลงได้ดี คนที่อ้วนจึงควรหมั่นออกกำลังกายและเคร่งครัดในการควบคุมอาหาร ไม่กินจุกจิก ไม่กินของทอดของมัน หนีการกินเนื้อ หมู ไก่ ให้เพิ่มการกินผัก ผลไม้ ให้มากขึ้น<br/><br/>เพศสัมพันธ์เป็นการออกกำลังกายที่ลดน้ำหนักได้เทียบเท่ากับการวิ่งเหยาะ ๆ ลดความกว้างของเอว ลดไขมัน ลดอัตราการเป็นเบาหวานลดความเสี่ยงของเส้นเลือดอุดตันในหัวใจและสมองที่สำคัญที่สุดคือยืดอายุให้ยืนนานอย่างมีคุณภาพ หากชายท่านใดเริ่มมีปัญหาอาการอีดี จึงควรรีบทำการรักษาเพื่อจะได้ลดความอ้วน และกลับมามีเพศสัมพันธ์ได้แข็งแรงเท่าชายหนุ่ม.<br/>................<br/>ดร.อุ๋มอึ๋ม</p>
    </article>
  </body>
</html>