<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191122-nemeth-zsolt-a-migracio-marad-europa-legfontosabb-kerdese.html"/>
    <meta property="og:site_name" content="Origo"/>
    <meta property="article:published_time" content="2019-11-22T17:48:00+00:00"/>
    <meta property="og:title" content="Németh Zsolt: A migráció marad Európa legfontosabb kérdése"/>
    <meta property="og:description" content="A muszlim vallási trendek fenyegetést jelentenek a hagyományos társadalmakra."/>
  </head>
  <body>
    <article>
      <h1>Németh Zsolt: A migráció marad Európa legfontosabb kérdése</h1>
      <address><time datetime="2019-11-22T17:48:00+00:00">22 Nov 2019, 17:48</time> by <a rel="author">MTI</a></address>
      <p><b>Az Országgyűlés külügyi bizottságának elnöke szerint a következő években a migráció problémája marad a legfontosabb kérdés Európában.<br/></b>Németh Zsolt erről a Századvég Alapítvány által szervezett "Téves értelmezés, hibás értékelés, morális meghátrálás - Az EU behódolása a tömeges migrációnak és iszlamizációnak" című pénteki konferencia nyitóelőadásán beszélt Budapesten.</p>
      <blockquote>Látnunk kell, hogy a probléma marad, és a következő évek legfontosabb kérdése lesz Európában</blockquote>
      <p>- fogalmazott a fideszes politikus, aki Várhelyi Olivérről, az Európai Bizottság szomszédság- és bővítéspolitikáért felelős tagjelöltjéről is beszélt.</p>
      <blockquote>Európa csak jól jár azzal, ha magyar bővítési biztosa lesz. A szomszédságpolitikával is foglalkozó bővítési biztosnak egyúttal várhatóan a tömeges migráció és az iszlamizáció, valamint e két jelenség közös területével is foglalkoznia kell majd</blockquote>
      <p>- mondta Németh Zsolt. Álláspontja szerint Magyarország jó pozícióból foglalkozhat ezekkel a kérdésekkel, ugyanis a bővítésben érdekelt országokkal jó kapcsolatokat ápol, a déli nyitásnak köszönhetően pedig nagyon szoros kapcsolatokat épített ki iszlám országokkal, amelyek közül Törökországot emelte ki. </p>
      <figure>
        <img src="https://cdn.nwmgroups.hu/s/img/i/1911/20191122bencsik-janos-nemeth-zsolt.jpg?w=644&amp;h=429"/>
        <figcaption>Németh Zsolt, az Országgyűlés külügyi bizottságának elnöke.<cite>Forrás: MTI/Balogh Zoltán</cite></figcaption>
      </figure>
      <p>A tanácskozás témája kapcsán Németh Zsolt a többi közt kifejtette, hogy a muszlim vallási trendek fenyegetést jelentenek a hagyományos társadalmakra, az emberi jogokra és a nők jogaira.</p>
      <blockquote>A zsidó közösségek számára pedig halálos fenyegetést jelentenek. A zsidóság számára Budapest ezzel szemben a béke szigete</blockquote>
      <p>- mondta a külügyi bizottság elnöke, aki megjegyezte azt is, hogy a franciaországi zsidó közösség létszáma radikálisan, és rendkívül gyorsan csökken az ellenük elkövetett brutális támadások miatt. A migráció kihívásairól Németh Zsolt úgy vélekedett, hogy a haszontalan aktivizmus helyett valódi megoldásokat kell találni azokra.</p>
      <p>A Századvég tájékoztatása szerint a magyar és nemzetközi szakértők részvételével szervezett konferencia célja, hogy rávilágítson azokra az okokra, amelyek Európa egyes országaiban gátolják a tömeges iszlám hátterű bevándorlás által gerjesztett problémák megértését és kezelését.<br/>Az európai városi, szociális, kulturális és oktatási környezet egyes részei párhuzamos társadalmakká alakultak - olvasható az írásos tájékoztatójukban, amely szerint ezek táplálják és ösztönzik a nem muszlimokkal szembeni ellenséges és gyűlöletkeltő magatartást, miközben elősegítik az európai nemzeti kultúráktól és társadalmaktól történő felsőbbrendű elhatárolódást.</p>
    </article>
  </body>
</html>