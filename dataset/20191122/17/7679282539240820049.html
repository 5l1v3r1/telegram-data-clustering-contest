<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-unnao-rape-victim-witness-narrowly-escaped-accident-accused-of-killing-her-2863427.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T17:41:19+00:00"/>
    <meta property="og:title" content="उन्नाव रेप पीड़िता के गवाह की कार पर चढ़ाया ट्रक, बाल-बाल बचे"/>
    <meta property="og:description" content="उन्नाव के बहुचर्चित रेपकांड में पीड़िता के साथ हुए हादसे जैसा मंजर शुक्रवार को यहां होते-होते बच गया। इस बार उसके गवाह को निशाना बनाने की कोशिश की गई। अजगैन में तेज रफ्तार ट्रक ने गवाह की कार में..."/>
  </head>
  <body>
    <article>
      <h1>उन्नाव रेप पीड़िता के गवाह की कार पर चढ़ाया ट्रक, बाल-बाल बचे</h1>
      <address><time datetime="2019-11-22T17:41:19+00:00">22 Nov 2019, 17:41</time> by <a rel="author">हिन्दुस्तान ,उन्नाव।</a></address>
      <p>उन्नाव के बहुचर्चित रेपकांड में पीड़िता के साथ हुए हादसे जैसा मंजर शुक्रवार को यहां होते-होते बच गया। इस बार उसके गवाह को निशाना बनाने की कोशिश की गई। अजगैन में तेज रफ्तार ट्रक ने गवाह की कार में जोरदार टक्कर मार दी। कार बेकाबू होकर डिवाइडर से जा टकराई। हालांकि कोई घायल नहीं हुआ और गाड़ी से निकलकर दो लोगों ने जान बचा ली। पीड़ित ने कोतवाली में तहरीर देकर कार्रवाई की मांग की है, वहीं ट्रक चालक वाहन छोड़कर भाग निकला। मालूम हो कि पीड़िता से रेप के आरोप में विधायक कुलदीप सेंगर जेल में बंद हैं।</p>
      <p>28 जुलाई को रेप पीड़िता जब अपनी मां, चाची और वकील के साथ रायबरेली जेल में बंद चाचा से मिलने जा रही थी तभी गुरुबख्शगंज के अटौरा बुजुर्ग गांव स्थित चौकी मोड़ के पास उसकी कार और ट्रक में सीधी भिड़ंत हुई थी। हादसे में उसकी चाची, मौसी और ड्राइवर की मौत हो गई थी, जबकि पीड़िता और एक वकील गंभीर रूप से घायल हो गए थे। सेंगर और उनके भाइयों पर हादसा करवाने का आरोप लगा था।</p>
      <p>हादसे के मुख्य गवाह अजगैन थाना क्षेत्र के गौरा कठेरवा गांव के अवधेश प्रताप सिंह हैं। उनके साथ पीड़िता के चाचा के जमानतदार सोहरामऊ के अर्जुनामऊ गांव के राजेश कुमार भी थे। शुक्रवार को ये लोग कार से उन्नाव आ रहे थे।</p>
      <p>अजगैन के प्रधान ढाबा के पास पहुंचे ही थे तभी ट्रक ने गाड़ी में टक्कर मार दी। बेकाबू कार डिवाइडर से टकराई, हालांकि दोनों बच गए। ट्रक चालक फरार हो गया। अवधेश प्रताप ने थाने में तहरीर देकर कार्रवाई की मांग की है। उनके मुताबिक ट्रक वाले ने जानलेवा हमला किया है। थानाध्यक्ष अजय राज वर्मा के मुताबिक तहरीर के आधार पर एफआईआर दर्ज की जा रही है। ट्रक को कब्जे में ले लिया है।</p>
    </article>
  </body>
</html>