<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/bizness/ekonomika/sacis-darboties-seb-bankas-virtualais-klientu-konsultants/"/>
    <meta property="og:site_name" content="skaties.lv"/>
    <meta property="article:published_time" content="2019-11-22T17:19:00+00:00"/>
    <meta property="og:title" content="Sācis darboties SEB bankas virtuālais klientu konsultants"/>
    <meta property="og:description" content="Baltijas valstīs strādājošajās SEB bankās sācis darboties virtuālais klientu konsultants, aģentūrai LETA pavēstīja bankas privātpersonu segmenta komunikācijas vadītāja Elīna Neimane."/>
  </head>
  <body>
    <article>
      <h1>Sācis darboties SEB bankas virtuālais klientu konsultants</h1>
      <address><time datetime="2019-11-22T17:19:00+00:00">22 Nov 2019, 17:19</time> by <a rel="author">LETA</a></address>
      <p>Baltijas valstīs strādājošajās SEB bankās sācis darboties virtuālais klientu konsultants, aģentūrai LETA pavēstīja bankas privātpersonu segmenta komunikācijas vadītāja Elīna Neimane.</p>
      <p>Viņa minēja, ka virtuālais klientu konsultants palīdz nodrošināt klientiem operatīvāku saziņu ar banku 24 stundas diennaktī.</p>
      <p>Virtuālais klientu konsultants šobrīd prot sniegt atbildes četrās valodās par dažādiem bankas ikdienas pakalpojumiem privātpersonām – maksājumu kartēm, aizdevumiem un e-pakalpojumiem, taču tā funkcijas pakāpeniski tiks papildinātas. Sākt sarunu ar virtuālo konsultantu iespējams no jebkuras ierīces, atverot čata logu SEB mājaslapā.</p>
      <p>Neimane atzīmēja, ka gadījumos, ja virtuālais klientu konsultants tomēr nespēj saprast uzdoto jautājumu un nespēj sniegt pilnvērtīgu atbildi, klients tiek pārvirzīts pie bankas darbinieka – cilvēka.</p>
      <p>Kopš novembra sākuma Latvijā virtuālais palīgs veicis vairāk nekā 280 konsultāciju, no kurām 70% gadījumu tas ir spējis pats sniegt atbildes.</p>
      <p>“Attīstoties tehnoloģijām, ir mainījies veids, kā klienti komunicē ar uzņēmumiem. Arvien vairāk tiek izmantotas attālinātās saziņas iespējas, turklāt atbildes klienti vēlas saņemt nekavējoties, līdz ar to saziņu e-pastos vai pa tālruni pamazām arvien vairāk aizstāj saziņa čatos vai sociālajos tīklos. Tāpēc arī mēs esam ieviesuši virtuālo konsultantu, kas 24 stundas diennaktī operatīvi sniegs atbildes uz klientu jautājumiem, vienlaikus atvieglojot arī bankas darbinieku ikdienu. Tā kā klienti visbiežāk jautājumus uzdod par standarta pakalpojumiem, piemēram, kartes nomaiņu vai bloķēšanu, mākslīgajam intelektam var iemācīt atrisināt dažādus scenārijus. Apmācība gan ir sarežģīts process, jo, strādājot ar klientiem, zinām, cik atšķirīgi var būt jautājumi un izpratne par bankas pakalpojumiem. Lai saziņa ar virtuālo konsultantu būtu veiksmīga, būtiski ir spēt īsi un kodolīgi formulēt jautājumu vai izskaidrot situāciju,” norādīja “SEB bankas” Digitālās attīstības vadītājs Iļja Nogičevs.</p>
      <p>Virtuālā konsultanta izveide radījusi arī jaunas darbavietas. Īpaša treneru komanda rūpējas par to, lai virtuālais konsultants pats mācītos un pilnveidotu sniegtās atbildes, analizējot klientu uzdotos jautājumus un viņu reakciju.</p>
      <p>“Vidēji dienā SEB bankas klientu centra darbinieki atbild uz 1400 tālruņa zvaniem, ap 350 e-pasta vēstulēm, 40 čata sarunām, kā arī uz virkni jautājumu sociālajos tīklos, tāpēc arvien meklējam jaunus risinājumus, kā efektīvi apkalpot klientus atbilstoši viņu vēlmēm un vajadzībām. Lai ietaupītu laiku, klienti saziņai ar banku arvien vairāk izmanto arī video konsultācijas,” minēja Nogičevs.</p>
      <p>Pēc aktīvu apmēra “SEB banka” ir trešā lielākā banka Latvijā.</p>
    </article>
  </body>
</html>