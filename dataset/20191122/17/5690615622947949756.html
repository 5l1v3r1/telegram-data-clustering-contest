<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837293-antikoruptsiyniy-sud-zasudiv-cholovika-za-vidmivannya-6-mln-dolariv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T17:12:00+00:00"/>
    <meta property="og:title" content="Антикорупційний суд засудив чоловіка за відмивання 6 млн доларів"/>
    <meta property="og:description" content="КИЇВ. 22 листопада. УНН. Вищий антикорупційний суд України визнав винним чоловіка у легалізації 6 млн доларів та засудив його до 4 років в’язниці з …"/>
  </head>
  <body>
    <article>
      <h1>Антикорупційний суд засудив чоловіка за відмивання 6 млн доларів</h1>
      <address><time datetime="2019-11-22T17:12:00+00:00">22 Nov 2019, 17:12</time> by <a rel="author">Тарас Джміль</a></address>
      <p><b>КИЇВ. 22 листопада. УНН.</b> Вищий антикорупційний суд України визнав винним чоловіка у легалізації 6 млн доларів та засудив його до 4 років в’язниці з іспитовим терміном 2 роки. Про це повідомила пресслужба Спеціалізованої антикорупційної прокуратури, передає <b>УНН</b>.</p>
      <p>“У Антикорупційному суді за участі прокурорів САП оголошено обвинувальний вирок 46-річному киянину, обвинуваченого у легалізації понад 6 млн доларів США, одержаними третіми особами у злочинний спосіб”, — зазначено в повідомленні.</p>
      <p>Слідчі з’ясували, що підсудний протягом 2011 — 2013 років одержані злочинним шляхом гроші з метою їх легалізації перераховував з банківських рахунків компанії на рахунки інших фізичних та юридичних осіб. Після цього він знімав готівку з рахунків в одному зі столичних банків. У такий спосіб засуджений легалізував понад 6 млн доларів або ж 48 млн грн.</p>
      <p>Як повідомили в САП, зловмисник активно сприяв розкриттю злочину, в суді визнав себе винним та щиро розкаявся у своїх діях. Так, відповідно до угоди, чоловіка визнали винним у вчиненні злочину, передбаченого ч. 3 ст. 209 КК України, та засудили до 4 років позбавлення волі з іспитовим строком 2 роки.</p>
      <p>Також на розгляді в Антикорупційному суді перебуває кримінальне провадження до ще трьох осіб, спільників засудженого.</p>
      <p>Нагадаємо, чиновницю з Офісу Президента України співробітники НАБУ <a href="https://www.unn.com.ua/uk/news/1835400-chinovnitsyu-z-ofisu-zelenskogo-zatrimali-na-khabari-dzherelo">затримали</a> на хабарі.</p>
    </article>
  </body>
</html>