<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/vcheni-pereglyanuli-chas-poyavi-gigantskogo-udarnogo-kratera-v-avstraliyi-330599_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T17:52:00+00:00"/>
    <meta property="og:title" content="Вчені переглянули час появи гігантського ударного кратера в Австралії"/>
    <meta property="og:description" content="Метеорит упав на Землю 120 тисяч років тому."/>
  </head>
  <body>
    <article>
      <h1>Вчені переглянули час появи гігантського ударного кратера в Австралії</h1>
      <h2>Метеорит упав на Землю 120 тисяч років тому.</h2>
      <address>
        <time datetime="2019-11-22T17:52:00+00:00">22 Nov 2019, 17:52</time>
      </address>
      <p>Американські та австралійські вчені переглянули час появи гігантського ударного <a href="https://dt.ua/TECHNOLOGIES/vcheni-znayshli-v-naybilshomu-udarnomu-krateri-yevropi-slidi-nevidomih-organizmiv-326768_.html"><b>кратера</b></a> Вулф-Крік в Австралії. Виявилося, що він з'явився 120 тисяч років тому, а не 300 тисяч, як вважалося раніше, повідомляє <a href="https://www.sciencealert.com/one-of-australia-s-largest-craters-was-formed-far-more-recently-than-previously-thought">Science Alert.</a></p>
      <p>Метеорит вагою 14 тисяч тонн впав на Землю у далекому минулому. Разом з тим, нові дані, отримані вченими, змушують їх переглянути те, наскільки часто такі зіткнення траплялися в історії нашої планети. Вулф-Крік виділяється не лише тим, що надзвичайно добре зберігся. Це другий за величиною ударний кратер на Землі, в якому все ще можна знайти фрагменти метеорита.</p>
      <p>На думку дослідників, "монстр", який створив Вулф-Крік, досягав 15 метрів в ширину і рухався на швидкості близько 17 кілометрів на секунду. Зіткнення призвело до деформації навколишньої місцевості, а також розплавило метеорит і кору. В результаті був створений ударний кратер діаметром 892 метра і глибиною 178 метрів. З часом його дно занесло піском, а глибина скоротилася до 50 метрів.</p>
      <p>У ході дослідження вчені вивчили підстилаючу породу в місці падіння метеорита, проаналізувавши склад ізотопів берилію-10 і алюмінію-26. Вони також використали метод оптичного датування, який дозволив визначити, коли зразки востаннє піддавалися впливу сонячного світла або енергії вибуху.</p>
      <p>Виявилося, що максимальний вік кратера становить близько 137 тисяч років, хоча більш імовірно час його появи – 120 тисяч років тому.</p>
      <p>Підписуйтесь на наш <a href="https://t.me/ZNlife">Telegram-канал</a> з новинами технологій та культури.</p>
      <p>Раніше експериментальний марсохід Zoë <a href="https://dt.ua/TECHNOLOGIES/eksperimentalniy-rover-viyaviv-v-pusteli-atakama-nevidomi-nauci-bakteriyi-304214_.html"><b>виявив в пустелі Атакама бактерії, деякі з яких виявилися невідомі науці і здатні вижити в умовах Червоної планети</b></a>. Бактерії виявилися пристосовані до екстремально посушливого клімату.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>