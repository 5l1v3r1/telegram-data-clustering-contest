<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119658-rektorka-postupak-s-doktoratom-malog-bi-se-resio-i-bez-studenata-oni-su-ga-ubrzali?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-22T17:35:04+00:00"/>
    <meta property="og:title" content="Rektorka: Postupak s doktoratom Malog bi se rešio i bez studenata, oni su ga ubrzali"/>
    <meta property="og:description" content="Rektorka Univerziteta u Beogradu Ivanka Popović kazala je danas da je postupak ispitivanja doktorata ministra finansija Siniše Malog išao &quot;svojim tokom&quot; i postupak bi se završio i bez uticaja studenata iz Pokreta &quot;Jedan od pet miliona&quot;.Ali studenti su, kako je istakla, &quot;skratili postupak za možda nekih mesec dana&quot;, mada bi svakako bio rešen do kraja 2019. godine.Popović je za Televiziju N1 rekla da ceni želju studenata da unaprede Univerzitet u Beogradu i dodala da je to &quot;energija mladosti&quot;.O doktoratu Malog je naglasila da je, što se tiče Univerziteta, postupak okončan, ali se može otvoriti diskusija o tome kakva je odgovornost mentora, kao i komisije i drugih koji su u okviru fakulteta i Univerziteta imali bilo kakav uticaj.Komentarišući izjavu predsednika Srbije Aleksandra Vučića da odluka o plagijatu neće uticati na mesto Malog u Vladi, Popović je istakla da Univerzitet &quot;nije u poziciji da odlučuje ko će biti ili neće biti član Vlade, niti je ikada imao takve namere&quot;.Dodala je da svako ima pravo na mišljenje…"/>
  </head>
  <body>
    <article>
      <h1>Rektorka: Postupak s doktoratom Malog bi se rešio i bez studenata, oni su ga ubrzali</h1>
      <address>
        <time datetime="2019-11-22T17:35:04+00:00">22 Nov 2019, 17:35</time>
      </address>
      <p><b>Rektorka Univerziteta u Beogradu Ivanka Popović kazala je danas da je postupak ispitivanja doktorata ministra finansija Siniše Malog išao "svojim tokom" i postupak bi se završio i bez uticaja studenata iz Pokreta "Jedan od pet miliona".</b><br/><br/>Ali studenti su, kako je istakla, "skratili postupak za možda nekih mesec dana", mada bi svakako bio rešen do kraja 2019. godine.<br/><br/>Popović je za Televiziju N1 rekla da ceni želju studenata da unaprede Univerzitet u Beogradu i dodala da je to "energija mladosti".<br/><br/>O doktoratu Malog je naglasila da je, što se tiče Univerziteta, postupak okončan, ali se može otvoriti diskusija o tome kakva je odgovornost mentora, kao i komisije i drugih koji su u okviru fakulteta i Univerziteta imali bilo kakav uticaj.<br/><br/>Komentarišući izjavu predsednika Srbije Aleksandra Vučića da odluka o plagijatu neće uticati na mesto Malog u Vladi, Popović je istakla da Univerzitet "nije u poziciji da odlučuje ko će biti ili neće biti član Vlade, niti je ikada imao takve namere".<br/><br/>Dodala je da svako ima pravo na mišljenje, a da je odluka o doktoratu Malog bila "odluka stručnog tela Univerziteta u Beogradu" i da se sa ocenom predsednika "ne bi složila".<br/><br/>Popović je kazala da je "vrlo moguće" pokretanja provere drugih radova koji su "možda plagirani", i ocenila da Univerzitet sada uživa poverenje ukoliko bude bilo takvih postupaka.</p>
    </article>
  </body>
</html>