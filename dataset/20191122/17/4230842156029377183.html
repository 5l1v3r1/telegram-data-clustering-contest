<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/uncategory/20191122-obshuky-v-meriyi-odesy-chynovnykiv-pidozryuyut-u-rozkradanni-100-mln-grn/"/>
    <meta property="og:site_name" content="ФАКТИ"/>
    <meta property="article:published_time" content="2019-11-22T17:19:11+00:00"/>
    <meta property="og:title" content="Обшуки в мерії Одеси – чиновників підозрюють у розкраданні 100 млн грн"/>
    <meta property="og:description" content="Служба безпеки України провела обшуки в одеській мерії через підозри у привласненні 100 млн грн завдяки створенню штучної кредитної заборгованості."/>
  </head>
  <body>
    <article>
      <h1>Обшуки в мерії Одеси – чиновників підозрюють у розкраданні 100 млн грн</h1>
      <address>
        <time datetime="2019-11-22T17:19:11+00:00">22 Nov 2019, 17:19</time>
      </address>
      <p>Служба безпеки України провела обшуки в одеській мерії через підозри у привласненні 100 млн грн завдяки створенню штучної кредитної заборгованості.</p>
      <p>Співробітники СБУ викрили факт заволодіння коштами міського бюджету чиновниками Одеської міськради та комунального підприємства.</p>
      <blockquote>– Посадовці міськради у змові з комерційними структурами привласнили майже 100 млн грн під час погашення кредитної заборгованості комерційному банку. Зловмисники штучно створили кредитну заборгованість комунального підприємства перед банком, – розповіли у прес-службі СБУ.</blockquote>
      <p>Право вимоги на борги у банку викупила приватна фірма афілійована з чиновниками мерії. Після цього комерсанти, завищивши <b>суму заборгованості на 100 млн грн</b>, звернулися до мерії із вимогою її погашення.</p>
      <p><b>Читайте:</b> <a href="https://fakty.com.ua/ua/ukraine/20191113-vynagoroda-dlya-vykryvachiv-koruptsiyi-zelenskyj-pidpysav-zakon/">Винагорода для викривачів корупції: Зеленський підписав закон</a></p>
      <p>– Рішення щодо оплати завищеного боргу приймалося на основі недостовірних матеріалів, свідомо підготовлених посадовцями кількох департаментів мерії. Потім бюджетні гроші були привласнені учасниками оборудки, – додали у СБУ.</p>
      <p>Генпрокурор України Руслан Рябошапка зазначив, що обшуки пов’язані зі справою про розкрадання грошей чиновниками міської ради та корупцією в Адміністрації морських портів.</p>
      <blockquote>– Борг був штучний, і компанії, які викупили борг, афілійовані з чиновниками Одеської мерії, – пояснив генпрокурор, уточнивши, що правоохоронці шукають документи на підтвердження створення штучного боргу.</blockquote>
      <p>Рябошапка зазначив, що деяким посадовцям мерії було повідомлено про підозру.</p>
      <figure>
        <iframe src="https://www.youtube.com/embed/2RPWLfyhuF4" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/QrPXdQ9dKU8" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/ysKT980QsmA" width="640" height="360" data-service="Youtube" scrolling="no"/>
      </figure>
      <p>Нагадаємо, 12 листопада<a href="https://fakty.com.ua/ua/ukraine/20191112-kerivnyka-odnogo-z-departamentiv-ofisu-prezydenta-zatrymalo-nabu/"> НАБУ затримало членів злочинного угруповання</a>, які вимагали хабар у розмірі $300 тис.</p>
    </article>
  </body>
</html>