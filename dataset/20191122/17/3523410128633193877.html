<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641421/%D8%A8%D8%B2%D8%B1%DA%AF%D8%AF%D8%A7%D8%B4%D8%AA-%D8%A7%D8%B1%DA%A9%D8%B3%D8%AA%D8%B1-%D8%AC%D9%86%DA%AF-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF-%DA%A9%D9%88%DA%A9-%D8%AF%D9%88%D8%A8%D8%A7%D8%B1%D9%87-%D8%B3%D8%A7%D8%B2%D9%87%D8%A7%DB%8C-%D8%AE%D8%A7%DA%A9%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T17:45:00+00:00"/>
    <meta property="og:title" content="بزرگداشت ارکستر جنگ برگزار شد / کوک دوباره سازهای خاکی"/>
    <meta property="og:description" content="تجلیل از نوازندگان ارکستر سمفونیک تهران در دوران دفاع مقدس با عنوان ویژه برنامه «بزرگداشت موسیقی جنگ» در تالار وحدت تهران برگزار شد."/>
  </head>
  <body>
    <article>
      <h1>
        <a href="https://www.bultannews.com/fa/news/641421/%D8%A8%D8%B2%D8%B1%DA%AF%D8%AF%D8%A7%D8%B4%D8%AA-%D8%A7%D8%B1%DA%A9%D8%B3%D8%AA%D8%B1-%D8%AC%D9%86%DA%AF-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF-%DA%A9%D9%88%DA%A9-%D8%AF%D9%88%D8%A8%D8%A7%D8%B1%D9%87-%D8%B3%D8%A7%D8%B2%D9%87%D8%A7%DB%8C-%D8%AE%D8%A7%DA%A9%DB%8C">بزرگداشت ارکستر جنگ برگزار شد / کوک دوباره سازهای خاکی</a>
      </h1>
      <h2>تجلیل از نوازندگان ارکستر سمفونیک تهران در دوران دفاع مقدس با عنوان ویژه برنامه «بزرگداشت موسیقی جنگ» در تالار وحدت تهران برگزار شد.</h2>
      <address><time datetime="2019-11-22T17:45:00+00:00">22 Nov 2019, 17:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، آیین تجلیل از نوازندگان<b> ارکستر سمفونیک</b> تهران در دوران دفاع مقدس چهارشنبه 29 آبان 1398 به همت <b>بنیاد فرهنگی هنری رودکی</b> و با عنوان ویژه برنامه <b>«بزرگداشت موسیقی جنگ</b>» در تالار وحدت تهران برگزار شد.</p>
      <p>این برنامه با اجرای زنده اعضای پیشکسوت ارکستر سمفونیک تهران و گروه کر این مجموعه آغاز شد، این گروه پس از اجرای زنده سرود ملی کشورمان به اجرای قطعه خاطره انگیز «بانگ آزادی» به خوانندگی محمد گلریز پرداخت. پس از اجرای این قطعه نوبت به اجرای یکی از آثار ماندگار دوران دفاع مقدس با عنوان «خجسته باد این پیروزی» رسید.</p>
      <p>بعد از اجرای این قطعه‌ها کلیپی از هنرمندان پیشکسوت ارکستر سمفونیک تهران به نمایش درآمد. در این فیلم هنرمندانی چون محمد گلریز، محمد جعفری بهنام صدابردار پیشکسوت موسیقی، ارسلان کامکار، شاهرخ شیردوست و جهانگیر زمانی به بیان خاطرات خود از حضور ارکستر سمفونیک تهران در جبهه‌ها هشت سال دفاع مقدس پرداختند.</p>
      <p>
        <b>اشتباه از ما بود</b>
      </p>
      <p>سوقندی مشاور وزیر فرهنگ و ارشاد اسلامی در امور ایثارگران نخستین سخنران این مراسم بود.</p>
      <p>سوقندی: موسیقی، ادبیات، شعر و تصنیف همزاد انسان بوده و در غم و شادی، سختی‌ها و آسانی‌ها حضور دارند و هر آنجا که زندگی هست موسیقی و هنر هم وجود دارد. هنرهایی که در بستر فرهنگ ایرانی اسلامی هزار و چند صد سال پیشینه دارند. حتی پس از پیروزی انقلاب اسلامی هنرمندان تمامی عرصه‌ها برخواسته از ایمان به مردم و عشقی که در دل داشتند، صادقانه حضور پیدا کردند. وقتی هم که جنگ به ما تحمیل شد و ما از آن به واقع به عنوان دوران دفاع مقدس یاد می‌کنیم باز هم این هنرمندان بودند که ادبیات مقاومت و پایداری در شعر و شعور هنرمندان درآمیخته و آثار ماندگاری خلق شد.</p>
      <p>امروز در جنگ اقتصادی نیز ما نیازمند نقش و هنرآفرینی هنرمندان عزیزمان در کنار مردم هستیم. ما هم اکنون در گام دوم انقلاب اسلامی ضمن احترام به پیشکسوتان و پیشگامان هنر و ارج نهادن به هنرشان نیازمند بازتولید آثار گذشته با زبان نسل جدید هستیم. شما مطمئن باشید هنرچون ابزار خلق فرهنگ است قطعا با خلاقیت خویش این مسیر را ادامه می‌دهد.</p>
      <p>اساسا ادبیات انقلاب اسلامی عناصری دارد که یکی از مهم ترین آنها بر بستر حقایق صورت گرفته است. انقلاب اسلامی و دوران دفاع مقدس رویا نبود و آنچه امروز از آن دوران بیان می‌شود، چیزی جز واقعیت نیست. امیدواریم جوانان خلاق این عرصه به پیروی از هنرمندان پیشکسوت پا به میدان بگذارند و در اشاعه فرهنگ ایرانی -–اسلامی و آنچه در گذشته داشتیم تلاش کنند. ما اگر امروز نتوانسته‌ایم برای نسل تشنه امروز که دل در گرو فرهنگ ایرانی و اسلامی دارند، آب گوارا تهیه کنیم و لاجرم به سراغ آب‌های آلوده رفته‌اند، آنها مقصر نیستند؛ ما باید خودمان را ملامت کنیم که این نسل را نشناختیم تا به اندازه نیازشان معارف اسلامی و دفاع مقدس منتقل کنیم و کاری کردیم که آنها سراغ آب‌های آلوده رفتند. اما بنده معتقدم امروز هم دیر نیست و ما می‌توانیم تصمیم‌های خوب گرفته و روزهای خوبی را در عرصه انقلاب اسلامی داشته باشیم.</p>
      <p>محمدرضا جعفری بهنام از پیشکسوتان عرصه صدابرداری و مدیر اجرای ارکستر سمفونیک تهران در دوران دفاع مقدس با قرائت متنی از برگزارکنندگان دومین دوره آیین «سازهای خاکی» قدردانی کرد.</p>
      <p>در ادامه باز هم ارکستر بازسازی شده‌ی دوران دفاع مقدس به صحنه آمد و به رهبری محمدرضا صفی و خوانندگی محمد گلریز قطعاتی را اجرا کرد.</p>
      <p>در بخشی از این مراسم محمد گلریز از مهرداد کاظمی خواننده انقلابی کشورمان یادی کرد و برای گرامیداشت مقام این هنرمند، بخش‌هایی از قطعه‌ی «ای ساربان» را با همراهی فلوت و پیانو اجرا کرد. «ای ساربان» قطعه‌ای ماندگار از آثار موسیقی دوران دفاع مقدس است که آهنگسازش حسن ریاحی است.<br/>مهرداد کاظمی مهمترین غایبِ این مراسم بود. او هم‌اکنون در امریکا به سر می‌برد و مراحل درمانِ ریه‌اش را پشت سر می‌گذارد.</p>
      <p>این مراسم با قدردانی از اعضای ارکستر بازسازی شده‌ی جنگ ادامه یافت. در این بخش مهدی افضلی مدیر عامل بنیاد فرهنگی هنری رودکی، سید عباس عظیمی مدیرعامل موسسه هنرمندان پیشکسوت و سوقندی مشاور وزیر ارشاد در امور ایثارگران به صحنه آمدند تا هدایا و لوح تقدیرِ هنرمندان را به آنها تقدیم کنند.</p>
      <p>احمد عزیز، جهانگیر زمانی، شاهرخ شیردوست، بهروز اسلامی، هوشنگ گنج بر، محمدرضا جعفری بهنام، مهرداد کاظمی، زنده یاد کیومرث میردادیان، زنده یاد امیر بهشتی، محمد گلریز، منوچهر پناهی نژاد، سیامک میردادیان، حسن زهری، رضا صنعتی نژاد، محمد علی لقا، مسعود عالمی، غلامعلی صابری، محمدرضا صفی، بابک میردادیان، علی اکبر فیض، علیرضا حیدری و محمدرضا داورپناه  در این بخش مورد تجلیل قرار گرفتند.</p>
      <p>بخش پایانی این مراسم به اجرای قطعه‌ی «ای ایران» با همنوازی و همخوانی اعضای ارکستر بازسازی شده‌ی دوران دفاع مقدس همراه بود.</p>
      <p>انتهای پیام/</p>
    </article>
  </body>
</html>