<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/antipoliteysi/220113_mesa-stin-ebdomada-i-kentriki-epitropi-anasygkrotisis-toy-syriza"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T17:20:00+00:00"/>
    <meta property="og:title" content="Μέσα στην εβδομάδα η Κεντρική Επιτροπή Ανασυγκρότησης του ΣΥΡΙΖΑ"/>
    <meta property="og:description" content="Το νέο όργανο της «Κεντρικής Επιτροπής Ανασυγκρότησης» και το συνέδριο του ΣΥΡΙΖΑ, που θα γίνει πιθανότατα μετά το Πάσχα, βρέθηκαν στο επίκεντρο της Πολιτικής Γραμματείας του κόμματος. "/>
  </head>
  <body>
    <article>
      <h1>Μέσα στην εβδομάδα η Κεντρική Επιτροπή Ανασυγκρότησης του ΣΥΡΙΖΑ</h1>
      <address><time datetime="2019-11-22T17:20:00+00:00">22 Nov 2019, 17:20</time> by <a rel="author">efsyn.gr</a></address>
      <p>Το νέο όργανο της «Κεντρικής Επιτροπής Ανασυγκρότησης», που θα συγκροτηθεί για τη διεύρυνση του ΣΥΡΙΖΑ - Προοδευτική Συμμαχία και αναμένεται να ανακοινωθεί μέσα στην ερχόμενη εβδομάδα, και το συνέδριο του κόμματος, που θα γίνει πιθανότατα μετά το Πάσχα, βρέθηκαν στο επίκεντρο της Πολιτικής Γραμματείας του.</p>
      <p>Σύμφωνα με κομματικές πηγές, στη σημερινή συνεδρίαση συμφωνήθηκε ότι η ΚΕΑ θα είναι ένα πολυπληθές όργανο προκειμένου να αποτυπώνεται και η ευρύτητα της διεύρυνσης που επιδιώκεται, ενώ θα συμμετέχουν τα μέλη της ΚΕ του κόμματος και οι Γραμματείς των Νομαρχιακών Οργανώσεών του.</p>
      <p>Οι πηγές της Κουμονδούρου ανέφεραν πως θα αξιοποιηθούν στελέχη του κόμματος που αυτή τη στιγμή δεν έχουν κάποια κομματική «χρέωση», αρμοδιότητα, τομέα ευθύνης, πρώην βουλευτές, πρόσωπα που βρέθηκαν σε θέσεις ευθύνης κατά τη διακυβέρνησης του ΣΥΡΙΖΑ και έχουν απεύθυνση σε τοπικές κοινωνίες. Επιπλέον, θα συμμετέχουν στελέχη των συμμάχων του ΣΥΡΙΖΑ, της Προοδευτικής Συμμαχίας.</p>
      <p>Στη σύνθεση της ΚΕΑ θα ενταχθούν και προσωπικότητες από τον ευρύτερο προοδευτικό χώρο, που δεν ανήκουν στον ΣΥΡΙΖΑ ή στην Προοδευτική Συμμαχία, που θα σηματοδοτήσουν την ευρύτερη διεύρυνση που επιδιώκεται. Το Ενιαίο Πολιτικό Κέντρο θα είναι ένα μικρότερο σχήμα που θα έχει συντονιστικό και λειτουργικό ρόλο για την καλύτερη οργάνωση της Επιτροπής.</p>
      <p>Οι ίδιες πηγές αναφέρουν πως το νέο όργανο θα συνεδριάσει το επόμενο Σαββατοκύριακο, 30 Νοεμβρίου και 1η Δεκεμβρίου, ενώ υπογραμμίζουν πως τόσο η ΚΕ όσο και η ΠΓ του ΣΥΡΙΖΑ παραμένουν σε ισχύ.</p>
      <p>Η ΚΕ του ΣΥΡΙΖΑ θα συνεδριάσει μετά την ανάπαυλα των εορτών των Χριστουγέννων, με αντικείμενο την έγκριση του απολογισμού της προηγούμενης περιόδου. Τέλος, το διεθνές συνέδριο που θα επικεντρώσει στον απολογισμό της διακυβέρνησης ΣΥΡΙΖΑ, προγραμματίζεται να πραγματοποιηθεί περί τα τέλη Φεβρουαρίου.</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/219810"/>
        <a href="https://www.efsyn.gr/politiki/antipoliteysi/218630_oi-53-kai-oi-protaseis-toys-gia-mellon-toy-kommatos"/>
        <a href="https://www.efsyn.gr/politiki/antipoliteysi/216351_syriza-sygkrotithike-i-epitropi-programmatos"/>
        <a href="https://www.efsyn.gr/politiki/antipoliteysi/215425_7500-eggrafes-se-mia-mera"/>
        <a href="https://www.efsyn.gr/politiki/antipoliteysi/214907_pare-ton-syriza-sta-heria-soy"/>
        <a href="https://www.efsyn.gr/politiki/antipoliteysi/214392_erotisi-toy-syriza-gia-ta-daneia-se-kommata-kai-mme"/>
      </related>
    </article>
  </body>
</html>