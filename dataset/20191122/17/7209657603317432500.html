<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/salute/lavarsi-le-mani-1.4900515"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-22T17:24:17+00:00"/>
    <meta property="og:title" content="&quot;Me ne lavo le mani&quot;, l’importanza dell’igiene"/>
    <meta property="og:description" content="Il dottor Orazio Cassiani di Villa Verde spiega l’iniziativa nelle scuole. &quot;Pulirsele bene riduce il rischio di trasmissione e infezione del 40 %&quot;"/>
  </head>
  <body>
    <article>
      <h1>"Me ne lavo le mani", l’importanza dell’igiene</h1>
      <h2>Il dottor Orazio Cassiani di Villa Verde spiega l’iniziativa nelle scuole. "Pulirsele bene riduce il rischio di trasmissione e infezione del 40 %"</h2>
      <address><time datetime="2019-11-22T17:24:17+00:00">22 Nov 2019, 17:24</time> by <a rel="author">STELLA BONFRISCO</a></address>
      <p>Reggio Emilia, 22 novembre 2019 - <b>«Me ne lavo </b><b>le mani»</b>. Il riferimento non è alla storica (e tristemente celebre) frase pronunciata da Ponzio Pilato. Ma a un progetto di grande valenza educativa che la Casa di Cura Villa Verde - che collabora alla rubrica <b>‘Carlino Salute’</b> - sta rivolgendo a tutte le scuole reggiane di ogni ordine e grado per insegnare la corretta pratica del <b>lavaggio delle mani</b>, che se adeguata permette di ridurre il rischio di trasmettere e contrarre infezioni di oltre il 40 per cento. Referente dell’iniziativa è il dottor Orazio Cassiani, responsabile del servizio infermieristico tecnico e riabilitativo della struttura.</p>
      <figure>
        <img src="https://cdn.quotidiano.net/polopoly_fs/1.4275237!/httpImage/image.jpg_gen/derivatives/wide_325/image.jpg"/>
        <figcaption>Come prevenire la diffusione</figcaption>
      </figure>
      <p><b>Dottor Cassiani, com’è nata l’idea di questo progetto?</b><br/>«Le mani sono un ricettacolo di germi. Una piccola quantità di questi è rappresentata da microrganismi non patogeni, che risiedono normalmente sulla cute senza creare danni. A questi però possono aggiungersi virus e batteri, che circolano nell’aria e con i quali veniamo in contatto toccando le più diverse superfici. Virus e batteri possono sopravvivere per ore. Spesso questo viene sottovalutato».</p>
      <p><b>Andate in tutte le scuole?</b> <br/>«Sono tante le scuole che ci contattano interessate al progetto. Soprattutto le elementari. Una cosa positiva perché è proprio in questa fascia d’età che i comportamenti corretti si acquisiscono e si fanno propri.</p>
      <p><b>Come si lavano correttamente le man</b> <b>i</b> <b>e come lo insegnate?</b> <br/>«Nelle scuole utilizziamo il gel idroalcolico, la sostanza migliore per la pulizia delle mani, soprattutto quando non si è a casa propria ma in condizione di promiscuità. Le mani vanno sfregate per circa 40-60 secondi, palmo contro palmo, palmo contro dorso, tra le dita, nelle pliche del palmo e sotto le unghie. A scuola accompagniamo questi gesti con una filastrocca. Abbiamo anche creato un video».</p>
      <p><b>Acqua e sapone?</b> <br/>«Certo, con un sapone che abbia capacità igienizzante. Nella propria casa non ci sono controindicazioni. In ambienti pubblici, promiscui, meglio utilizzare il gel idroalcolico. Se ci si lava con acqua e sapone è preferibile usare per asciugarsi salviette monouso».</p>
      <p><b>Quante volte al giorno e quando è buona pratica lavarsi le mani? </b><br/>«Sicuramente prima di mangiare. Prima e dopo essere andati in bagno. Poi ogni volta che la situazione lo rende necessario per non ricevere o trasmettere virus e batteri. Insomma: occorre entrare in una modalità di comportamento che riduca al minimo la trasmissione di malattie. Le mani, se ben pulite, sono più sicure dei guanti».</p>
      <p><b>V</b><b>a le</b><b>i stesso nelle scuole?</b> <br/>«Sì, insieme a tre infermiere: Angelita Rizzo, Ilaria Doraci e Lisa Tassoni. L’iniziativa per le scuole è gratuita e si può partecipare inviando richiesta a marketing@villaverde.it ».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>