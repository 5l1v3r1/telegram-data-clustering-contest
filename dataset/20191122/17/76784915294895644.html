<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/22/silvio_berlusconi_baleset_zuzodas_europai_neppart_kongresszus_zagrab/"/>
    <meta property="og:site_name" content="Index.hu"/>
    <meta property="article:published_time" content="2019-11-22T17:12:00+00:00"/>
    <meta property="og:title" content="Balesetet szenvedett Silvio Berlusconi"/>
    <meta property="og:description" content="Túl sokan akartak szelfizni a volt olasz miniszterelnökkel. Zúzódással megúszta."/>
  </head>
  <body>
    <article>
      <h1>Balesetet szenvedett Silvio Berlusconi</h1>
      <address><time datetime="2019-11-22T17:12:00+00:00">22 Nov 2019, 17:12</time> by <a rel="author">-bd-</a></address>
      <p>Zúzódásos sérülés miatt egy milánói klinikán ápolják Silvio Berlusconi volt olasz miniszterelnököt, a Hajrá Olaszország (FI) elnökét, aki az Európai Néppárt (PPE) zágrábi kongresszusán szenvedett kisebb balesetet – írja az MTI.</p>
      <p>Az FI közleménye hangsúlyozza, hogy a korábbi sajtóhírekkel ellentétben Berlusconinak nem tört el sem a karja, sem a lába, és semmilyen sürgős beavatkozásra nem volt szükség. "Banális zúzódásról" van szó, ami miatt a politikus orvosi ellátásra szorult.</p>
      <p>A közlemény szerint Silvio Berlusconi a Néppárt zágrábi találkozója végén elesett, amikor vele szelfizni akaró politikusok tömege vette körbe. A volt olasz miniszterelnököt magánrepülőgép szállította Milánóba, ahol a La Madonnina magánklinikán ápolják. A kórházat szombaton hagyhatja el.</p>
      <p>A közleményben Berlusconi, aki szeptember végén töltötte be 83. évét, köszönetét fejezte ki az érte aggódóknak és további jó munkát kívánt az "ügyet felfújó" újságíróknak is.</p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>