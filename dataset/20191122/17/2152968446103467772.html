<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/22/gerb-pita-ninova-koi-sa-biznesmenite-koito-iskali-da-ovladeiat-bsp.430541"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T17:21:00+00:00"/>
    <meta property="og:title" content="ГЕРБ пита Нинова кои са бизнесмените, които искали да овладеят БСП"/>
    <meta property="og:description" content="&quot;Соцлидерката се прави на жертва преди конгреса&quot;, смятат от партията на Борисов | Dnes.bg"/>
  </head>
  <body>
    <article>
      <h1>ГЕРБ пита Нинова кои са бизнесмените, които искали да овладеят БСП</h1>
      <h2>"Соцлидерката се прави на жертва преди конгреса", смятат от партията на Борисов</h2>
      <address><time datetime="2019-11-22T17:21:00+00:00">22 Nov 2019, 17:21</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>ГЕРБ иска от Корнелия Нинова да назове бизнесмените, "които заедно с Борисов искали да овладеят БСП".</p>
      <related>
        <a href="https://www.dnes.bg/politika/2019/11/22/ninova-vs-borisov-lager-za-kalinki-li-upravliavate.430502"/>
      </related>
      <p>Реакцията дойде след изказване по-рано днес на лидера на левицата по времето на парламентарния контрол.</p>
      <p>Ако Нинова има информация, че определени лица и фирми искат да овладеят нейната партия, да ги посочи, кога, къде са се срещали, за да не помислим, че това беше манипулация, лъжа, настоя на извънреден брифинг в централата на партията Александър Ненков.</p>
      <p>Колегата му Делян Добрев уточни, че е важно, защото е било замесено името на ГЕРБ.</p>
      <p>Неговата теза е, че Нинова се прави на жертва, за да спечели симпатията на избиратели си, защото традиционно в БСП бизнесмените са лошите, предаде БТА.</p>
      <p>Искаме, като се каже "а", да се каже и "я" или, ако Нинова се притеснява да назове поименно тези хора, поне да каже с какъв бизнес се занимават, призова той.</p>
      <p>В противен случай, по думите му, излизало, че някой има режисиран план да се изкара жертва преди конгрес.</p>
    </article>
  </body>
</html>