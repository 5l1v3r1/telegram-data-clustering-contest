<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103393/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T17:01:01+00:00"/>
    <meta property="og:title" content="Трамп підтримав теорію змови, що Україна, а не РФ втручалася в американські вибори"/>
    <meta property="og:description" content="Президент США Дональд Трамп офіційно висловився на користь дискредитованої теорії змови, відомої як “Crowdstrike”, яка звинувачує Україну, а не Росію у втручанні у президентські вибори в США в 2016 році."/>
  </head>
  <body>
    <article>
      <h1>Трамп підтримав теорію змови, що Україна, а не РФ втручалася в американські вибори</h1>
      <address>
        <time datetime="2019-11-22T17:01:01+00:00">22 Nov 2019, 17:01</time>
      </address>
      <p>Президент США Дональд Трамп висловився на користь дискредитованої теорії змови, відомої як "Crowdstrike", яка звинувачує Україну, а не Росію у втручанні у президентські вибори в США в 2016 році.</p>
      <p>Як повідомляє "Європейська правда", Трамп заявив про причетність України до цієї змови в ефірі телеканалу Fox News.</p>
      <p>"Вони (Національний комітет Демократичної партії США, - ред.) віддали сервер компанії Crowdstrike, якою володіє дуже багатий українець. І я все ще хочу побачити цей сервер. ФБР так і не отримало цей сервер. Чому вони віддали його українській компанії?", - сказав Трамп.</p>
      <figure>
        <iframe data-src="https://twitter.com/joshtpm/status/1197879132706738177?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ведучий перепитав президента США, чи впевнений він в тому, що сервер дійсно віддали цій компанії.</p>
      <p>"Це те що є, це те, про що я говорив у телефонній розмові (із Володимиром Зеленським, - ред.). тому що ми шукаємо корупцію, величезну корупцію. Чому ми повинні давати сотні мільйонів доларів країнам з такою корупцією", - відповів Трамп.</p>
      <p>Минулого тижня під час відкритих слухань у справі про імпічмент головний республіканець в Комітеті з розвідки Палати представників Девін Нуньєс побічно послався на цю теорію на захист Трампа, заявивши, що "ознаки українського втручання у вибори" турбували президента.</p>
      <p>Під час липневої розмови із Зеленським Трамп коротко згадав про CrowdStrike. "Я хотів би з'ясувати, що сталося з усією цією ситуацією з Україною, з CrowdStrike. Я думаю, у вас є один з ваших багатих людей. Сервер, кажуть, він є в Україні", - йдеться в стенограмі їхньої телефонної розмови.</p>
      <p>У червні 2016 року компанія CrowdStrike визначила, що російські агенти проникли в мережу комітету демократів і вкрали електронні листи, які згодом були опубліковані WikiLeaks. Висновки були підтверджені слідчими ФБР.</p>
      <p>Грунтуючись на цих висновках, спеціальний радник Роберт Мюллер звинуватив 12 співробітників російської військової розвідки, а потім прийшов до висновку, що їх операція була спрямована на підтримку кандидатури Трампа.</p>
      <p>Мюллер дав свідчення перед Конгресом США за день до телефонного дзвінка Трампа із Зеленським. У розмові Трамп згадав "некомпетентний виступ" Мюллера і сказав: "Вони кажуть, що це почалося з України".</p>
      <p>Необгрунтовані теорії змови про ймовірний український зв'язок зі зломом DNC почали поширюватися у російських ЗМІ та соцмережах майже відразу після оприлюднення викрадених документів.</p>
      <p>Згідно з однією з версій теорії змови, CrowdStrike належить багатому українцю. Насправді, співзасновник компанії Дмитро Альперович - громадянин США, який народився в Росії, та іммігрував в дитинстві з сім'єю і закінчив Технологічний інститут Джорджії.</p>
    </article>
  </body>
</html>