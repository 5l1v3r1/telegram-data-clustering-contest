<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/280-000-dushi-u-nas-shte-mogat-da-se-vaksinirat-sreshtu-grip-do-kraja-na-godinata.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T17:12:00+00:00"/>
    <meta property="og:title" content="Стотици хиляди жертви взема грипът всяка година"/>
    <meta property="og:description" content="До края на годината у нас ще могат да се ваксинират 280 000 души"/>
  </head>
  <body>
    <article>
      <h1>Стотици хиляди жертви взема грипът всяка година</h1>
      <h2>До края на годината у нас ще могат да се ваксинират 280 000 души</h2>
      <address>
        <time datetime="2019-11-22T17:12:00+00:00">22 Nov 2019, 17:12</time>
      </address>
      <figure>
        <video src="https://vid.btv.bg/btvnews/2019/11/22/grip_19_1574443595-1.mp4"/>
      </figure>
      <p>Стотици хиляди жертви взема грипът всяка година. По данни на Световната здравна организация, около 72 хиляди души в Европа умират вследствие на усложнения от грип.</p>
      <p>В световен мащаб смъртните случаи са повече от половин милион. До края на годината у нас ще могат да се ваксинират 280 000 души.</p>
      <p>120 000 от внесените ваксини са безплатни и са за хора над 65-годишна възраст. Останалите 160 000 са за всички желаещи, като една ваксина струва около 26 лева.</p>
      <figure>
        <img src="https://img.bg.sof.cmestatic.com/media/images/640x/Nov2019/2112029872.jpg"/>
      </figure>
      <p>Имунизацията срещу грип е препоръчителна най-вече за децата, бременните, пенсионерите и за хората с хронични заболявания.</p>
      <p>На този етап у нас все още няма случаи на грип.</p>
      <figure>
        <img src="https://img.bg.sof.cmestatic.com/media/images/640x/Nov2019/2112029873.jpg"/>
      </figure>
      <p>73-годишната Стефка Димитрова редовно се имунизира срещу грип, а тази година й се полага безплатна ваксина по Националната програма, засягаща хората над 65 години.</p>
      <p>„Не се разболявам, и да ме хване грипът, много по-леко минава, без антибиотици, без нищо”, казва Стефка Димитрова.</p>
      <p>Според д-р Виделина Моллова безплатните ваксини рязко са повишили интереса на пенсионерите към имунизацията. Лекарката обаче е получила едва половината от заявените 100 дози и се надява, че ще успее да ваксинира пациентите, които имат нужда.</p>
      <p>А държавният здравен инспектор д-р Кунчев успокоява, че излишъкът от ваксини в някои от кабинетите ще бъдат разпределени там, където не достигат.</p>
      <p>Той съветва личните лекари внимателно да подбират кои пациенти да ваксинират.</p>
      <p>„Не искам да съм на негово място да решавам на кой да дам ваксина, но, разбира се, че ще даде приоритет на тези, които са най-рискови. Хората с декомпенсирани хронични заболявания”, обясни д-р Ангел Кунчев.</p>
      <figure>
        <img src="https://img.bg.sof.cmestatic.com/media/images/640x/Nov2019/2112029874.jpg"/>
      </figure>
      <p>А в специално интервю за bTV световнопризнатият специалист по имунология проф. Гаваци предупреждава:</p>
      <p>„Много сериозно заболяване е грипът при по-възрастните хора. Един от двама получава кардиологични проблеми след прекаран грип. Затова трябва да започнем с имунизацията навреме”, съветва проф. Гетан Гаваци.</p>
      <p>Очаква се грипът да ни удари в края на януари догодина.</p>
    </article>
  </body>
</html>