<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_apple_iphone_eladasok_kinaban"/>
    <meta property="og:site_name" content="HVG.hu"/>
    <meta property="article:published_time" content="2019-11-22T17:03:00+00:00"/>
    <meta property="og:title" content="Az Apple titkolja, de a kínaiak azt mondják, jól mennek az iPhone-ok Kínában"/>
    <meta property="og:description" content="Az Apple egy ideje már nem ad ki adatokat arról, hogyan fogynak az iPhone-ok. Mások viszont gond nélkül megteszik ezt, még ha kis számolásra is szükség van az adatok értelmezéséhez."/>
  </head>
  <body>
    <article>
      <h1>Az Apple titkolja, de a kínaiak azt mondják, jól mennek az iPhone-ok Kínában</h1>
      <address><time datetime="2019-11-22T17:03:00+00:00">22 Nov 2019, 17:03</time> by <a rel="author">hvg.hu</a></address>
      <p>
        <b>Az Apple egy ideje már nem ad ki adatokat arról, hogyan fogynak az iPhone-ok. Mások viszont gond nélkül megteszik ezt, még ha kis számolásra is szükség van az adatok értelmezéséhez.</b>
      </p>
      <p>Jó híreket kapott az Apple Kínából: szeptemberben és októberben (amikor az Apple közel 10 millió készüléket szállított Kínába) jóval nagyobb volt az iPhone-ok iránti kereslet, mint egy évvel korábban, ugyanebben az időszakban. Az adatok a Kínai Technológiai Minisztérium alá tartozó Kínai Információs és Kommunikációtechnológiai Akadémiájától érkeztek.</p>
      <p>Bár a kormányzati adatok az összes okostelefonra vonatkoznak, azért van két külön kategória, az androidos telefonok és egyebek, nos, az egyebek tulajdonképpen az iPhone-okat fedik. A <i><a href="https://www.bloomberg.com/news/articles/2019-11-18/apple-iphone-11-scores-early-china-success-official-data-shows">Bloomberg</a> </i>gyors számítást is végzett, és úgy kalkulált, hogy az iPhone-eladások hat százalékkal nőttek Kínában 2018-hoz képest, és ebben kiemelkedő szerepe van az iPhone 11-eknek.</p>
      <p>Ezen belül is elsősorban az alapmodellnek, az iPhone 11-nek, az Apple ugyanis nagyon jól belőtte az árát, valamivel a tavalyi iPhone XR ára alá. Így az iPhone 11 a felső-középkategóriás androidos telefonok kihívójává tudott válni Kínában. Emellett még a havi fizetési lehetőség, illetve a csereprogramok is segítették az iPhone-ok értékesítését.</p>
      <p>Az Apple piaci részesedését tovább javíthatja majd a várhatóan 2020 elején érkező, második generációs iPhone SE. Ebbe a készülékbe már az újabb technikai vívmányok is bekerültek, viszont az itthon 150 ezer forint körül várható. <a href="https://hvg.hu/tudomany/20191003_apple_iphone_se_2_2020_okostelefon_ming_chi_kuo">Itt olvashat róla bővebben</a>.</p>
    </article>
  </body>
</html>