<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/health/2019/11/22/nujno-e-da-se-premahne-limitiraneto-na-bolnichnite-legla.430459"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T17:52:00+00:00"/>
    <meta property="og:title" content="Нужно е да се премахне лимитирането на болничните легла"/>
    <meta property="og:description" content="Това смятат от различни болнични организации | Dnes.bg"/>
  </head>
  <body>
    <article>
      <h1>Нужно е да се премахне лимитирането на болничните легла</h1>
      <h2>Това смятат от различни болнични организации</h2>
      <address><time datetime="2019-11-22T17:52:00+00:00">22 Nov 2019, 17:52</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Да се направят промени в Закона за лечебните заведения и в Националната здравна карта, с които да се премахне лимитирането на болничните легла. За това се настоява в декларация от Българската болнична асоциация, Националното сдружение на частните болници, Националното сдружение на областните многопрофилни болници за активно лечение и Сдружението на общинските болници в България, изпратена до медиите.</p>
      <p>Лимитирането ограничава правата на лекуващите лекари, подчертават от сдруженията и посочват, че трябва да се анализира въздействието на редица нормативни актове.</p>
      <p>Декларацията е по повод случая с починалото преди дни в столична болница 3-годишно дете.<br/>Въведеното с Националната здравна карта лимитиране на броя на леглата, забраната за промяна и дори заместването им по специалности, което се следи от НЗОК, ни поставя непрекъснато в ситуации, в които сме принудени да връщаме болни, за които имаме капацитет да лекуваме, но нямаме право, добавят още от сдруженията.</p>
      <p>В декларацията се призовава за промени в организацията и финансирането на спешната и неотложната медицинска помощ, които да позволят ефективното включване на лечебните заведения за извънболнична помощ в този процес, както и за създаване на процедури и организация за взаимодействие.</p>
      <p>Медиците изказват най-искрени съболезнования на семейството и близките на починалото дете и се присъединяват към исканията за бързо и безпристрастно разследване на причините за трагичния инцидент.</p>
      <related>
        <h4>Още по темата</h4>
        <a href="https://www.dnes.bg/temida/2019/11/21/razpitvat-lichniia-lekar-na-pochinaliia-3-godishen-aleksandyr.430356"/>
        <a href="https://www.dnes.bg/obshtestvo/2019/11/21/sled-tragediiata-roditeli-se-oplakvat-ot-bolnicite-niama-lekari-ehograf.430315"/>
      </related>
    </article>
  </body>
</html>