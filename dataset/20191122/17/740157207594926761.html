<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/przedszkole-w-sanoku-wznawia-dzialalnosc-liczba-chorych-dzieci-i-nauczycieli-wciaz-wysoka,135436.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T17:15:00+00:00"/>
    <meta property="og:title" content="Przedszkole w Sanoku wznawia działalność. Liczba chorych dzieci i nauczycieli wciąż wysoka"/>
    <meta property="og:description" content="Po ponownej kontroli sanepidu, Samorządowe Przedszkole nr 3 w Sanoku od poniedziałku, 25 listopada, wznawia działalność."/>
  </head>
  <body>
    <article>
      <h1>Przedszkole w Sanoku wznawia działalność. Liczba chorych dzieci i nauczycieli wciąż wysoka</h1>
      <address><time datetime="2019-11-22T17:15:00+00:00">22 Nov 2019, 17:15</time> by <a rel="author">JS  </a></address>
      <h4>Po ponownej kontroli sanepidu, Samorządowe Przedszkole nr 3 w Sanoku od poniedziałku, 25 listopada, wznawia działalność.</h4>
      <hr/>
      <ul>
        <li>
          <b>Państwowy Powiatowy Inspektor Sanitarny w Sanoku informuje Portalsamorzadowy.pl, że na dzień 22 listopada stan chorych i zakażonych bezobjawowo wynosi: chorych 174 dzieci + 22 zakażonych bezobjawowo oraz  chorych 44 osoby personelu + 11 zakażonych bezobjawowo.</b>
        </li>
        <li>
          <b>Sanepid w dalszym ciągu prowadzi działania związane z dochodzeniem epidemiologicznym.</b>
        </li>
        <li>
          <b>Badania kontrolne chorych i zakażonych pałeczką Salmonella Enteritidis prowadzone będą do chwili uzyskania trzech kolejnych wyników ujemnych. Trudno więc jednoznacznie określić termin zakończenia dochodzenia epidemiologicznego - twierdzi Marta Żaczek, państwowy powiatowy inspektor sanitarny w Sanoku.</b>
        </li>
      </ul>
      <p>Sytuacja w sanockiej placówce jest dynamiczna. Do przedszkola mogą wrócić na razie tylko te dzieci, które okażą w poniedziałek nauczycielom wynik badania z sanepidu, wykluczający zakażenie salmonellą. Dzieci chore będą musiały trzy razy potwierdzić brak salmonelli, by wrócić do placówki. Liczba przedszkolaków będzie się więc zmieniać z tygodnia na tydzień.</p>
      <p>Przedszkole dopuszczone jest do działalności decyzją sanepidu, który w środę (20 listopada) przeprowadził kontrolę w placówce po dokonanej dekontaminacji.</p>
      <p>- Po zgłoszeniu przez burmistrza miasta Sanok wykonania zabiegów dekontaminacji pomieszczeń i urządzeń w budynkach Samorządowego Przedszkola Publicznego Nr 3 w Sanoku i przedłożeniu raportu ze stanu przygotowania przedszkola do otwarcia, przedstawiciele Państwowego Powiatowego Inspektora Sanitarnego w Sanoku w dniu 20.11.2019 r. przeprowadzili kontrolę sanitarną w zakresie oceny sytuacji epidemicznej oraz oceny stanu higieniczno-sanitarnego placówki przed wznowieniem jej działalności - informuje Marta Żaczek, państwowy powiatowy inspektor sanitarny w Sanoku. </p>
      <p>Kontrolą, jak mówi, objęto pomieszczenia części żywieniowej (kuchnia, zaplecze produkcyjne, magazynowe, część socjalna dla personelu) oraz sale dydaktyczne dla dzieci, łazienki, salę gimnastyczną, pomieszczenia administracyjno-gospodarcze.</p>
      <p>Zobacz też: <a href="https://www.portalsamorzadowy.pl/polityka-i-spoleczenstwo/salmonella-w-przedszkolu-placowka-w-sanoku-nadal-zamknieta-prokuratura-zbiera-material-dowodowy,134933.html">Salmonella w przedszkolu. Placówka w Sanoku nadal zamknięta, prokuratura zbiera materiał dowodowy</a></p>
      <p>- Sprawdzono dokumentację medyczną personelu stwierdzając, że zarówno pracownicy biorący udział w produkcji i transporcie, jak i personel pedagogiczny posiada aktualne orzeczenia lekarskie do celów sanitarno-epidemiologicznych - zapewnia Marta Żaczek. </p>
      <p>Jak informuje, po zapoznaniu się z wynikami kontroli sanitarnej, weryfikacji raportu ze stanu przygotowania placówki mających zapewnić bezpieczeństwo prowadzonej działalności, po analizie dokumentów, sprawozdań z badań i po ocenie stanu zatrudnionego personelu uznano, że zostały spełnione warunki do wznowienia działalności Samorządowego Przedszkola Publicznego Nr 3 w Sanoku, ul. Podgórze 26 oraz jego oddziału w Sanoku, ul. Kochanowskiego 2.</p>
      <p>Państwowy Powiatowy Inspektor Sanitarny w Sanoku informuje Portalsamorzadowy.pl, że na dzień 22 listopada stan chorych i zakażonych bezobjawowo wynosi: chorych 174 dzieci + 22 zakażonych bezobjawowo oraz  chorych 44 osoby personelu + 11 zakażonych bezobjawowo.</p>
      <p>Sanepid w dalszym ciągu prowadzi działania związane z dochodzeniem epidemiologicznym.</p>
      <p>- Badania kontrolne chorych i zakażonych pałeczką Salmonella Enteritidis prowadzone będą do chwili uzyskania trzech kolejnych wyników ujemnych. Trudno więc jednoznacznie określić termin zakończenia dochodzenia epidemiologicznego - twierdzi Marta Żaczek.</p>
      <p>Przypomnijmy, że pierwsze dziecko z objawami wymiotów i biegunki trafiło do sanockiego szpitala w czwartek 24 października. <a href="https://www.portalsamorzadowy.pl/edukacja/salmonella-w-przedszkolu-podano-przyczyne-zachorowan-dzieci-w-sanoku,134314.html">Z badań mikrobiologicznych próbek żywnościowych pobranych z przedszkola wynika, że pałeczki salmonelli stwierdzono w sałatce jarzynowej, surówce z marchwi i jabłka oraz kawie ince z mlekiem.</a></p>
      <p> </p>
    </article>
  </body>
</html>