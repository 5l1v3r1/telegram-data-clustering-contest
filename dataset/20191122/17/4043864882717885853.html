<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232769/"/>
    <meta property="og:site_name" content="Українська правда"/>
    <meta property="article:published_time" content="2019-11-22T17:09:18+00:00"/>
    <meta property="og:title" content="ДБР оголосило в розшук підполковника СБУ, який зливав держтаємницю Росії"/>
    <meta property="og:description" content="Державне бюро розслідувань оголосило в розшук підполковника СБУ, який передавав дані державної таємниці російським спецслужбам."/>
  </head>
  <body>
    <article>
      <h1>ДБР оголосило в розшук підполковника СБУ, який зливав держтаємницю Росії</h1>
      <address>
        <time datetime="2019-11-22T17:09:18+00:00">22 Nov 2019, 17:09</time>
      </address>
      <p>Державне бюро розслідувань оголосило в розшук підполковника СБУ, який передавав дані державної таємниці російським спецслужбам.</p>
      <p><b>Джерело:</b> <a href="https://dbr.gov.ua/news/ogolosheno-v-rozshuk-pidpolkovnika-sbu-yakiy-peredavav-dani-derzhavnoi-taemnici-rosiyskim-specsluzhbam?fbclid=IwAR1zHWXKhDdT90PvcCSCh4JkFS5wZ6t537JTKb2a_JhtMJsO0ODnYc9rWtE">пресслужба</a> ДБР, джерела УП</p>
      <p><b>Дослівно:</b> "Слідчі… оголосили у розшук підполковника Служби безпеки України, якому повідомлено про підозру у скоєнні державної зради, дезертирства, незаконного придбання спеціальних технічних засобів отримання інформації, зберігання бойових припасів без передбаченого законом дозволу".</p>
      <p><b>Деталі: </b>За даними джерел УП, мова йде про <a href="https://www.pravda.com.ua/news/2019/03/25/7210148/"><b>Василя Прозорова.</b></a></p>
      <figure>
        <img src="https://img.pravda.com/images/doc/9/9/99a1173-prozorov.jpg"/>
        <figcaption>
          <cite>Фото РИА новости </cite>
        </figcaption>
      </figure>
      <p>Досудове слідство встановило, що працівник СБУ за завданням та в координації зі спецслужбами РФ, збирав та передавав відомості з обмеженим доступом, у тому числі ті, що становлять державну таємницю.</p>
      <p>З метою уникнення відповідальності, СБУшник утік у грудні 2017 року в Білорусь і досі не повернувся в Україну.</p>
      <p>Відзначається, що в разі появи підполковника на території України його доставлять до суду для обрання запобіжного заходу. </p>
      <p>У ДБР додали, що дане кримінальне провадження було розпочате 5 січня 2018 року слідчими Головного слідчого управління СБУ.</p>
      <p>1 лютого 2019 року справу передали для здійснення подальшого розслідування до ДБР у Києві.</p>
      <p>
        <b>Передісторія:</b>
      </p>
      <ul>
        <li>25 березня у Росії влаштували прес-конференцію такого собі <a href="https://www.pravda.com.ua/news/2019/03/25/7210136/">Василя Прозорова,</a> якого називають перебіжчиком зі Служби безпеки України.</li>
        <li>Прозоров розповів, що працював в СБУ з 1999 до 2018 року, а з травня 2014 року числився в центральному апараті, штабі АТО.</li>
        <li>Він також сказав, що з квітня 2014 року "добровільно з ідеологічних мотивів сприяв РФ в отриманні інформації".</li>
        <li>Екс-співробітник СБУ також заявляв, що до катастрофи малайзійського Boeing на Донбасі причетна українська сторона.</li>
        <li><a href="https://www.pravda.com.ua/news/2019/03/25/7210148/">Служба безпеки </a>після цього заявила, що Василь Прозоров був звільнений з лав СБУ у 2018 році через службову невідповідність, зокрема за систематичне вживання алкоголю на робочому місці, дискредитацію звання офіцера.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/22/7232776/"/>
        <a href="https://www.pravda.com.ua/news/2019/11/22/7232689/"/>
        <a href="https://www.pravda.com.ua/news/2019/11/21/7232611/"/>
      </related>
    </article>
  </body>
</html>