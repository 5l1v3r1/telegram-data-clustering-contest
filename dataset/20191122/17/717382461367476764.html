<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/natale-in-costiera-amalfitana-ecco-gli-appuntamenti-a-minori-amalfi-atrani-cetara-e-positano/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-22T17:10:36+00:00"/>
    <meta property="og:title" content="Natale in Costiera: ecco gli appuntamenti a Minori, Amalfi, Atrani, Cetara e Positano"/>
    <meta property="og:description" content="Sarà un Natale ricco di appuntamenti in Costiera Amalfitana. Un’altra stagione tutta da vivere. In attesa dei programmi dei vari comuni della Divina, sono stati resi noti alcuni eventi che si terranno nelle prossime settimane. A partire dalla Festa della Colatura delle Alici, passando per presepi Viventi a Montepertuso, il presepe di Positano, ad Agerola […]"/>
  </head>
  <body>
    <article>
      <h1>Natale in Costiera: ecco gli appuntamenti a Minori, Amalfi, Atrani, Cetara e Positano</h1>
      <address><time datetime="2019-11-22T17:10:36+00:00">22 Nov 2019, 17:10</time> by <a rel="author" href="https://amalfinotizie.it/author/redazione-web/" target="_blank">Redazione Web</a></address>
      <p>Sarà un Natale ricco di appuntamenti in <b>Costiera Amalfitana</b>. Un’altra stagione tutta da vivere. In attesa dei programmi dei vari comuni della Divina, sono stati resi noti alcuni eventi che si terranno nelle prossime settimane.</p>
      <p>A partire dalla Festa della Colatura delle Alici, passando per presepi Viventi a Montepertuso, il presepe di Positano, ad Agerola con la Natività più suggestiva di tutta la Campania.</p>
      <p>Il 7 Dicembre ad Amalfi la processione subacquea alla Grotta dello Smeraldo con il primo Presepe sottomarino realizzato in Italia, in ceramica di Vietri.</p>
      <p>E nella notte di Natale ad Atrani, negli stessi minuti anche ad Amalfi, la Calata della Stella con Fuochi Pirotecnici. Il 27 Novembre, alle ore 6 del mattino, a Minori, il suono delle zampogne annuncerà l’inizio del periodo natalizio.</p>
      <p>“A Minori chiuso accordo con gli operatori turistici. Eventi ed attività ricettive anche in questo periodo dell’anno. La domanda c’è e c’è anche l’offerta. L’Amministrazione comunale è impegnata da anni nell’ambizioso progetto di destagionalizzazione dell’offerta turistica, che risulta oramai pienamente strutturata. La collaborazione degli operatori economici è stata proficua e generalizzata, ed ha consentito di acquisire rilevanti quote di domanda turistica sul mercato sia interno che europeo ed extraeuropeo. Ne è prova il rilevante successo ottenuto da Minori sui principali <i>media</i> del settore, sia a mezzo stampa che di altro tipo, e che ha determinato brillanti risultati in termini di reddito e di occupazione”. Lo ha annunciato <b>Andrea Reale</b>, sindaco di Minori.</p>
      <p>Il paese costieri attende l’accensione delle Luci in Costiera che avverrà domani, Sabato 23 Novembre, alle ore 19 e 30.</p>
      <p>“Il programma natalizio, sempre ricco e articolato, sarà caratterizzato dagli artistici presepi realizzati dai gruppi di volontari in tanti angoli del nostro paese, dalle nenie natalizie degli zampognari, dell’Ensamble strumentale e dalla banda di Minori, dalle tombolate dell’Ars Vivendi, dalla commedia realizzata dal Proscenio, e dalla rassegna corale organizzata dal Coro Amici di S. Francesco”.</p>
      <p>La Costiera Amalfitana si prepara al Natale ed ogni borgo avrà un colore che lo illuminerà. I Presepi Viventi di Agerola e Montepertuso la Città – Presepe di Positano.</p>
      <p>I vicoletti di Montepertuso, i cortili, le piazzette davvero minuscole, si trasformano in un presepe vivente con la partecipazione di tutti ma proprio tutti i cittadini. L’intero borgo diventa “palcoscenico” del Presepe Vivente.</p>
      <p>Il <b>7 dicembre 2019 al via ad Agerola la</b> XXXII edizione del presepe vivente di Campora, frazione di Agerola, splendido borgo dei Monti Lattari che fa parte della Costiera Amalfitana. Si tratta di una delle rappresentazioni della Natività più suggestive dell’intera Campania.</p>
      <p>Ad Amalfi si potrà partecipare alla Festa patronale di S. Andrea, il 30 Novembre, con processione al mattino dopo la messa delle ore 10,00. La statua poi verrà portata in spiaggia per la benedizione del mare.</p>
      <p>Il 7 dicembre 2019 ancora ad Amalfi: Grotta dello Smeraldo ore 15,00 Cerimonia religiosa – dalle ore 16,00 processione subacquea con omaggio al bambinello deposto nel primo presepe sottomarino realizzato in Italia, per la prima volta, in ceramica di Vietri nel 1964. Per concludere ad Amalfi e ad Atrani la Notte di Natale con la spettacolare Calata della Stella.</p>
    </article>
  </body>
</html>