<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562860/ypothesi-mpainten-o-tramp-exigei-giati-edwse-odigies-ston-tzoyliani-na-ascholithei"/>
    <meta property="og:site_name" content="NOOZ."/>
    <meta property="article:published_time" content="2019-11-22T17:05:00+00:00"/>
    <meta property="og:title" content="Υπόθεση Μπάιντεν: Ο Τραμπ εξηγεί γιατί έδωσε οδηγίες στον Τζουλιάνι να ασχοληθεί"/>
    <meta property="og:description" content="Ο Αμερικανός πρόεδρος Ντόναλντ Τραμπ υπεραμύνθηκε  της επιλογής του να ασχοληθεί ο προσωπικός του δικηγόρος Ρούντι Τζουλιάνι με την υπόθεση της Ουκρανίας."/>
  </head>
  <body>
    <article>
      <h1>Υπόθεση Μπάιντεν: Ο Τραμπ εξηγεί γιατί έδωσε οδηγίες στον Τζουλιάνι να ασχοληθεί</h1>
      <address>
        <time datetime="2019-11-22T17:05:00+00:00">22 Nov 2019, 17:05</time>
      </address>
      <p>
        <b>Ο Αμερικανός πρόεδρος Ντόναλντ Τραμπ υπεραμύνθηκε  της επιλογής του να ασχοληθεί ο προσωπικός του δικηγόρος Ρούντι Τζουλιάνι με την υπόθεση της Ουκρανίας.</b>
      </p>
      <p>Την ώρα που ο ρόλος του ίδιου του <b>Τζουλιάνι</b> μπαίνει στο μικροσκόπιο στο πλαίσιο της έρευνας στη Βουλή των Αντιπροσώπων για την παραπομπή του <b>Τραμπ</b>, ο αμερικανός πρόεδρος δήλωσε στην εκπομπή "Fox &amp; Friends" του δικτύου Fox News ότι έδωσε οδηγίες στον <b>Τζουλιάνι</b> να καταπολεμήσει τη διαφθορά στην <b>Ουκρανία</b> λόγω της φήμης του ως «μεγάλου διώκτη του εγκλήματος».</p>
      <p>«Ο <b>Ρούντι Τζουλιάνι</b> είναι ένας από τους μεγαλύτερους διώκτες του εγκλήματος όλων των εποχών», δήλωσε ο <b>Τραμπ</b>, αναφερόμενος στον πρώην δήμαρχο της Νέας Υόρκης.</p>
      <p>Δήλωσε ότι η <b>Ουκρανία</b> είναι γνωστή ως διεφθαρμένη χώρα και ότι ο <b>Τζουλιάνι</b> ήταν ο κατάλληλος άνθρωπος για τη θέση αυτή.</p>
      <p>Ο Τραμπ, εικάζοντας ότι η Βουλή θα εγκρίνει την απαγγελία κατηγοριών, τα λεγόμενα <b>"άρθρα παραπομπής"</b>, δήλωσε ότι επιθυμεί μια δίκη στην ελεγχόμενη από τους ρεπουμπλικάνους Γερουσία, όπου θα μπορούσε να αναμένει μια πιο ευνοϊκή έκβαση.</p>
      <p>Δήλωσε ότι μεταξύ των μαρτύρων, που θα ήθελε να καταθέσουν σε μια δίκη στη Γερουσία, είναι ο πληροφοριοδότης, του οποίου η καταγγελία οδήγησε στην έρευνα για την παραπομπή του. Η ταυτότητα του συγκεκριμένου προσώπου δεν έχει γίνει γνωστή.</p>
      <p><b>«Θέλω μια δίκη»</b>, δήλωσε ο Τραμπ.</p>
    </article>
  </body>
</html>