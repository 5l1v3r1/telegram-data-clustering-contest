<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_960929821_Putin_reshen_da_dorazraboti_misterioznata_raketa_ot_Nyonoksa"/>
    <meta property="og:site_name" content="webcafé"/>
    <meta property="article:published_time" content="2019-11-22T17:23:00+00:00"/>
    <meta property="og:title" content="Путин решен да доразработи мистериозната ракета от Ньонокса"/>
    <meta property="og:description" content="Руският президент Владимир Путин обеща да продължи с разработването на ракетата с ядрена енергия, за която се смята, че е в центъра на смъртоносна катастрофа."/>
  </head>
  <body>
    <article>
      <h1>Путин решен да доразработи мистериозната ракета от Ньонокса</h1>
      <address><time datetime="2019-11-22T17:23:00+00:00">22 Nov 2019, 17:23</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/09/09/vladimirputin/1170x745.jpg"/>
        <figcaption>
          <cite>Снимка: © Getty</cite>
        </figcaption>
      </figure>
      <p>Руският президент Владимир Путин обеща да продължи с разработването на ракетата с ядрена енергия, за която се смята, че е в центъра на смъртоносна катастрофа.</p>
      <p>Петима инженери и други двама души загинаха, когато ракетен двигател избухна по време на изпитания в Бяло море на 8 август. Експерти по отбрана смятат, че двигателят е бил част от ядрена крилата ракета.</p>
      <p>
        <b>"Със сигурност ще усъвършенстваме това оръжие, независимо от всичко", каза Путин на вдовиците на жертвите. На церемония в Кремъл той връчи посмъртни награди на опечалените семейства.</b>
      </p>
      <p>По думите му притежаването на "такива уникални технологии е само по себе си (...) най-значимата и надеждна гаранция за мир на планетата". Руският президент не уточни какво е оръжието, но подчерта, че "техническите идеи и решения", включени в проекта, са "без еквивалент в света".</p>
      <p>Руски инженери извършваха военоморски тест в Ньонокса, когато избухна пожар и двигателят се взриви, изхвърляйки мъжете в морето, според руската ядрена агенция Росатом. Освен седемте жертви, други шестима души бяха ранени в резултат на взрива, при който нивата на радиация се покачиха 16 пъти над нормата в най-близкия голям град - Северодвинск, намиращ се на 47 км от Ньонокса.</p>
      <p>Въпреки че нивата на радиация не са били достатъчно високи, за да причинят лъчева болест, медицинският персонал, лекувал жертви от мястото на взрива, не е бил предупреден за риск от ядрено замърсяване.</p>
      <p>
        <b>Русия потвърждава само, че е тестван ядрен двигател, а около операцията по почистване остават много неизвестни, подчертава BBC.</b>
      </p>
      <p>Междувременно се появиха спекулации, че това може да е била противокорабна ракета или далекообхватен подводен дрон, но експерти в Русия и на Запад твърдят, че тестът най-вероятно e бил свързан с новата ракета 9M730 "Буревестник", наречена от НАТО "Скайфол".</p>
      <p>Президентът Путин определи "Буревестник", като ракета с "неограничен" обхват. Тя е проектирана да действа като оръжие "за отмъщение", което да се използва след първоначален ядрен удар.</p>
      <related>
        <h4>Още</h4>
        <a href="https://www.webcafe.bg/webcafe/onya-deto-ne-go-triyat/id_716083042"/>
        <a href="https://www.webcafe.bg/newscafe/kriza/id_1112525549"/>
        <a href="https://www.webcafe.bg/webcafe/svyat/id_430910327"/>
      </related>
    </article>
  </body>
</html>