<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188097/"/>
    <meta property="og:site_name" content="Janam TV"/>
    <meta property="article:published_time" content="2019-11-22T17:09:18+00:00"/>
    <meta property="og:title" content="എല്ലാ ബാറുകളുടെയും ലൈസൻസ് അടിയന്തിരമായി റദ്ദാക്കാൻ ജഗൻ മോഹൻ റെഡ്ഡിയുടെ നിർദേശം"/>
    <meta property="og:description" content="അമരാവതി : സംസ്ഥാനത്തെ എല്ലാ ബാറുകളുടെയും ലൈസൻസ് അടിയന്തിരമായി റദ്ദാക്കാൻ സർക്കാർ തീരുമാനം . അടുത്ത രണ്ട് വർഷത്തിനുള്ളിൽ സംസ്ഥാനത്ത് പൂർണ്ണമായും"/>
  </head>
  <body>
    <article>
      <h1>എല്ലാ ബാറുകളുടെയും ലൈസൻസ് അടിയന്തിരമായി റദ്ദാക്കാൻ ജഗൻ മോഹൻ റെഡ്ഡിയുടെ നിർദേശം</h1>
      <address><time datetime="2019-11-22T17:09:18+00:00">22 Nov 2019, 17:09</time> by <a rel="author">Janam TV Web Desk</a></address>
      <p>അമരാവതി : സംസ്ഥാനത്തെ എല്ലാ ബാറുകളുടെയും ലൈസൻസ് അടിയന്തിരമായി റദ്ദാക്കാൻ സർക്കാർ തീരുമാനം . അടുത്ത രണ്ട് വർഷത്തിനുള്ളിൽ സംസ്ഥാനത്ത് പൂർണ്ണമായും നടപ്പാക്കേണ്ട പുതിയ മദ്യശാല നയം അവതരിപ്പിക്കാനായാണ് ആന്ധ്രാപ്രദേശ് സർക്കാർ സംസ്ഥാനത്ത് നിലവിലുള്ള എല്ലാ ബാറുകളുടെയും ലൈസൻസ് റദ്ദാക്കുന്നത് .</p>
      <p>സംസ്ഥാനത്തെ 40 ശതമാനം ബാറുകൾ അടച്ചുപൂട്ടാൻ തീരുമാനിച്ചതിനു തൊട്ടുപിന്നാലെയാണ് പുതിയ തീരുമാനം . ജഗൻ‌മോഹൻ റെഡ്ഡിയുടെ നേതൃത്വത്തിലുള്ള സർക്കാരിന്റെ പുതിയ നയം 2020 ജനുവരി 1 മുതൽ പ്രാബല്യത്തിൽ വരും, രണ്ട് വർഷത്തേക്കാണ് പുതിയ നിയമം നടപ്പിൽ വരുത്തുക .</p>
      <p>പുതുക്കിയ ബാർ നയമനുസരിച്ച് 2020 ജനുവരി 1 മുതൽ ബാർ ലൈസൻസിനുള്ള അപേക്ഷാ ഫീസ് 10 ലക്ഷം രൂപയായി നിശ്ചയിച്ചിട്ടുണ്ട്, ഇത് തിരികെ നൽകാത്തതാണ്. നറുക്കെടുപ്പിലൂടെയാകും 2 വർഷത്തേക്ക് ലൈസൻസുകൾ നൽകുക.</p>
      <p>50,000 ൽ താഴെ ജനസംഖ്യയുള്ള പ്രദേശങ്ങളിൽ 25 ലക്ഷം രൂപയും 5 ലക്ഷം വരെ ജനസംഖ്യയുള്ള പ്രദേശങ്ങളിൽ 50 ലക്ഷം രൂപയും 75,00,000 ന് മുകളിൽ ജനസംഖ്യയുള്ള പ്രദേശങ്ങളിൽ 75 ലക്ഷം രൂപയുമാണ് ലൈസൻസ് ഫീസ്. 2020 ജനുവരി 1 മുതൽ സംസ്ഥാനത്തെ ബാറുകൾ രാവിലെ 11 മുതൽ രാത്രി 10 വരെ തുറന്നിരിക്കും.</p>
      <p>സംസ്ഥാനത്ത് മദ്യവില കൂട്ടുന്നതിനെ പറ്റിയും ആലോചനകൾ നടക്കുന്നുണ്ട് .</p>
    </article>
  </body>
</html>