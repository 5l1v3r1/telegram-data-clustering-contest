<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2582005/istoria-tvoritsa-porad-odin-z-najdavnisih-universitetiv-ternopilsini-vidsvatkuvav-200-tu-ricnicu-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-22T17:01:00+00:00"/>
    <meta property="og:title" content="Історія твориться поряд: один з найдавніших університетів Тернопільщини відсвяткував 200-ту річницю (ФОТО)"/>
    <meta property="og:description" content="Один з найдавніших університетів Тернопільщини відсвяткував 200-ту річницю"/>
  </head>
  <body>
    <article>
      <h1>Історія твориться поряд: один з найдавніших університетів Тернопільщини відсвяткував 200-ту річницю (ФОТО)</h1>
      <address><time datetime="2019-11-22T17:01:00+00:00">22 Nov 2019, 17:01</time> by <a rel="author">Тетяна Питак</a></address>
      <p>
        <i>Воістину легендарна і славна своїми науково-освітніми традиціями та вагомими здобутками Кременецька обласна гуманітарно-педагогічна академія ім. Тараса Шевченка нещодавно відсвяткувала 200-річний ювілей.</i>
      </p>
      <p>Хоча ще в 1805 році в Кременці була заснована гімназія, але 1819-го її пе-рейменували у ліцей – тоді навчальний заклад вищого типу. У 1833 році матеріа-льну базу вже закритого ліцею перевезли до Києва, де на її основі започаткували університет Святого Володимира (нині – Національний університет ім. Тараса Шевченка).</p>
      <p>Змінювалися століття. Світ не раз переорали криваві плуги воєн, а життя тривало. Диктувало свої вимоги. Нагальною проблемою стала підготовка педаго-гів. Після Другої світової війни у стінах ліцею відкрили учительський інститут. У 1969 році заклад перенесли до Тернополя, де відкрили теперішній педагогічний університет ім. Володимира Гнатюка.</p>
      <p>Та все ж Кременецька обласна гуманітарно-педагогічна академія імені Та-раса Шевченка святкувала 200-у річницю того, як навчальна установа, котра історично існує під назвою «Кременецький ліцей», що здобула права вищого закладу освіти…</p>
      <p>З історією цього поважного навчального закладу пов’язано чимало видатних особистостей свого часу. Серед них – Тадеуш Чацький, засновник установи, вільнодумний чиновник, що після втрати Польщею державності створив на «східних кресах» польськомовний навчальний заклад, який був осередком і центром ліберальної інтелігенції. </p>
      <p>Кожного вересня до міста Кременця з’їжджаються учні та студенти з Польщі, Литви, Білорусі та Чехії, об’єднані у родину шкіл, що носить ім’я Юліуша Словацького, одного з провідних класиків польської літератури. Адже саме тут, у Кременці, у вересні 1809 року народився цей полум’яний романтик. Його батько, Евзебіуш, був професором ліцею, мати – польська вірменка Саломея, похована на кременецькому цвинтарі. Його поезія аж гуде дитячими спогадами про Кременець, який сховався межи гір та річкою Іквою. </p>
      <p>Історики польської літератури добре знають ім’я Юзефа Коженьовського, засновника кількох жанрів у прозі та драматургії. Понад сорок років творчої праці випускника Кременецького ліцею, а пізніше – викладача цього ж закладу, не завадили йому активно працювати на ниві освіти. Після сумнозвісної ліквідації ліцею він став одним із перших викладачів Київського університету, а згодом – багаторічним директором однієї із Харківських гімназій. </p>
      <p>Знаковою постаттю Кременецького ліцею був Томаш Падура. Він писав переважно українською мовою. Бо навчаючись у Кременці, перейнявся духом української старовини, відчув себе внаслідок цього таким собі старцем-лірником, блукав Україною, закликаючи до боротьби у своїх ніби старовинних піснях і думах.</p>
      <p>На популярному рівні культуртрегери як польські, так і українські, називають Томаша Падуру автором відомої у принаймні чотирьох національних культурах пісні – «Гей, соколи!». Вона має польську, українську, білоруську та словацьку версії тексту. Треба визнати, що саме цей твір належить до категорії «золотого фонду» культури.</p>
      <p>З нагоди поважного ювілею в академії відбулися урочисті академія та наукова конференція. Кременець вітав поважних гостей із різних міст України та зарубіжжя, представників дипломатичного корпусу і наукової еліти нашої країни і зарубіжжя.</p>
      <figure>
        <img src="https://s.0352.ua/section/newsInText/upload/images/news/intext/000/051/474/754567454890051917041582448301018518126592o_5dd8015129c4b.jpg"/>
      </figure>
      <p>Автор: Олександр ГЛОТОВ, доктор філологічних наук, професор<br/>Газета: <a href="https://www.facebook.com/silskyjgospodar/photos/a.128227971115217/489005188370825/?type=3&amp;theater">Сільський господар плюс</a></p>
    </article>
  </body>
</html>