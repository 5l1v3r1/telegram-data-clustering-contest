<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622794/%D8%AE%D8%A8%D8%A7%D8%B2-%D8%A8%D8%B1%D8%AE%DB%8C-%D8%A8%D8%A7-%DA%A9%D8%A7%D8%B1%D9%87%D8%A7%DB%8C-%D9%BE%D9%88%D9%BE%D9%88%D9%84%DB%8C%D8%B3%D8%AA%DB%8C-%D9%88-%D8%A7%D8%AD%D9%85%D8%AF%DB%8C%E2%80%8C%D9%86%DA%98%D8%A7%D8%AF%DB%8C-%D8%A8%D8%AF%D9%86%D8%A8%D8%A7%D9%84-%DA%A9%D8%B3%D8%A8-%D8%B1%D8%A3%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T17:01:00+00:00"/>
    <meta property="og:title" content="خباز: برخی با کارهای پوپولیستی و احمدی‌نژادی بدنبال کسب رأی هستند"/>
    <meta property="og:description" content="نماینده ادوار مجلس و استاندار سابق سمنان می‌گوید: یک عده‌ای هستند که یا مغرض هستند یا نفوذی و این افراد عموما هر کاری که دولت انجام دهد، یک ایرادی می‌گیرند."/>
  </head>
  <body>
    <article>
      <h1>خباز: برخی با کارهای پوپولیستی و احمدی‌نژادی بدنبال کسب رأی هستند</h1>
      <address>
        <time datetime="2019-11-22T17:01:00+00:00">22 Nov 2019, 17:01</time>
      </address>
      <p>
        <i>نماینده ادوار مجلس و استاندار سابق سمنان می‌گوید: یک عده‌ای هستند که یا مغرض هستند یا نفوذی و این افراد عموما هر کاری که دولت انجام دهد، یک ایرادی می‌گیرند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اعتراضات مردمی پس از اصلاح قیمت بنزین، خیلی زود توسط عده‌ای به خشونت و تخریب کشیده شد و اعتراضات مردمی به حاشیه رفت. اما در این میان عده‌ای از افراد تندرو نیز گویا آماده‌باش بودند که به بهانه افزایش قیمت بنزین که به تاکید مقام معظم رهبری. تصمیم کلی نظام بوده است، به دولت حمله کنند و یا برای تسویه حساب‌های سیاسی، پای استیضاح رئیس‌جمهور و رئیس مجلس را به میان بکشند.</p>
      <p>محمدرضا خبار، عضو حزب اعتماد ملی و استاندار سابق سمنان این افراد را مغرض یا نفوذی می‌داند که «انقلابی‌تر از امام و کاتولیک‌تر از پاپ هستند». خباز طرح سه فوریتی برخی نمایندگان اصولگرا برای بازگشت قیمت بنزین را هم از نوع کارهای پوپولیستی می‌داند و می‌گوید: «اینها همان کارهای پوپولیستی که اربابشان احمدی‌نژاد انجام می‌داد، را دنبال می‌کنند. دیگر این رفتارها نخ‌نما شده است و خریدار ندارد».</p>
      <p>مشروح گفتگوی خبرآنلاین با محمدرضا خباز، نماینده سابق مجلس را در ادامه بخوانید:</p>
      <figure>
        <img src="https://aftabnews.ir/files/fa/news/1398/9/1/362127_103.jpg"/>
      </figure>
      <p>*********</p>
      <p>* آقای خباز! اصلاح قیمت بنزین با انتقاداتی از دولت همراه شد و حتی حملات بعد از این اتفاق خیلی زود شروع شد، گویا یک طیفی منتظر بودند تا به این بهانه به دولت حمله کنند. فکر می‌کنید که این افراد برای حمله به دولت آماده‌باش بودند؟ چقدر پشت پرده انتخاباتی دارد؟</p>
      <p>اگر ما از هر اقتصاددان در ایران و خارج از ایران بپرسیم که این نحوه این یارانه دادن درست بود یا غلط، همه می‌گویند که این نحوه دادن یارانه پنهان، کار نادرستی است و اقتصاد کشور را به نابودی می‌کشاند، شما نمی‌توانید یک اقتصاددان پیدا کنید که بگوید این روش خوبی است و باید بنزین را لیتری هزار تومان در اختیار همه گذاشت. نکته دوم این است که این اقتصاد مریض ما، نیاز به معالجه دارد یا خیر؟ باز هم همه اقتصاددان‌های داخلی و خارجی می‌گویند که اقتصاد ایران باید جراحی شود، وگرنه می‌میرد.</p>
      <p>پس این جراحی حتما باید اتفاق می‌افتاد، اما اینکه نحوه اعلام و رفتار دولت درست بوده است یا نه، بحث دیگری است. ما روی اصل موضوع بحث می‌کنیم. دولت‌های گذشته هم قصد این کار را داشتند، اما جراتش را نداشتند و اگر در حال حاضر هم این تحریم‌های ظالمانه نبود، چه بسا دولت فعلی هم تن به این کار نمی‌داد، چون به ریسکش نمی‌ارزید.</p>
      <p>بنابراین چون ما در تنگنا قرار گرفته‌ایم، چاره‌ای نداریم جز اینکه زودتر اقتصاد بیمارمان را جراحی کنیم، در واقع این جراحی باید اتفاق می‌افتاد، اما میشد به گونه‌ای عمل کنیم که خونریزی کمتری رخ می‌داد و گرفتاری‌اش برای مردم کمتر باشد. جمعی از دوستان که چند ما پیش نظر می‌دادند، می‌گفتند مابه‌تفاوت یارانه را یک ماه قبل از افزایش قیمت بنزین، باید به حساب مردم ریخته شود.</p>
      <p>یک عده مغرض و نفوذی درصدد از بین بردن دولت هستند</p>
      <p>* یعنی زودتر از موعد اجرای افزایش قیمت این کار انجام می شد؟</p>
      <p>بله! یک ماه زودتر باید پول را به حساب مردم می‌ریختند، حتی اگر دولت نداشت باید از بانک مرکزی قرض می‌کرد و به حساب مردم می‌ریخت تا دهان مردم شیرین می‌شد.</p>
      <p>* آقای خباز این نکته‌ای که شما درباره اقتصاد ایران می‌گویید را همه اتفاق نظر دارند، اما چطور شد که خیلی سریع -حتی زودتر از اعتراضات مردم- یک طیفی سریعا فاز حمله به دولت را گرفتند و خیلی زود حتی استیضاح آقایان لاریجانی و روحانی را مطرح کردند؟</p>
      <p>یک عده‌ای هستند که یا مغرض هستند یا نفوذی. این افراد عموما هر کاری که دولت انجام دهد، یک ایرادی می‌گیرند. این افراد در صدد از بین بردن دولت هستند. اینقدر هم بی‌حیا هستند که این را بارها به زبان آورده‌اند. همین الان که با شما صحبت می‌کنم پیامکی از یک سایت برای بنده آمد، نوشته بود که «آیا افزایش قیمت بنزین به وسیله دولت روحانی، فتنه عمدی بوده است یا سهوی؟». من پاسخ دادم که هیچ‌کدام و دنباله‌اش نوشتم که البته این سئوال شما فتنه‌انگیز است.</p>
      <p>طراحان طرح سه‌ فوریتی درباره بنزین مثل احمدی‌نژاد پوپولیست هستند</p>
      <p>* دقیقا نکته همین جا است. با اینکه رهبری با صراحت به این موضوع اشاره کردند که این، تصمیم نظام بوده است، یک عده در تلاش بودند که فضا را به‌هم بریزند. همین اتفاق‌ها، گرا دادن به این اغتشاش‌ها نبود؟</p>
      <p>این افراد یا نفوذی هستند یا ناآگاه، این‌ها انقلابی‌تر از امام و کاتولیک‌تر از پاپ هستند. وقتی رهبری سینه سپر می‌کنند و می‌گویند که اگر مصوبه سران سه قوه باشد، من تاییدش می‌کنم. در این شرایط قضیه حل شده است، آن آقایی که فتنه‌گری می‌کند، پیرو چه کسی است؟</p>
      <p>با حمله به دولت می خواهند در انتخابات رأی جمع کنند</p>
      <p>مگر اینکه بگوییم این افراد یا نفوذی هستند یا ناآگاه، وگرنه اگر پیرو آقا باشند، که رهبری موضع رسمی‌شان را اعلام کردند. نمایندگانی که می‌خواستند تلاش کنند با طرح سه فوریتی، مصوبه را تغییر بدهند، چون نزدیک انتخابات است، می‌خواستند رای جمع کنند و دست به این اقدام زدند. اینها همان کارهای پوپولیستی که اربابشان احمدی‌نژاد انجام می‌داد، را دنبال می‌کنند. دیگر این رفتارها نخ‌نما شده است و خریدار ندارد.</p>
      <p>اقتصاد بیمار را که با جادو و احضار جن نمی توانیم درمان کنیم</p>
      <p>تهران با این عظمت، نسبت به شهرهای دیگر تنش کمتری داشت. این دلیل بر این است که مردم می‌فهمند کشورشان چه مشکلی دارد. اگر این بیمار را الان درمان نکنید، این بیمار می‌میرد. هر عقل سلیمی می‌گوید که این بیمار باید درمان شود، مگر اینکه فردی پیدا شود و بگوید من با جادو و احضار جن، این بیمار را خوب می‌کنم، این کارها، کار امثال ما نیست، کار جن‌گیرها است.</p>
      <p>برخی نمایندگان دغدغه رای دارد و نگاه ملی ندارند</p>
      <p>* آقای خباز! در جریان نبودن مجلس از این مصوبه، نکته دیگری بود که در این روزها به آن اشاره می‌شد، در حالی که بعدا اعلام شد مجلس در جریان اصل موضوع بوده است و فقط در مورد زمان اجرا اطلاع نداشتند. این اتفاق در گذشته نیز رخ داده بود. آقای باهنر اشاره کرده بودند که در زمان اجرای طرح هدفمندی یارانه‌ها در زمان دولت آقای احمدی‌نژاد هم، تنها پنج نفر مطلع بودند...</p>
      <p>سخنگوی دولت بارها بیان کردند که نگران بودند، اگر زمان اجرا را اعلام می‌کردند، صف‌های طویل بنزین ایجاد شود و عده‌ای که در حال حاضر تخریب‌هایی ایجاد کردند، در آن زمان به میان صف خودروها بیایند و اتفاقات ناخوشایندی را رقم بزنند. برای آنکه این اتفاق نیفتد، دولت به صورت ناگهانی تصمیمش را بیان کرد. همانطور که گفتید، این موضوع چند بار به وسیله دولت به مجلس رفته است، مجلس با این موضوع مخالفت کرده است، علت هم این است که تعدادی از نمایندگان مجلس نگاه عمومی و ملی ندارند و رای دغدغه‌شان است.</p>
      <p>افرادی که باید مردم را به آرامش دعوت می‌کردند خوشان به فضای تخریب دامن زدند</p>
      <p>* یعنی به دلیل نزدیک بودن انتخابات مجلس؟</p>
      <p>بله! در صورتی که نماینده باید بررسی کند چه تصمیمی به نفع کشور است. نماینده پدر مردم است، وقتی پدر می‌بیند که فرزندش بیمار است و می‌خواهد ترشی بخورد، باید ترشی را از فرزندش دور کند. تا زمانی که در کشور ما، احزابی قوی و متقدر و تصمیم‌گیر نداشته باشیم، وضع همین است. زمانی که حزب داشته باشیم، حزب به صحنه می آید و کار را به مردم اعلام می‌کند و اگر نامناسب بود، مردم در دور بعد به آن حزب رای نمی دهند.</p>
      <p>نباید همیشه، تمام مقدسات و نظام را برای هر تصمیمی بر روی صحنه بیاوریم که بعد عده‌ای بتوانند سواستفاده کنند. مغرضین هم مشخص شدند و به قول معروف دم خروس هم پیدا شد. از چند شب پیش فردی در تلویزیون‌های خارج اعلام کرد که ما دو سال است که از طریق فضای مجازی به تخریب‌گرها آموزش می‌دهیم و حتی خودش مثال زد که شما گمان می‌کنید که یک ساختمان چندین طبقه به راحتی آتش می‌گیرد؟ برای این کار، نیاز به دوره‌هایی است که ما به افراد آموزش دادیم. من نمی‌دانم چرا عده‌ای از اتفاقی به این بدی حمایت می‌کنند!</p>
      <p>ما باید اعتراض مشروع را در طول بشریت مورد پذیرش قرار دهیم، اما وقتی به تخریب، آتش زدن و کشتن مردم کشیده می‌شود، درست نیست. متاسفانه افرادی که باید جامعه را به آرامش دعوت کنند، خودشان به فضای تخریب و سواستفاده دیگران دامن می‌زنند و عملا همان کاری که رادیوهای بیگانه انجام دادند، و از تریبون‌های رسمی کشور همان حرف‌ها را می‌شنویم، از حلقوم همان کسی که آقایی که اعلام می‌کند من انقلابی هستم.</p>
    </article>
  </body>
</html>