<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39813/%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%B5%D9%86%D8%B9%D8%AA-%D8%A8%D8%B1%D9%82-%D8%B1%D8%A7-%D9%85%D8%AE%D8%AA%D9%84-%DA%A9%D8%B1%D8%AF-%D8%A7%DB%8C%D9%86%D8%AA%D8%B1%D9%86%D8%AA-%D9%85%D9%84%DB%8C-%D8%AA%D8%AD%D8%B1%DB%8C%D9%85-%D8%AC%D8%AF%DB%8C%D8%AF-%D8%B5%D9%86%D8%B9%D8%AA-%D8%A8%D8%B1%D9%82"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-22T17:26:00+00:00"/>
    <meta property="og:title" content="قطعی اینترنت صنعت برق را مختل کرد/ اینترنت ملی تحریم جدید صنعت برق"/>
    <meta property="og:description" content="شش روز قطعی اینترنت در ایران بیش از ۴۳۰۰ میلیارد تومان خسارت در پی داشته است. قطعی اینترنت، صنعت برق را فلج کرد و هفته‌ای نیمه تعطیل را سپری کرد. بازار صنعت برق روز‌های سختی را پشت سرگذارند و عملا امکان تبادل و خرید و فروش تجهیزات میسر نبود. مدیران و فعالان صنعت برقی باید با ارائه آمار‌های واقعی از خسارات ناشی از قطعی اینترنت نسبت به تکرار آن در آینده هشدار جدی دهند. صنعت برق در اوج رکود خود به سر می‌برد، با بستن اینترنت، تنفس این جسم نیمه جان را مختل نکنید."/>
  </head>
  <body>
    <article>
      <h1>قطعی اینترنت صنعت برق را مختل کرد/ اینترنت ملی تحریم جدید صنعت برق</h1>
      <address><time datetime="2019-11-22T17:26:00+00:00">22 Nov 2019, 17:26</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>شش روز قطعی اینترنت در ایران بیش از ۴۳۰۰ میلیارد تومان خسارت در پی داشته است. قطعی اینترنت، صنعت برق را فلج کرد و هفته‌ای نیمه تعطیل را سپری کرد. بازار صنعت برق روز‌های سختی را پشت سرگذارند و عملا امکان تبادل و خرید و فروش تجهیزات میسر نبود. مدیران و فعالان صنعت برقی باید با ارائه آمار‌های واقعی از خسارات ناشی از قطعی اینترنت نسبت به تکرار آن در آینده هشدار جدی دهند. صنعت برق در اوج رکود خود به سر می‌برد، با بستن اینترنت، تنفس این جسم نیمه جان را مختل نکنید.</i>
      </p>
      <figure>
        <img src="https://barghnews.com/files/fa/news/1398/9/2/84171_553.jpg"/>
      </figure>
      <p><b>سرویس صنعت <a href="https://barghnews.com/">برق نیوز</a>:</b> تقریبا یک هفته از اختلال در اینترنت سراسری و قطعی آن در ایران می‌گذرد و هنوز هم مشخص نیست کی  دوباره برقرار خواهد شد. نبود اینترنت برای صنعتی که دارای بالاترین صادرات خدمات فنی مهندسی در ایران بوده و تمامی عرصه‌های مختلف آن نیازمند ارتباط با جامعه بین المللی است بیشتر به یک شوخی شبیه است.<br/>در زمینه قطعی اینترنت، سایت نت‌بلاکس که به بررسی و مشاهده اختلالات اینترنت در سراسر جهان می‌پردازد، گفته است که حدود ۴۵ دقیقه پس از شروع سهمیه‌بندی و تغییر قیمت بنزین، دسترسی بسیاری از ایرانیان به شبکه اینترنت دچار اختلال شده و ساعاتی بعد ماجرا به نقطه‌ای رسید که دسترسی حدود ۹۵ درصد ایرانیان به اینترنت محدود شد.<br/><br/>محاسبه این سایت نشان می‌دهد هر روز قطعی اینترنت در ایران مساوی با ضرر ۶۱ میلیون دلاری است. یا به عبارتی برای شش روز می شود ۴۳۰۰ میلیارد تومان. رضا الفت نسب، عضو هیات مدیره کسب‌وکار‌های مجازی نیز گفته است  قطع اینترنت فقط در سه روز ابتدایی نزدیک به ۹۰۰ میلیارد تومان به کسب‌وکار‌های اینترنتی ضرر زده است. طبق آمار ۲۰۰ هزار فروشنده بر بستر شبکه‌های اجتماعی وجود دارد و الان قطعا کل کسب‌وکار آن‌ها خوابیده و ضرر‌های غیرقابل جبرانی متحمل شده اند.<br/><br/>قطعی اینترنت، اما صنعت برق را فلج کرده است و این صنعت هفته‌ای نیمه تعطیل را سپری کرد. بازار صنعت برق روز‌های عجیبی را پشت سرگذارند و عملا امکان تبادل و خرید و فروش تجهیزات به سختی میسر بود. برآورد دقیقی از میزان خسارت وارده به صنعت برق ناشی از قطعی اینترنت انجام نشده، ولی اگر فقط هزینه بیکاری کارمندان و کارگران و تعطیلی بنگاه‌های اقتصادی برقی را محاسبه کنیم قطعا ده‌ها و یا حتی صد‌ها میلیاردتومان خسارت در پی داشته است.<br/><br/>امکان دریافت و ارسال یک ایمیل ساده به شرکت‌های طرف قرارداد وجود ندارد چه رسد به اینکه یک شرکت ایرانی بخواهد مبادلات مالی با طرف‌های خارجی خود داشته و از آن‌ها تامین تجهیزات نماید. کنفرانس بین المللی برق ایران لغو شده و تمام وب سایت‌های آموزشی و کسب و کار‌های آموزشی-پژوهشی تعطیل شده اند. ارتباطات بیزینسی و کاری به حداقل خود در ده سال گذشته رسیده است و به سختی می‌توان گزارشی از فعالیت‌های اقتصادی فعالان این حوزه دریافت.<br/><br/>یک دانشجوی برقی چطور باید از علم روز دنیا مطلع شده و از آن‌ها در مقالات و پایان نامه خود استفاده نماید؟ سرمایه گذاری که حتی نمی‌تواند با نماینده خود در ایران ارتباط برقرار کند چطور اعتماد می‌کند در ایران سرمایه گذاری نماید؟ وقتی حتی خیلی از وب سایت‌های دولتی وزارت نیرو از کار افتاده اند و امکان سرچ یک محصول فراهم نیست چطور انتظار داشته باشیم بخش خصوصی بتواند کسب و کار نماید.<br/><br/>برگرداندن ایران به دوران ماقبل اینترنت وقتی قابل پیاده سازی است که بقیه دنیا هم حاضر باشند با این سیستم سنتی و منسوخ شده ما کار کنند. در عصری که حتی قیمت گوسفند جهانی اعلام می‌شود هنوز عده‌ای بر این باورند که صنعت برق با اینترنت ملی می‌تواند ادامه حیات دهد. تعریف داستان قطعی اینترنت ایران و عدم امکان ارسال اطلاعات و دیتا‌ها به خارج از کشور برای مردم دنیا غیرقابل باور است و بی اعتمادی غیرقابل جبرانی را در پی دارد. <br/><br/>بازدید وب سایت برق نیوز (به دلیل داخلی بودن سرور‌های آن) که حتی یک لحظه هم از دسترس خارج نشد و با اینترنت ملی قابل مشاهده بود به کمتر از نصف رسیده است. در همین یک هفته، تمامی زحماتی که وب سایت‌های مبتنی بر محتوا برای دیده شدن در گوگل و بهبود رنکینگ جهانی خود کشیده بودند بر باد رفت. <br/><br/>دولت‌ها در تمام دنیا در پی ایجاد زیرساخت‌های حضور گسترده‌تر محصولات و خدمات خود در بازار‌های جهانی هستند حال در ایران هر روز باید شاهد مصاحبه‌های عجیب و غریبی از دولتمردانمان باشیم که به بهانه حفظ امنیت ملی در پی محدود کردن صنعت گرانشان هستند. امنیتی که به قیمت از دست رفتن سرمایه‌ها و توانمندی‌های یک ملت ایجاد شود نه به درد مردمش می‌خورد و نه حاکمانش.<br/><br/>انتظار می‌رود مدیران و فعالان صنعت برقی دست از محافظه کاری برداشته و با ارائه آمار‌های واقعی از خسارات ناشی از قطعی اینترنت نسبت به تکرار آن در آینده هشدار جدی دهند. بخش خصوصی برق ایران فقط در شبکه های اجتماعی (قبل از بستن کامل آنها) نسبت به منزوی کردن این صنعت هشدار داده و در خصوصی‌ به آن معترض میشدند، اما کمتر کسی حاضر شده است اعتراضات خود را به صورت رسمی بیان کند.<br/><br/>اگر به ما انگ جاسوسی و خط گرفتن از دشمنان قسم خورده نظام را نمی‌زنید باید بگوییم اگر وضعیت اینترنت در ایران به همین شکل ادامه یابد ضمن اینکه خود مولد اعتراضات جدیدی خواهد شد، هزینه خسارت ایجاد شده، از درآمد حاصل از سهمیه بندی بنزین و گران‌تر کردن آن پیشی خواهد گرفت گرچه عمده این خسارت را مردم و بخش خصوصی می‌دهند نه دولت.<br/><br/>مملکت به دلیل تعطیلی‌های فراوان و مناسبت‌های زیادی که دارد نیمه تعطیل بوده و با قطعی اینترنت کلا تعطیل خواهد شد. اینترنت ملی خطرش از تحریم‌های آمریکایی بیشتر است. روحانی قرار بود شبکه‌های مجازی را رفع فیلتر کرده و آزادی دسترسی به اطلاعات را تسهیل نماید. قطعی اینترنت بازار را کلافه کرده است و به درازا انجامیدن آن موجب ورشکستگی شرکت‌ها و کسب و کار‌های زیادی خواهد شد. صنعت برق به دلیل تحریم ها و به لطف مدیریت کارآمد داخلی و شرایط بد اقتصادی مملکت، در اوج رکود خود به سر می برد. با بستن اینترنت، تنفس این جسم نیمه جان را مختل نکنید.   <b>پ ن:</b> امکان سرچ و پیدا کردن عکس مرتبط برای نمایه نبود، همین طوری یک عکس از آرشیو انتخاب شد.</p>
    </article>
  </body>
</html>