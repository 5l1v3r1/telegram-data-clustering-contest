<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/o-chartis-tis-perifereias-thessalias-gia-ta-erga-toy-panepistimioy/"/>
    <meta property="og:site_name" content="ert.gr"/>
    <meta property="article:published_time" content="2019-11-22T17:11:02+00:00"/>
    <meta property="og:title" content="Ο «χάρτης» της Περιφέρειας Θεσσαλίας για τα έργα του Πανεπιστημίου"/>
    <meta property="og:description" content="Οδικό χάρτη για την εξέλιξη και ανάπτυξη του Πανεπιστημίου Θεσσαλίας σε επίπεδο κτιριακών υποδομών αλλά και σε επίπεδο έργων και δράσεων έρευνας και καινοτομίας κατάρτισαν ο Περιφερειάρχης Κώστας Αγοραστός και ο πρύτανης του Πανεπιστημίου κ. Ζήσης Μαμούρης, στη διάρκεια συνάντησης εργασίας που είχαν στη Λάρισα. Βασικές προτεραιότητες αποτελούν: -η λειτουργία του Κέντρου Υποστήριξης Νεανικής Καινοτόμου Επιχειρηματικότητας -η δημιουργία σύγχρονων κτιριακών υποδομών και η ανέγερση νέων Φοιτητικών Εστιών με ποιοτικές υποδομές φιλοξενίας των φοιτητών. Και ακόμη: -η διασύνδεση του Ιδρύματος με την τοπική βιομηχανία, στο πλαίσιο των στόχων της Ευρώπης 2030 για την κυκλική οικονομία αλλά και -η ενίσχυση της διεθνούς παρουσίας και των σημαντικών συνεργασιών με Πανεπιστήμια του εξωτερικού, που οδήγησε στην ίδρυση του Ινστιτούτου Κομφούκιος, σε συνεργασία με το πανεπιστήμιο Οικονομικών του Πεκίνου."/>
  </head>
  <body>
    <article>
      <h1>Ο «χάρτης» της Περιφέρειας Θεσσαλίας για τα έργα του Πανεπιστημίου</h1>
      <address><time datetime="2019-11-22T17:11:02+00:00">22 Nov 2019, 17:11</time> by <a rel="author">Ιωάννης Γιάτσιος</a></address>
      <p>Οδικό χάρτη για την εξέλιξη και ανάπτυξη του Πανεπιστημίου Θεσσαλίας σε επίπεδο κτιριακών υποδομών αλλά και σε επίπεδο έργων και δράσεων έρευνας και καινοτομίας κατάρτισαν ο Περιφερειάρχης Κώστας Αγοραστός και ο πρύτανης του Πανεπιστημίου κ. Ζήσης Μαμούρης, στη διάρκεια συνάντησης εργασίας που είχαν στη Λάρισα.<br/><br/>Βασικές προτεραιότητες αποτελούν:<br/>-η λειτουργία του Κέντρου Υποστήριξης Νεανικής Καινοτόμου Επιχειρηματικότητας<br/>-η δημιουργία σύγχρονων κτιριακών υποδομών και η ανέγερση νέων Φοιτητικών Εστιών με ποιοτικές υποδομές φιλοξενίας των φοιτητών. Και ακόμη:<br/>-η διασύνδεση του Ιδρύματος με την τοπική βιομηχανία, στο πλαίσιο των στόχων της Ευρώπης 2030 για την κυκλική οικονομία αλλά και<br/>-η ενίσχυση της διεθνούς παρουσίας και των σημαντικών συνεργασιών με Πανεπιστήμια του εξωτερικού, που οδήγησε στην ίδρυση του Ινστιτούτου Κομφούκιος, σε συνεργασία με το πανεπιστήμιο Οικονομικών του Πεκίνου.</p>
      <p>Στόχος μας είναι τα έργα του Πανεπιστημίου να προχωρήσουν γρήγορα και να αποδοθούν το συντομότερο δυνατόν στην φοιτητική κοινότητα και την κοινωνία. Έργα όπως το κτίριο των Η/Υ στο Βόλο, που καθυστερεί λόγω αδυναμιών της τεχνικής υπηρεσίας του Πανεπιστημίου. Συμφωνήθηκε στο πλαίσιο της ανοικτής πρόσκλησης ύψους 7 εκατ. ευρώ από το ΕΣΠΑ Θεσσαλίας 2014 – 2020 να υπάρξει Προγραμματική Σύμβαση μεταξύ Πανεπιστημίου Θεσσαλίας και Περιφέρειας, η οποία θα αναλάβει την υλοποίηση των έργων του Πανεπιστημίου. Ενώ επίκειται συνεργασία Περιφέρειας και Πανεπιστημίου για την υποστήριξη του Ιδρύματος στο σχεδιασμό του νέου ΕΣΠΑ 2021 – 2027. Οι τεχνικές υπηρεσίες της Περιφέρειας Θεσσαλίας έχουν τη διοικητική ικανότητα και τη διαχειριστική, ποιοτική επάρκεια που απαιτείται, για να υποστηρίξουν τις υπηρεσίες του Πανεπιστημίου και να πετύχουμε τους κοινούς μας στόχους» δήλωσε ο Περιφερειάρχης Θεσσαλίας Κώστας Αγοραστός.</p>
      <p>«Ο δεσμός του Πανεπιστημίου Θεσσαλίας με την Περιφέρεια και τις τοπικές κοινωνίες είναι ισχυρός και στόχος μας είναι να ενισχυθεί ακόμη περισσότερο. Έχουμε άριστη συνεργασία με τον πρύτανη κ. Ζήση Μαμούρη και τις πανεπιστημιακές αρχές και συνεχίζουμε να συνεργαζόμαστε με τους καθηγητές σε θέματα που αφορούν την περιφερειακή ανάπτυξη, τη δημόσια υγεία, την έρευνα και καινοτομία. Έχουμε ανοιχτούς διαύλους επικοινωνίας, σοβαρή και ειλικρινή συνεργασία επί της ουσίας. Γι αυτό και το Πανεπιστήμιο τα τελευταία χρόνια έχει κάνει άλματα προόδου. Χρειάζεται ενίσχυση με σοβαρότητα και υπευθυνότητα, σταθερός προσανατολισμός και σχεδιασμός τουλάχιστον 5ετίας για να προχωρήσουμε μπροστά. Θέλουμε ένα Πανεπιστήμιο που να λειτουργεί, ένα Πανεπιστήμιο που να βγάζει εργαζόμενους και όχι ανέργους, που να συγχρονίζεται με την εποχή του, να μην έχει πρόβλημα χρηματοδότησης, να αναπτύσσεται κανονικά. Στηρίζουμε το Πανεπιστήμιο, το εμπιστευόμαστε, το αγαπάμε και θέλουμε να προχωρήσει μπροστά» πρόσθεσε ο Περιφερειάρχης.<br/>Στη συνάντηση συμμετείχαν ο Πρόεδρος του Περιφερειακού Συμβουλίου Β. Πινακάς και η Προϊσταμένη της Διαχειριστικής Αρχής Μελίνα Σαραφίδου.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/syllipsi-24chronoy-se-varos-toy-opoioy-ekkremoyse-eyropaiko-entalma-syllipsis/"/>
        <a href="https://www.ert.gr/eidiseis/ellada/kinonia/sabotaz-sto-gorgopotamo-ke-panelladiki-imera-ethnikis-antistasis-foto/"/>
        <a href="https://www.ert.gr/ert-protaseis/adelfes-nea-dramatiki-seira-stin-ert2-3/"/>
        <a href="https://www.ert.gr/ert-protaseis/i-apoysia-nea-dramatiki-seira-stin-ert3-2/"/>
        <a href="https://www.ert.gr/ert-protaseis/ntetektiv-merntoch-o-12os-kyklos-stin-ert2-9/"/>
        <a href="https://voreioaigaio.ert.gr/deltio-typoy/o-nikos-stefanis-anelave-neos-dioikitis-sto-nosokomeio-samoy/"/>
      </related>
    </article>
  </body>
</html>