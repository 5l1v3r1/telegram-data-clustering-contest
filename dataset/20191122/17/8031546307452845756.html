<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109392-GERB%253A-Ninova-da-kadze-imenata-na-oligarsite-ili-se-pravi-na-dzertva"/>
    <meta property="og:site_name" content="Канал 3"/>
    <meta property="article:published_time" content="2019-11-22T17:59:00+00:00"/>
    <meta property="og:title" content="ГЕРБ: Нинова да каже имената на олигарсите или се прави на жертва"/>
    <meta property="og:description" content="От партията напомниха на протестиращите срещу Валери Симеонов, че спазват парламентарна практика"/>
  </head>
  <body>
    <article>
      <h1>ГЕРБ: Нинова да каже имената на олигарсите или се прави на жертва</h1>
      <h2>От партията напомниха на протестиращите срещу Валери Симеонов, че спазват парламентарна практика</h2>
      <address>
        <time datetime="2019-11-22T17:59:00+00:00">22 Nov 2019, 17:59</time>
      </address>
      <p><b>ГЕРБ призова Корнелия Нинова да обяви имената на бизнесмените и олигарсите, за които по-рано днес в парламента тя обвини, че заедно с Бойко Борисов се опитвали "да овладеят нейната партия".</b><br/><br/>Ако продължи да мълчи, от управляващата партия ще решат, че соцводачката се прави на жертва в навечерието на партийните избори за лидер на БСП напролет.<br/><br/>"Нинова трябва да посочи имената и фирмите, за които говори", настоя депутатът от ГЕРБ Александър Ненков, а съпартиецът му Делян Добрев заяви:<br/><br/>"Важно е да разберем дали има такива бизнесмени, олигарси, или не". Той допусна, че по-скоро залага на своята версия, а именно, че "Нинова се прави на жертва, защото традиционно за БСП лошите са бизнесмените".<br/><br/>"Каква е целта да мълчи? Настояваме, като се каже "А", да се каже и "Я", допълни Добрев, предаде Дарик</p>
      <p>От ГЕРБ коментираха и възродения протест на майките на деца с увреждания срещу избора на Валери Симеонов за заместник-председател на парламента.<br/><br/>С уговорката, че не му става адвокат, Ненков беше категоричен, че "това е нормална парламентарна практика", имайки предвид правото на всяка парламентарна група да има своя заместник-председател на НС.<br/><br/>Депутатът от ГЕРБ припомни, че лидерът на НФСБ е платил своята висока цена заради неуместните реплики към майките преди година, подал е оставка като вицепремиер, но е част от управляващото мнозинство и ГЕРБ го подкрепя за поста, на който има право.<br/><br/>А извъртането на 360 градуса на соцдепутатите, 20 от които гласуваха за избирането му за зам.-председател на Народното събрание,  а после се отрекоха, от ГЕРБ коментираха, че е желание на левите да се харесат на протестиращите, които сутринта пред парламента поискаха оставките на всички 106 народни представители, гласували за Валери Симеонов.<br/><br/>"Уважаваме тяхното мнение, но е хубаво да се спазват парламентарните практики - нали затова те са практики", добави още депутатът от управляващата партия в реплика към протестиращите майки</p>
      <related>
        <h4>Още по темата</h4>
        <a href="http://kanal3.bg/news/bulgaria/zakonired/109164-GERB-predlodzi-Cacarov-za-shef-na-antikorupcionnata-komisiya"/>
        <a href="http://kanal3.bg/news/bulgaria/politics/109131-GERB%252FSDS-oglavi-pochti-vsichki-komisii-v-SOS"/>
        <a href="http://kanal3.bg/news/bulgaria/parlamentarni-novini/108697-Nov-deputat-ot-GERB-se-zakle"/>
      </related>
    </article>
  </body>
</html>