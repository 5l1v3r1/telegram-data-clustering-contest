<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vertigo.com.ua/joker-sequel-what-s-happening/"/>
    <meta property="og:site_name" content="Vertigo"/>
    <meta property="article:published_time" content="2019-11-22T17:42:15+00:00"/>
    <meta property="og:title" content="Розбираємося: що відбувається з сиквелом «Джокера»?"/>
    <meta property="og:description" content="Цього тижня THR повідомили, що студія Warner Bros. запустила у розробку сиквел «Джокера» Тодда Філліпса. Новину поспішили спростувати вже за кілька годин, при цьому категоричних заперечень виходу другої частини також немає. Вже навіть сам Тодд Філліпс дав офіційний коментар щодо продовження. Отже спробуємо зібрати тут всю інформацію про перебіг подій навколо другого «Джокера»."/>
  </head>
  <body>
    <article>
      <h1>Розбираємося: що відбувається з сиквелом «Джокера»?</h1>
      <h2>Чутки та спростування</h2>
      <address><time datetime="2019-11-22T17:42:15+00:00">22 Nov 2019, 17:42</time> by <a rel="author" href="https://vertigo.com.ua/author/tardis/" target="_blank">Аня Дацюк</a></address>
      <p>Цього тижня THR повідомили, що студія Warner Bros. запустила у розробку сиквел «Джокера» Тодда Філліпса. Новину поспішили спростувати вже за кілька годин, при цьому категоричних заперечень виходу другої частини також немає. Вже навіть сам Тодд Філліпс дав офіційний коментар щодо продовження. Отже спробуємо зібрати тут всю інформацію про перебіг подій навколо другого «Джокера».</p>
      <p>
        <b>Що кажуть ЗМІ</b>
      </p>
      <p>Судячи з новини <a href="https://www.hollywoodreporter.com/heat-vision/joker-sequel-works-as-todd-phillips-eyes-more-dc-origin-movies-1256255?utm_source=Sailthru&amp;utm_medium=email&amp;utm_campaign=THR%20Breaking%20News_2019-11-20%2006:05:00_ehayden&amp;utm_term=hollywoodreporter_breakingnews">THR</a>, сам Філліпс знов займе режисерське крісло, а Хоакіну Феніксу пропонують знову виконати роль Артура Флека. Філліпс також напише сценарій продовження спільно зі Скоттом Сільвером, як це було у випадку з першим фільмом. Видання пише, що робоча зустріч начебто мала місце на другий тиждень прокату «Джокера» ще у жовтні. Філліпс мав розмову з виконавчим директором Warner Bros. Тобі Еммеріхом і пропонував йому взятися за розробку цілої лінійки фільмів-оріджинів решти антигероїв всесвіту DC. Але Еммеріх не підтримав ідею режисера. В результаті було прийнято рішення обмежитися двома проектами: сиквелом «Джокера» і невідомою картиною, яку тримають у таємниці.</p>
      <p>В той самий день <a href="https://deadline.com/2019/11/joker-sequel-no-discussions-yet-todd-phillips-no-dc-origin-villian-films-planned-1202790774/">Deadline</a> повідомили, що угоди на стосунок продовження «Джокера» все ще немає, і між студією Warner Bros. та Філіпсом взагалі не було переговорів. Інформацію про серію оріджинів, які Філіпс пітчив босам Warner Bros., взагалі називають брехнею і тут же приводять в приклад чутки щодо режисерства першого «Джокера» Мартіном Скорсезе, які начебто також колись запустили THR.</p>
      <figure>
        <img src="https://vertigo.com.ua/wp-content/uploads/2019/11/joker2.jpg"/>
      </figure>
      <p>
        <b>Що каже Тодд Філліпс</b>
      </p>
      <p>На днях в Лос-Анджелесі відбувся закритий показ «Джокера» з обговоренням, де режисером спробував роз’яснити ситуацію: «Так, про це сьогодні писали, і, якщо чесно, не уявляю, звідки це взялося. Новина відсилає до зустрічі, якої ніколи не було. Це в кращому випадку передчасно. Ясна річ, сиквел обговорювався, тому що фільм вартістю 60 млн доларів зібрав 1 млрд доларів, але нічого конкретного».</p>
      <p>Філліпс запевнив, що у студії немає спеціальної домовленості ні з ним, ні з Хоакіном Феніксом, ні зі сценаристом Скоттом Сільвером: «Клянуся богом, не знаю, звідки це взялося. Такі речі досить складно спростувати, коли у тебе немає Twitter-аккаунта і тебе немає в мережі. Ти просто думаєш: «Окей, зникне протягом 24 годин, живемо далі»».</p>
      <p>Що цікаво, в четвер на <a href="https://www.indiewire.com/2019/11/todd-phillips-disputes-joker-sequel-rumors-no-contract-1202191289/">Indiewire</a> вийшов коментар режисера, де він заявив, що дійсно пітчив Warner Bros. цілу серію похмурих автономних історій DC, схожих на «Джокера», але дещо раніше і Warner Bros. вже тоді їх відхилили.</p>
      <p>«Коли ми розробляли “Джокера”, я прийшов на студію не з одним фільмом, це було щось в дусі “давайте зробимо цілий лейбл”. Вони швидко згорнули цю ідею і я їх розумію — хто я такий, щоб приходити і запускати лейбл на кіностудії? Але Warner Bros. сказали: давайте зробимо ось цей один фільм, тому ми зняли “Джокера”».</p>
      <p>Між тим на стосунок сиквелу у режисера немає однозначної відповіді. У попередніх інтерв’ю Філліпс запевняв, що «Джокер» задумувався як закінчене кінематографічне висловлювання. Нещодавно в розмові з <a href="https://www.gamespot.com/articles/will-joker-get-a-sequel-director-todd-phillips-cla/1100-6469858/">GameSpot</a> Тод зізнався, що зніме все, в чому захоче зіграти Хоакін Фенікс. А минулого тижня, коли картина наближалася в прокаті до позначки в один мільярд, вийшло інтерв’ю Філіпса для <a href="https://www.latimes.com/entertainment-arts/movies/story/2019-11-13/joaquin-phoenix-joker-fan-theories-sequel-oscars">The Los Angeles Times</a>, де режисер натякнув на те, що він хотів би побачити у продовженні: «Ця картина мала би резонувати з глядачем тематично. Тому що, як мені здається, саме через це перший фільм знайшов зв’язок з аудиторією. Так багато фільмів було зроблено про іскру, але цей фільм — про порох. Якби можна було знов впіймати це відчуття, було б цікаво».</p>
      <figure>
        <img src="https://vertigo.com.ua/wp-content/uploads/2019/11/joker1.jpg"/>
      </figure>
      <p>
        <b>Що все це означає</b>
      </p>
      <p>Однозначного джерела, якому варто вірити, не існує, на жаль. Навіть Тод Філліпс, який клянеться Богом, може брехати, ось така справа. Тут перш усьго варто розуміти, що новина Deadline, яка спростовує сиквел, могла бути спеціально надана студією з конкретною ціллю. Подібний підхід може застосовуватися в окремих випадках, коли студії не вдається досягти домовленості з авторами або зіркою проекту. В такому випадку студія випускає чутки, щоб привернути увагу до переговорів і змусити іншу сторону поступитися.</p>
      <p>У даному випадку зверніть увагу на автора спростування — Майкл Флемінг. Журналіст регулярно випускає резонансні новини від студійних інсайдерів, зокрема йому належить колонка про те, що Sony хоче забрати у Disney права на Людину-павука. А це, як відомо, маркетинговий хід який спрацював відмінно. З «Джокером» ситуація може бути доволі банальною — Філліпс або Фенікс хочуть занадто великий гонорар, або більше контролю над проектом — невідомо. Новинні замітки такого роду часто є простою маніпуляцією громадською думкою, безкоштовною роботою фокус-групи.</p>
      <p>Ще одна ймовірна причина, з якої Warner Bros. поспішили спростувати новину про сиквел — Кіноакадемії, начебто, менше до вподоби кіно, до якого планується сиквел. «Джокер» цього року поданий на розгляд Кіноакадемії у всіх номінаціях, студія витрачає величезні кошти на «оскарівську» кампанію і активно використовує «Золотого лева» венеційського кінофестивалю як показник.</p>
      <p>Втім, з ймовірністю в 99% можна стверджувати, що сиквел «Джокера» все таки буде, тому що ніхто зі студійних босів в здоровому глузді не відмовиться від ймовірності заробити ще один мільярд.</p>
      <figure>
        <a href="https://vertigo.com.ua/linkout/51418">
          <img src="https://vertigo.com.ua/wp-content/uploads/2019/10/got-ad-b1.jpg"/>
        </a>
      </figure>
      <related>
        <h4>You May Also Like</h4>
        <a href="https://vertigo.com.ua/joker-sequel-news/"/>
        <a href="https://vertigo.com.ua/first-trailer-joker/"/>
      </related>
    </article>
  </body>
</html>