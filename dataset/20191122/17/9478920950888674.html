<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/1i-stratia-moysiki-ekdilosi-gia-tin-imera-ton-enoplon-dynameon/"/>
    <meta property="og:site_name" content="ert.gr"/>
    <meta property="article:published_time" content="2019-11-22T17:40:25+00:00"/>
    <meta property="og:title" content="1η Στρατιά: Μουσική εκδήλωση για την ημέρα των Ενόπλων Δυνάμεων"/>
    <meta property="og:description" content="Στην κατάμεστη αίθουσα συναυλιών του Δημοτικού Ωδείου Λάρισας, γιορτάσθηκε με μια εντυπωσιακή μουσική εκδήλωση από την 1η ΣΤΡΑΤΙΑ/EU-OHQ η Ημέρα των Ενόπλων Δυνάμεων στη Φρουρά Λάρισας, με τη Στρατιωτική της Μουσική την ευγενική συμμετοχή ερμηνευτών και τη χορευτική της ομάδα. Σκοπός της συγκεκριμένης εκδήλωσης, όπως ανέφερε στον χαιρετισμό του ο Διοικητής 1ης ΣΤΡΑΤΙΑΣ/EU-OHQ Αντιστράτηγος Κωνσταντίνος"/>
  </head>
  <body>
    <article>
      <h1>1η Στρατιά: Μουσική εκδήλωση για την ημέρα των Ενόπλων Δυνάμεων</h1>
      <address><time datetime="2019-11-22T17:40:25+00:00">22 Nov 2019, 17:40</time> by <a rel="author">Ιωάννης Γιάτσιος</a></address>
      <p>Στην κατάμεστη αίθουσα συναυλιών του Δημοτικού Ωδείου Λάρισας, γιορτάσθηκε με μια εντυπωσιακή μουσική εκδήλωση από την 1η ΣΤΡΑΤΙΑ/EU-OHQ η Ημέρα των Ενόπλων Δυνάμεων στη Φρουρά Λάρισας, με τη Στρατιωτική της Μουσική την ευγενική συμμετοχή ερμηνευτών και τη χορευτική της ομάδα.</p>
      <figure>
        <img src="https://www.ert.gr/wp-content/uploads/2019/11/stratia-mousik-ekd1.jpg"/>
      </figure>
      <p>Σκοπός της συγκεκριμένης εκδήλωσης, όπως ανέφερε στον χαιρετισμό του ο Διοικητής 1ης ΣΤΡΑΤΙΑΣ/EU-OHQ Αντιστράτηγος Κωνσταντίνος Φλώρος ήταν να τιμηθούν οι Ένοπλες Δυνάμεις της χώρας οι οποίες με το δύσκολο και απαιτητικό τους έργο διαφυλάσσουν την αξιοπρέπεια, την τιμή και την υπερηφάνεια της Πατρίδας και επιπλέον να αναδειχθεί η ένδοξη πολεμική ιστορία του Ελληνικού Έθνους.</p>
      <figure>
        <img src="https://www.ert.gr/wp-content/uploads/2019/11/stratia-mousik-ekd2.jpg"/>
      </figure>
      <p>Οι θεατές είχαν τη δυνατότητα, μέσα από ένα πλούσιο οπτικοακουστικό υλικό, να παρακολουθήσουν ένα μικρό δείγμα των δράσεων των Ενόπλων Δυνάμεων και της 1ης ΣΤΡΑΤΙΑΣ/EU-OHQ και στη συνέχεια τη σκυτάλη πήρε η Στρατιωτική Μουσική δίνοντας το έναυσμα στη χορευτική ομάδα της 1ης ΣΤΡΑΤΙΑΣ/EU-OHQ να ξεδιπλώσει το ταλέντο της με παραδοσιακούς χορούς της ευρύτερης περιοχής.</p>
      <figure>
        <img src="https://www.ert.gr/wp-content/uploads/2019/11/stratia-mousik-ekd3.jpg"/>
      </figure>
      <p>Το μουσικό οδοιπορικό συνεχίσθηκε με τραγούδια γνωστών συνθετών υπό την εξαιρετική ερμηνεία της κας Μαρίας Μπούρα – Πολυμέρου, του Πατήρ Κωνσταντίνου Σαββίδη και του Υπολοχαγού (ΜΣ) Βασίλειου Σαμαρά αναφερόμενα σε σημαντικές περιόδους της ιστορίας του Ελληνικού Έθνους ξεκινώντας από την ηρωική επανάσταση του 1821,συνεχίζοντας με τους νικηφόρους Βαλκανικούς πολέμους και τη Μικρασιατική καταστροφή, το Έπος του 1940 και τελειώνοντας στη νεότερη ιστορία με ιδιαίτερη μνεία στη μαρτυρική Κύπρο.</p>
      <figure>
        <img src="https://www.ert.gr/wp-content/uploads/2019/11/strat-ekdil.jpg"/>
      </figure>
      <p>Η δεινότητα της ερμηνείας των τραγουδιών, με τη συνοδεία της Στρατιωτικής Μουσικής της 1ης ΣΤΡΑΤΙΑΣ/EU-OHQ, υπό την διεύθυνση του Διοικητή της Ταγματάρχη (ΜΣ) Κωνσταντίνου Χλέπατα συγκίνησε το κοινό και προκάλεσε τον θαυμασμό και το χειροκρότημα τους.<br/>Η εκδήλωση αποτέλεσε μια μοναδική ευκαιρία για όλους να ταξιδέψουν με τη βοήθεια της μουσικής, εδραιώνοντας την ιστορική μνήμη, το αίσθημα εθνικής υπερηφάνειας και ανάτασης.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/syllipsi-24chronoy-se-varos-toy-opoioy-ekkremoyse-eyropaiko-entalma-syllipsis/"/>
        <a href="https://www.ert.gr/eidiseis/ellada/kinonia/sabotaz-sto-gorgopotamo-ke-panelladiki-imera-ethnikis-antistasis-foto/"/>
        <a href="https://www.ert.gr/ert-protaseis/adelfes-nea-dramatiki-seira-stin-ert2-3/"/>
        <a href="https://www.ert.gr/ert-protaseis/i-apoysia-nea-dramatiki-seira-stin-ert3-2/"/>
        <a href="https://www.ert.gr/ert-protaseis/ntetektiv-merntoch-o-12os-kyklos-stin-ert2-9/"/>
        <a href="https://voreioaigaio.ert.gr/deltio-typoy/o-nikos-stefanis-anelave-neos-dioikitis-sto-nosokomeio-samoy/"/>
      </related>
    </article>
  </body>
</html>