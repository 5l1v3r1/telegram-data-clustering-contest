<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103395/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T17:49:42+00:00"/>
    <meta property="og:title" content="Арбітраж в Гаазі змінив назву &quot;морської справи&quot; України проти РФ і визначив графік"/>
    <meta property="og:description" content="Україна має подати свій меморандум за 6 місяців, але може зробити це і раніше. Від моменту подачі у росіян буде 3 місяці для того, щоб скористатись своїм правом і висловити заперечення щодо юрисдикції."/>
  </head>
  <body>
    <article>
      <h1>Арбітраж в Гаазі змінив назву "морської справи" України проти РФ і визначив графік</h1>
      <address>
        <time datetime="2019-11-22T17:49:42+00:00">22 Nov 2019, 17:49</time>
      </address>
      <p>Арбітражний трибунал в Гаазі оприлюднив перший процедурний наказ, яким затверджено правила призначення, регламент та графік роботи Арбітражу. Від сьогодні справа має назву: "Спір щодо затримання трьох українських військово-морських кораблів та членів їхніх екіпажів".</p>
      <p>Як повідомляє "Європейська правда", про це написала на своїй <a href="https://www.facebook.com/story.php?story_fbid=2899423503424141&amp;id=100000695604495">сторінці</a> у Facebook заступниця глави МЗС, агент України у цій справі Лана Зеркаль.</p>
      <p>"Для нас було дуже важливо зафіксувати в назві не лише порушення Росією норм міжнародного права, але і відобразити, що цей спір стосується наших моряків, які провели 9 місяців у в’язниці. І Арбітраж нас почув. Позитивом можна вважати і те, що РФ не вдалося затягнути нас і Арбітраж у тривалий та багатоступеневий процес", - написала Зеркаль.</p>
      <p>Відповідно до розкладу, Україна має подати свій меморандум за 6 місяців, але може зробити це і раніше. Від моменту подачі у росіян буде 3 місяці для того, щоб скористатись своїм правом і висловити заперечення щодо юрисдикції.</p>
      <p>При цьому Україна має право прокоментувати заперечення росіян і звернутися до Арбітражу з проханням їх відхилити. "Наша позиція полягає в тому, що визначити питання юрисдикції у цій справі окремо від розгляду фактів неможливо", - зазначила Зеркаль.</p>
      <p>Відповідно, Арбітраж має визначити, чи дійсно є підстави для розділення процесу на дві стадії (юрисдикційну та по суті) та прийме рішення щодо подальших стадій розгляду справи.</p>
      <p>У разі прийняття рішення щодо розділення процесу на дві стадії Україна отримає 3 місяці на підготовку відповіді на російські заперечення. Якщо розділення не відбудеться, то росіяни будуть змушені подати свій контрмеморандум протягом 6 місяців від дати винесення Арбітражем рішення про відхилення розгляду попередніх заперечень РФ на юрисдикційній стадії.</p>
      <p>Арбітраж також визначив, що письмові позиції сторін будуть оприлюднені в момент початку усних слухань.</p>
      <p>Крім того, промови агентів будуть відкритими, а щодо доступу громадськості до решти слухань, рішення будуть прийняті Арбітражем додатково напередодні слухань.</p>
      <p>Нагадаємо, Міжнародний трибунал з морського права 25 травня 2019 року на запит України <b><a href="https://www.eurointegration.com.ua/news/2019/05/25/7096585/">зобов‘язав</a></b> Росію негайно повернути під контроль України "Нікополь", "Бердянськ" і "Яни Капу"  та 24 членів їхніх екіпажів.</p>
      <p>7 вересня 2019 року моряків <b><a href="https://www.pravda.com.ua/news/2019/09/7/7225605/">обміняли </a></b>і повернули в Україну. 18 листопада Москва повернула Києву захоплені біля Керченської протоки українські кораблі.</p>
      <related>
        <a href="https://www.eurointegration.com.ua/news/2019/11/21/7103341/"/>
        <a href="https://www.eurointegration.com.ua/news/2019/11/20/7103250/"/>
      </related>
    </article>
  </body>
</html>