<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/fsb-i-propagandisti-primitivnim-montazhem-namagalisya-sprostuvati-kradizhku-unitaziv-z-ukrayinskih-korabliv-insider-330598_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T17:38:00+00:00"/>
    <meta property="og:title" content="ФСБ і пропагандисти примітивним монтажем намагалися спростувати крадіжку унітазів з українських кораблів – Insider"/>
    <meta property="og:description" content="Кадри з прийомом кораблів українською стороною та зі справним обладнанням були змонтовані."/>
  </head>
  <body>
    <article>
      <h1>ФСБ і пропагандисти примітивним монтажем намагалися спростувати крадіжку унітазів з українських кораблів – Insider</h1>
      <h2>Кадри з прийомом кораблів українською стороною та зі справним обладнанням були змонтовані.</h2>
      <address>
        <time datetime="2019-11-22T17:38:00+00:00">22 Nov 2019, 17:38</time>
      </address>
      <p>Прокремлівські ЗМІ та <b><a href="https://dt.ua/UKRAINE/u-normalnomu-stani-y-iz-santehnikoyu-rosiya-vidhreschuyetsya-vid-pograbuvannya-korabliv-vmsu-330417_.html">ФСБ Росії спробували спростувати заяви України про крадіжку</a></b> з українських бронекатерів і буксира розеток, плафонів і унітазів з гальюнів. Державне агентство "РИА Новости" опублікувало з інтервалом у кілька годин два матеріали майже ідентичного змісту, які присвятили відеозапису ФСБ, на якому нібито зображено процес передачі кораблів українській стороні. Російське видання <a href="https://theins.ru/antifake/189268">The Insider</a>, яке займається розслідуваннями, пише, що ФСБ і російські ЗМІ з допомогою примітивного відеомонтажу займалися спробою спростувати звинувачення України.</p>
      <p>Видання пише, що представники України, які отримували кораблі від російської сторони, показані на палубі одного з бронекатерів, але їх немає ні на одному кадрі, знятому у внутрішніх приміщеннях. А кадри з прийомом кораблів українською стороною та з справним обладнанням просто змонтовані найпримітивнішим чином, стверджують журналісти-розслідувачі.</p>
      <p>Розслідувачі відзначають, що автори відео ФСБ і прокремлівські пропагандисти намагалися привернути увагу до шильдика "Зроблено в СРСР" на кораблі, натякаючи на застарілість українського флоту. Буксир "Яни Капу" дійсно побудований в 1974 році, але бронекатери "Бердянськ" і "Нікополь" — сучасні. ВМФ України взяли їх на озброєння в 2016-2018 роках.</p>
      <p>The Insider не зміг встановити, коли були зроблені зйомки внутрішніх приміщень — в процесі передачі або раніше і підкреслюють, що таке відео неможна вважати доказом того, що бронекатери перед передачею не були розукомплектовані.</p>
      <p>Колишній головний військовий прокурор Анатолій Матіос <b><a href="https://dt.ua/UKRAINE/oprilyudneni-poperedni-rezultati-obstezhennya-povernutih-rosiyeyu-korabliv-330440_.html">опублікував попередні результати обстеження повернутих Росією кораблів</a></b> Військово-морських сил України. Зокрема, перелік <b>знищеного, пошкодженого та викраденого майна</b>.</p>
      <p>Так, на <b>рейдовому буксирі "Яни Капу"</b> окупанти: відкрили та побили усі прибори ходової рубки; вкрали розетки, плафони, кабелі, зокрема кабель берегового живлення, і частину паливної арматури; частково розібрали систему УСВЗ і повністю – паливну систему.</p>
      <p>З буксира зникли радіостанції HARRIS, ICOM, MOTOROLA, у нього відсутня частина мачти та зруйновано фальшборти.</p>
      <p>На <b>бронекатері "Бердянськ"</b> зникли вся бортова документація, набої і стрілецька зброя.</p>
      <p>Під час огляду фахівці недорахувалися також: радіостанцій HARRIS, КВ-1, УКВ-2, MOTOROLA з антенами, станції космічного зв'язку IRIDIUM , радіолокаційної станції "Фуруно"; мотору для човна; магнітних і гірокомпасів; прожекторів; акумуляторних батарей; кріплень для димових шашок; проточного нагрівача; вентиляційної витяжки та іншого.</p>
      <p>Окупанти розукомплектували модуль №1, розібрали щити ГРЩ та розбили систему розпізнавання. До того, ходова рубка та машинне віділення мають пробоїни, яки залишилися з часів нападу у листопаді минулого року. А лівий ГД посічений осколками.</p>
      <p>На борту <b>МБАК "Нікополь"</b> також повністю відсутні документація, зброя та боєзапас, пошкоджено гідро-пневмоакумуляторні стопора валолінії.</p>
      <p>З катера познімали: радіостанції HARRIS, ICOM, MOTOROLA, КВ-1, УКВ-2, станцію космічного зв'язку IRIDIUM , радіолокаційну станцію "Фуруно"; надувний човен з мотором; блоки апаратури розпізнавання; блоки ОССР; вогнегасники; освітлення; камбузну плиту; акумуляторні батареї та інше.</p>
      <p>Як повідомлялося, 18 листопада <a href="https://dt.ua/UKRAINE/u-vms-pidtverdzhuyut-povernennya-ukrayini-zahoplenih-rosiyeyu-korabliv-330023_.html"><b>Росія повернула Україні</b></a> захоплені в 2018 році кораблі ВМС, <b><a href="https://dt.ua/UKRAINE/ukrayinski-korabli-zustrili-v-portu-ochakova-330368_.html">20 листопада судна прибули до порту Очакова</a></b>.</p>
      <p>У Москві продовжують стверджувати, що повернення кораблів <b><a href="https://dt.ua/UKRAINE/u-kremli-zaperechuyut-zv-yazok-mizh-rishennyam-tribunalu-oon-ta-povernennyam-korabliv-vmsu-330072_.html">не пов'язано з рішенням Міжнародного трибуналу ООН з морського права</a></b>, а є нібито "жестом доброї волі". Міністр оборони України Андрій Загороднюк заявив, що сприймає повернення кораблів як виконання рішення трибуналу.</p>
      <p>Судна майже рік простояли в порту окупованої Керчі, <b><a href="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html">перед виведенням на них проводилися ремонтні роботи</a></b>. Напередодні командувач ВМС України адмірал Ігор Воронченко повідомив, що повернуті катери та рейдовий буксир були в поганому стані – <b><a href="https://dt.ua/UKRAINE/u-vms-rozpovili-v-yakomu-stani-rf-povernula-ukrayinski-korabli-330309_.html">росіяни зняли з них навіть унітази, розетки та плафони</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3RoZWlucy5ydS8=">The Insider</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>