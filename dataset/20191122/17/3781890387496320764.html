<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743095"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T17:14:00+00:00"/>
    <meta property="og:title" content="สิงคโปร์แขวนคอประหารนักโทษมาเลย์"/>
    <meta property="og:description" content="สำนักงานทัณฑสถานสิงคโปร์ ดำเนินการประหารชีวิต ด้วยการแขวนคอ นักโทษชายคดียาเสพติดชาวมาเลเซีย เมื่อวันศุกร์ แม้จะได้รับการร้อขอให้ลดหย่อนโทษจากมาเลเซีย แต่ไม่เป็นผล"/>
  </head>
  <body>
    <article>
      <h1>สิงคโปร์แขวนคอประหารนักโทษมาเลย์</h1>
      <address>
        <time datetime="2019-11-22T17:14:00+00:00">22 Nov 2019, 17:14</time>
      </address>
      <p>
        <b>สำนักงานทัณฑสถานสิงคโปร์ ดำเนินการประหารชีวิต ด้วยการแขวนคอ นักโทษชายคดียาเสพติดชาวมาเลเซีย เมื่อวันศุกร์ แม้จะได้รับการร้อขอให้ลดหย่อนโทษจากมาเลเซีย แต่ไม่เป็นผล</b>
      </p>
      <p>สำนักข่าวเอเอฟพีรายงานจากประเทศสิงคโปร์ เมื่อวันที่ 22 พ.ย. ว่า สิงคโปร์ซึ่งได้ชื่อว่าเป็นประเทศที่มีการบังคับใช้กฎหมายอย่างเข้มงวด และสถิติอาชญากรรมต่ำ ยืนยันว่าโทษประหารชีวิต คือการป้องกันอาชญากรรมที่ได้ผล แม้จะมีเสียงเรียกร้องจากกลุ่มสิทธิมนุษยชน ให้ผ่อนคลายนโยบายลง<br/><br/>นายอับดุล เฮลมี อับดุล ฮาลิม ชาวมาเลเซีย ถูกศษลสิงคโปร์มีคำพิพากษาให้ลงโทษประหารชีวิต เมื่อปี พ.ศ. 2560 จากความผิดฐานลักลอบนำเฮโรอีนน้ำหนัก 16.56 กรัม จากมาเลเซียเข้าสู่สิงคโปร์ <br/><br/>นาย เอ็น. สุเรนดราน ตัวแทนกลุ่มนักกฎหมายเพื่อเสรีภาพ กลุ่มเอ็นจีโอที่เคลื่อนไหวเพื่อสิทธิมนุษยชนในมาเลเซีย กล่าวว่า การประหารชีวิตของสิงคโปร์ในครั้งนี้ "ไม่สมเหตุผลโดยสิ้นเชิง" นายฮาลิมเป็นเพียงแค่ผู้รับจ้างขนยาเสพติดระดับปลายแถว และปริมาณยาเสพติดที่ถูกจับกุม เกินเกณฑ์โทษประหารชีวิตของสิงคโปร์เพียงเล็กน้อย<br/><br/>ตามกฎหมายของสิงคโปร์ ผู้ที่ถูกจับกุมฐานมียาเสพติดประเภทเฮโรอีนในครอบครอบ น้ำหนักตั้งแต่ 15 กรัมขึ้นไป ต้องถูกลงโทษประหารชีวิตสถานเดียว<br/><br/>กฎหมายของมาเลเซียมีโทษประหารชีวิตเช่นกัน แต่รัฐบาลชุดใหม่แนวนโยบายปฏิรูป นำโดย ดร.มหาเธร์ โมฮัมหมัด ที่ชนะการเลือกตั้งพลิกความคาดหมายถล่มทลายเมื่อปีที่แล้ว กล่าวว่าจะผ่อนคลายนโยบาย ยกเลิกโทษประหารชีวิตสำหรับโทษทางอาญาบางข้อหา และปัจจุบันมาเลเซียอยู่ในระหว่างการระงับโทษประหารฯ <br/><br/>จากข้อมูลขององค์การนิรโทษกรรมสากล ปีที่แล้วสิงคโปร์ประหารชีวิตนักโทษรวมทั้งหมด 13 คน โดย 11 คนในจำนวนนี้เป็นนักโทษคดียาเสพติด.<br/><br/>เครดิตภาพ - Getty Images</p>
    </article>
  </body>
</html>