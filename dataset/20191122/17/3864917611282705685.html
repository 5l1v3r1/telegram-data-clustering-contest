<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2823784-novij-sklad-evrokomisii-pogodili-bez-predstavnika-britanii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T17:10:00+00:00"/>
    <meta property="og:title" content="Новий склад Єврокомісії погодили без представника Британії"/>
    <meta property="og:description" content="Посли Європейського Союзу в п'ятницю схвалили документ, який дозволить наступній Європейської комісії розпочати роботу в грудні без комісара від Великої Британії."/>
  </head>
  <body>
    <article>
      <h1>Новий склад Єврокомісії погодили без представника Британії</h1>
      <h2>Посли Європейського Союзу в п'ятницю схвалили документ, який дозволить наступній Європейської комісії розпочати роботу в грудні без комісара від Великої Британії.</h2>
      <address>
        <time datetime="2019-11-22T17:10:00+00:00">22 Nov 2019, 17:10</time>
      </address>
      <p>Про це повідомляє <a href="https://www.politico.eu/article/eu-ambassadors-pave-the-way-for-new-commission-to-start-work-in-december/">Politico</a>.</p>
      <p>«Посли Євросоюзу погодили документ, котрий дає змогу новій <a href="https://www.ukrinform.ua/tag-evrokomisia">Єврокомісії</a> розпочати свою роботу без представника Об’єднаного Королівства», - йдеться в повідомленні.</p>
      <p>Документ отримав лише кілька незначних змін. Один пункт, який був доданий послами, полягав в тому, що «ми підтверджуємо, що, хоча пропонується 27, Європейська комісія складається з кількості комісарів, рівної числу держав-членів».</p>
      <p>Усі країни ЄС, за винятком Британії, яка утрималася, підписали текст. Тепер він буде включений до порядку денного зустрічі міністрів розвитку ЄС у понеділок у якості так званої точки А, тобто буде схвалений для подальшого обговорення.</p>
      <p>Правові групи ЄС працюють над тим, щоб знайти рішення, яке зробить нову Комісію легітимною, навіть якщо вона не буде дотримуватися правила, згідно з яким має бути комісар від кожної країни.</p>
      <p>Єврокомісія встановила крайній термін опівночі 22 листопада для того, щоб британський уряд відповів на процедуру порушення законодавства ЄС через відмову висунути кандидатуру. Але досі Лондон не відповів і в Брюсселі впевнені, що відповіді не буде.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823756-unkera-vipisali-z-likarni-pisla-operacii.html">Юнкера виписали з лікарні після операції</a>
      </blockquote>
      <p>Нагадаємо, Європейський парламент 27 листопада проведе голосування за склад нової Європейської комісії під керівництвом Урсули фон дер Ляєн.</p>
      <p>Нова Єврокомісія мала розпочати роботу ще 1 листопада, але процес затвердження єврокомісарів затягнувся після того, як комітети Європарламенту відхилили кандидатури Франції, Румунії та Угорщини. Тепер нові кандидати від цих країн отримали схвалення.</p>
    </article>
  </body>
</html>