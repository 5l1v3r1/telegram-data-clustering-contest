<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191122_Fontos_valtozas_jon_a_jarulekfizetesnel_az_Orszaggyules_elott_a_javaslat"/>
    <meta property="og:site_name" content="HVG.hu"/>
    <meta property="article:published_time" content="2019-11-22T17:35:00+00:00"/>
    <meta property="og:title" content="Fontos változás jön a járulékfizetésnél, az Országgyűlés előtt a javaslat"/>
    <meta property="og:description" content="Az egységes járulék megegyezik a mostani négy járulék összegével, mégis kedvezőbb lesz a mostaninál."/>
  </head>
  <body>
    <article>
      <h1>Fontos változás jön a járulékfizetésnél, az Országgyűlés előtt a javaslat</h1>
      <address><time datetime="2019-11-22T17:35:00+00:00">22 Nov 2019, 17:35</time> by <a rel="author">MTI</a></address>
      <p>
        <b>Az egységes járulék megegyezik a mostani négy járulék összegével, mégis kedvezőbb lesz a mostaninál.</b>
      </p>
      <p>Új, egységes társadalombiztosítási járulékot vezet be a Pénzügyminisztérium törvényjavaslata, amelyet pénteken délután kezdett tárgyalni az Országgyűlés. Izer Norbert, a Pénzügyminisztérium adóügyekért felelős államtitkára a javaslat expozéjában elmondta: az előterjesztés a jobb átláthatóság érdekében egy törvényben foglalja össze a járulékszabályozásra vonatkozó összes rendelkezést, és olyan egyszerűsítésekre, módosításokra tesz javaslatot, amelyek kedvezőbbé, egyszerűbbé teszik a járulékfizetéssel kapcsolatos eljárásokat.</p>
      <p>A legfontosabb változások között említette, hogy <b>az eddigi négy helyett egyetlen járulékot kell majd a munkavállalók után fizetni. Ezt az új egységes társadalombiztosítási járulékot 18,5 százalékban határozzák meg, amely megegyezik a jelenleg hatályos négy járulék összegével.</b></p>
      <p>Az új egységes járulék mégis évi 7,5 milliárd forint megtakarítást jelenthet a vállalkozók számára, mert azt <b>a minimálbér után kell megfizetni</b>, míg jelenleg az egészségbiztosítási és a munkaerőpiaci járulékot legalább a minimálbér másfélszerese után fizetik az egyéni és társas vállalkozók. A befizetési és a bevallási kötelezettség egyszerűsítése pedig 325 ezer munkáltatónál jelent érdemi időmegtakarítást.</p>
      <p>2020. július 1-je után <b>munkaerőpiaci ellátásokra való jogosultságot szerezhetnek majd az őstermelők és a megbízási jogviszonyban dolgozók</b> is. Emellett - emelte ki Izer - szintén <b>jövő júliustól minden dolgozó nyugdíjast megillet majd a járulékmentesség</b>, ami átlagosan 14 százalékos jövedelememelkedést jelent az érintettek többsége számára. Hozzátette: a foglalkoztatót sem terhelné szociális hozzájárulási adó-fizetési kötelezettség, ha saját jogú nyugdíjast foglalkoztat. Így a munkát vállaló nyugdíjasok jövedelmét csak 15 százalékos szja terhelné.</p>
      <p>Elmondta: <b>a gyermekek után járó családi kedvezmény a jövőben a teljes 18,5 százalékos társadalombiztosítási járulék terhére érvényesíthető lesz</b>. Ezzel 1 milliárd forintot hagyunk a családok kasszájában - jegyezte meg.</p>
      <p>Az egészségügyi szolgáltatási járulékkal kapcsolatban a javaslat pontosabb szabályokat tartalmaz a visszaélések és a potyautas magatartás kiszűrése érdekében. Így <b>járulékfizetés nem teljesítése esetén, ha a tartozás meghaladja a havi járuléktétel háromszorosát, akkor a TAJ az egészségügyi szolgáltatás igénybevétele kapcsán érvénytelenné válna</b>, és térítésmentesen nem lehetne ellátást igénybe venni, míg a tartozást nem egyenlítik ki - mondta.</p>
      <p>Az államtitkár ezzel kapcsolatban ugyanakkor hangsúlyozta: a módosítások nem érintik azokat a biztosított embereket, akik munkaviszonyuk alapján válnak jogosulttá az ellátásokra, nem érintik továbbá a gyermekeket nevelőket, a kiskorúakat, a szociális alapon ellátásra jogosultakat és a sürgősségi ellátásra való jogosultságot sem.</p>
    </article>
  </body>
</html>