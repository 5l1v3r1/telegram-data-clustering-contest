<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/radu-afrim-va-lansa-in-decembrie-la-tnb-o-adaptare-libera-a-piesei-trei-surori-1922400022022019111719177750"/>
    <meta property="og:site_name" content="News.ro"/>
    <meta property="article:published_time" content="2019-11-22T17:00:02+00:00"/>
    <meta property="og:title" content="Radu Afrim va lansa în decembrie, la TNB, o adaptare liberă a piesei „Trei surori”"/>
    <meta property="og:description" content="Regizorul Radu Afrim va lansa pe 5 decembrie, la Teatrul Naţional Bucureşti, o adaptare liberă a piesei „Trei surori”, scrisă de Anton Cehov."/>
  </head>
  <body>
    <article>
      <h1>Radu Afrim va lansa în decembrie, la TNB, o adaptare liberă a piesei „Trei surori”</h1>
      <address><time datetime="2019-11-22T17:00:02+00:00">22 Nov 2019, 17:00</time> by <a rel="author">Patricia Marinescu</a></address>
      <p>
        <b>Regizorul Radu Afrim va lansa pe 5 decembrie, la Teatrul Naţional Bucureşti, o adaptare liberă a piesei „Trei surori”, scrisă de Anton Cehov.</b>
      </p>
      <p>După cinci spectacole realizate la TNB, între care „Pădurea spânzuraţilor”, care a avut premiera la finalul anului trecut, Radu Afrim pregăteşte „Trei surori”- un scenariu (ne)firesc de liber după Cehov, după cum îl descrie.</p>
      <p>Avanpremierele vor avea loc pe 3 şi 4 decembrie, iar premiera oficială - pe 5 decembrie, la ora 19.30.</p>
      <p>Radu Afrim va provoca din nou publicul, oferind un remix al unei piese clasice, o revitalizare extrem de actuală a unei poveşti spuse de sute de ori, un spectacol original şi şocant care îi va scoate pe spectatori din zona lor de confort.</p>
      <p>Afrim propune o viziune suprarealistă, amestec de absurd, comic, grotesc şi sensibilitate şi plasează povestea celor trei surori în România zilelor noastre.</p>
      <p>„Mi-am permis să citesc gândurile celor trei surori. Şi ale lui Andrei. Şi să le transcriu cuvânt cu cuvânt. Adică am mâzgălit tăcerea dintre vorbele lor vechi de peste o sută de ani. Oamenii mei gândesc non stop. Sunt bolnavi de gânduri. <i>No spleen</i>. Şi ideal ar fi ca ei să acţioneze. Deja încep să acţioneze. Mi-am permis mai multe lucruri. Le-aş numi intervenţii în natură (aproape) moartă. Sau puţină adrenalină în vivariu. Şi cu toate astea n-am reuşit să le schimb destinul. Să iau acest detaliu ca pe un eşec al meu?”, a transmis Radu Afrim.</p>
      <p>Distribuţia este alcătuită din Raluca Aprodu, Natalia Călin, Flavia Giurgiu, Marius Manole, Emilian Oprea, Istvan Teglas, Irina Movilă, Ada Galeş, Ciprian Nicula, Florin Călbăjos.</p>
      <figure>
        <img src="https://i0.1616.ro/media/2/2701/33658/19177750/2/foto-1-2-trei-surori.jpg?width=540"/>
      </figure>
      <p>Irina Moscu s-a ocupat de scenografie, Andrei Cozlac – de video design şi Călin Ţopa – de sound design.</p>
      <p>Următoarele reprezentaţii vor avea loc în zilele de 28 şi 29 decembrie 2019, de la ora 19.30.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>