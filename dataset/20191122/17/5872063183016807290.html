<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/oikonomia/1561026/proupologismos-2020-aisiodoxia-gia-ta-esoda/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T17:27:34+00:00"/>
    <meta property="og:title" content="Προϋπολογισμός 2020: Αισιοδοξία για τα έσοδα"/>
    <meta property="og:description" content="Αναφορές σε πηγές εσόδων που δεν… ευδοκίμησαν κατά το παρελθόν"/>
  </head>
  <body>
    <article>
      <h1>Προϋπολογισμός 2020: Αισιοδοξία για τα έσοδα</h1>
      <address>
        <time datetime="2019-11-22T17:27:34+00:00">22 Nov 2019, 17:27</time>
      </address>
      <p>
        <b>Αναφορές σε πηγές εσόδων που δεν… ευδοκίμησαν κατά το παρελθόν</b>
      </p>
      <p>Σε πνεύμα... άκρατης αισιοδοξίας κινείται <a href="https://www.neakriti.gr/article/oikonomia/1560900/proupologismos-2020-katatithetai-simera-sti-vouli/">ο προϋπολογισμός του 2020,</a> καθώς η κυβέρνηση περιμένει ότι θα αυξήσει κατά 773 εκατ. περίπου τα φορολογικά έσοδα, όχι από συγκεκριμένους φόρους ή παρεμβάσεις, αλλά κυρίως μέσω ΦΠΑ λόγω της ανάπτυξης της οικονομίας και του περιορισμού της παραοικονομίας, καθώς και από τον φόρο εισοδήματος φυσικών προσώπων μέσω της αύξησης της απασχόλησης και της καταπολέμησης της φοροδιαφυγής.</p>
      <p>Βεβαίως, τέτοιου είδους αναφορές υπήρχαν σε... πολλούς προϋπολογισμούς του παρελθόντος, αλλά πάντα αποδεικνύονταν... φρούδες ελπίδες.</p>
      <p>Κατά τα λοιπά, ο προϋπολογισμός υλοποιεί τις σημαντικές υπέρ των επιχειρηματιών παρεμβάσεις της κυβέρνησης, η οποία κυριολεκτικά έδωσε... γη και ύδωρ, δίνοντας και μια σημαντική “αβάντα” στους ελεύθερους επαγγελματίες και αφήνοντας στην άκρη οποιαδήποτε θετική παρέμβαση για τους μισθωτούς και τα μικρότερα εισοδήματα.</p>
      <p>Ειδικότερα, από τα στοιχεία του προϋπολογισμού προκύπτουν τα εξής:</p>
      <p>- Το σύνολο των φορολογικών εσόδων προβλέπεται να διαμορφωθεί το 2020 στα 52,165 δισ. ευρώ, έναντι 51,392 δισ. ευρώ φέτος. Προβλέπεται, δηλαδή, αύξηση της τάξης των 773 εκατ. ευρώ.</p>
      <p>- Το μεγαλύτερο μέρος της αύξησης των φορολογικών εσόδων θα προέλθει από τον Φόρο Προστιθέμενης Αξίας. Συγκεκριμένα, το 2020 προβλέπεται να εισπραχθούν από τον ΦΠΑ 18,276 δισ. ευρώ, από 17,801 φέτος. Πρόκειται για μια αύξηση της τάξης των 475 εκατ. ευρώ.</p>
      <p>- Σημαντική προβλέπεται να είναι η αύξηση των φορολογικών εσόδων και από τον φόρο εισοδήματος φυσικών προσώπων. Τον επόμενο χρόνο αναμένεται να εισπραχθούν από τον φόρο εισοδήματος 11,415 δισ. ευρώ, από 11,092 δισ. ευρώ που προβλέπεται να εισπραχθούν φέτος. Πρόκειται, δηλαδή, για μια αύξηση της τάξης των 323 εκατ. ευρώ.</p>
      <p>- Μεγάλη θα είναι η μείωση στα φορολογικά έσοδα από τον φόρο εισοδήματος νομικών προσώπων, λόγω της μείωσης του εταιρικού φορολογικού συντελεστή από το 28% στο 24%. Το 2020 αναμένεται να εισπραχθούν 4,017 δισ. ευρώ, από 4,463 που προβλέπεται να εισπραχθούν φέτος.</p>
      <p>Ο νέος προϋπολογισμός ενσωματώνει 8 σημαντικές φορολογικές παρεμβάσεις ελάφρυνσης. Πρόκειται για:</p>
      <p>* Τη μετάπτωση από το 24% στον χαμηλό συντελεστή ΦΠΑ του 13% των ειδών βρεφικής ηλικίας και των κρανών ασφαλείας.</p>
      <p>* Τη θέσπιση νέας φορολογικής κλίμακας φυσικών προσώπων με μείωση του εισαγωγικού συντελεστή φορολογίας εισοδήματος στο 9% και αύξηση του αφορολόγητου ορίου για κάθε παιδί. Μισθωτοί και συνταξιούχοι θα δουν την (ελάχιστη, ωστόσο, αφού έχουν το αφορολόγητο) ελάφρυνση από την Πρωτοχρονιά μέσω της μείωσης της παρακράτησης φόρου εισοδήματος, ενώ οι ελεύθεροι επαγγελματίες από το εκκαθαριστικό του 2021.</p>
      <p>* Τη μείωση των ασφαλιστικών εισφορών εργαζομένων πλήρους απασχόλησης κατά περίπου μία μονάδα βάσης (1%) από τον Ιούλιο 2020.</p>
      <p>* Τη μείωση του φόρου εισοδήματος Νομικών Προσώπων από 28% στο 24% από τη χρήση του 2019.</p>
      <p>* Τη μείωση της φορολογίας των κερδών που θα διανεμηθούν το 2020 από 10% σε 5%.</p>
      <p>* Την αναστολή του ΦΠΑ στις νέες οικοδομές για τρία (3) έτη και του φόρου υπεραξίας ακινήτων.</p>
      <p>* Την επιστροφή του 40% των δαπανών για ανακαινίσεις, ενεργειακή, αισθητική και λειτουργική αναβάθμιση κτηρίων, που εξοφλούνται με ηλεκτρονικά μέσα πληρωμής, η οποία δε θα επιφέρει επιπλέον δημοσιονομική επιβάρυνση στον προϋπολογισμό του 2020.</p>
      <p>- Παροχή επιδόματος 2.000 ευρώ για κάθε παιδί που γεννιέται.</p>
      <p>Το δημοσιονομικό κόστος των παραπάνω παρεμβάσεων αναλύονται ως εξής:</p>
      <p>- Τα είδη βρεφικής ηλικίας και τα κράνη ασφαλείας στον χαμηλό συντελεστή ΦΠΑ θα προσφέρουν όφελος στα νοικοκυριά 12 εκατ. ευρώ.</p>
      <p>- Η αναμόρφωση φορολογίας εισοδήματος φυσικών προσώπων με εισαγωγικό συντελεστή 9% και αύξηση του αφορολόγητου για κάθε τέκνο θα μειώσει το φορολογικό βάρος κατά 281 εκατ. ευρώ.</p>
      <p>- Η μείωση ασφαλιστικών εισφορών για απασχολούμενους πλήρους απασχόλησης θα φέρει ελάφρυνση 123 εκατ. ευρώ.</p>
      <p>- Η μείωση φόρου εισοδήματος Νομικών Προσώπων από το 28% στο 24% θα κοστίσει στον προϋπολογισμό 541 εκατ. ευρώ.</p>
      <p>- Η μείωση φορολογίας διανεμόμενων κερδών (μερισμάτων) από το 10% σε 5% θα στοιχίσει 75 εκατ. ευρώ.</p>
      <p>- Η αναστολή ΦΠΑ στις νέες οικοδομές για 3 έτη θα κοστίσει 26 εκατ. ευρώ, ενώ η αναστολή του φόρου υπεραξίας ακινήτων για 3 έτη και η επιστροφή δαπανών για ανακαινίσεις και αναβάθμιση κτηρίων δε θα έχουν δημοσιονομικό κόστος το 2020.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/1557281/proupologismos-2020-katatethike-sti-vouli-to-proshedio-ti-perilamvanei/"/>
      </related>
    </article>
  </body>
</html>