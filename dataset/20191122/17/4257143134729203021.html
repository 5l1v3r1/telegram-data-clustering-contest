<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/skardelli-gyorgy-az-uj-puskas-arena-egyedulallo-eselyt-jelent-a-regioban"/>
    <meta property="og:site_name" content="infostart"/>
    <meta property="article:published_time" content="2019-11-22T17:33:18+00:00"/>
    <meta property="og:title" content="Skardelli György: az új Puskás Aréna egyedülálló esélyt jelent a régióban"/>
    <meta property="og:description" content="A múltból átemelt elemek fontos funkciót töltenek be az új Puskás Arénában – fogalmazott az InfoRádió műsorában Skardelli György Ybl-díjas építész, aki szerint az új létesítménnyel Budapestnek – a régióban egyedülálló módon – esélye nyílt Bajnokok Ligája-döntő rendezésére."/>
  </head>
  <body>
    <article>
      <h1>Skardelli György: az új Puskás Aréna egyedülálló esélyt jelent a régióban</h1>
      <address><time datetime="2019-11-22T17:33:18+00:00">22 Nov 2019, 17:33</time> by <a rel="author">Infostart / InfoRádió - Király István Dániel</a></address>
      <h3>A múltból átemelt elemek fontos funkciót töltenek be az új Puskás Arénában – fogalmazott az InfoRádió műsorában Skardelli György Ybl-díjas építész, aki szerint az új létesítménnyel Budapestnek – a régióban egyedülálló módon – esélye nyílt Bajnokok Ligája-döntő rendezésére.</h3>
      <p>Nem akart egy teljesen új megjelenésű, szupermodern kinézetű stadiont építeni az egykori Népstadion helyére a Puskás Aréna vezető tervezője, azért, hogy továbbörökítse a korábbi épület egyes ikonikus, vagy éppen fontos elemeit – mondta el az InfoRádió műsorában Skardelli György. Meg akarták újítani a régi épületet, megtartva az eredetiből annyit, amennyit csak lehet. Mint fogalmazott, "akkor tudunk egyedit alkotni, ha a jövőbe mutató kortárs építészetet ötvözni tudjuk a múltból átemelt elemekkel". Végül kiderült – tette hozzá az Ybl-díjas építész – tulajdonképpen csak a toronyépületet lehet megtartani.</p>
      <figure>
        <img src="https://infostart.hu/images/site/articles/inline/2019/11/1574415024-O3JWb7xaO_md.jpg"/>
        <figcaption>Lépcsőház a Puskás Arénában az avatás napján. MTI/Illyés Tibor</figcaption>
      </figure>
      <p>A pilonok formavilágának megtartása sokkal több volt, mint nosztalgia, fogalmazott a tervező. "Való igaz, megidézi a régi stadiont. De van egy másik, talán még fontosabb indok is, amiért megtartottuk, hogy ezek rendkívül jól szolgálták a több tízezres tömegnek a mozgatását az épületen belül – magyarázta a szakember. – Ez megint egy olyan dolog, bizony, a több évtizedes stadionlátogató tapasztalataimból való – jegyezte meg –, ha az ember mondjuk egy 30 méteres magasságból le akar jutni, jó érzés, ha mindig pontosan látja, hogy milyen messze van attól a szinttől, ahova el akar jutni."</p>
      <p>A tervezéskor nemzetközi példákat vettek figyelembe, egyebek közt elutaztak Lengyelországba, az akkori Európa-bajnokság helyszíneire a stadionok tanulmányozására. Az interneten sok új stadiont vizsgáltak meg, és fontosnak tartották az UEFA javaslatcsomagját is, amelyben a kialakításra adnak olykor kötelező érvényű ajánlásokat, például arról, hogy minden ülőhelyről teljes rálátásnak kell lennie a pályára.</p>
      <figure>
        <img src="https://infostart.hu/images/site/articles/inline/2019/11/1574415018-749xwCf9y_md.jpg"/>
        <figcaption>Budapest, 2019. november 18. MTI/Szigetváry Zsolt</figcaption>
      </figure>
      <p>"Nincs két egyforma stadion a világban. Ez egy érdekes dolog, pedig az ember azt gondolná, hogy miután ezeknek nagyon funkcionálisnak kell lenniük, és mégiscsak, a legújabb stadionok hasonló nagyságrendűek, esetleg kicsit kisebbek, mint a Puskás Aréna, hogy létezik valamilyen standard. De igazság szerint mindegyik kicsit más – fogalmazott az Ybl-díjas építész.</p>
      <p>Skardelli György megfogalmazása szerint akkor végeztek jó munkát, ha a modern elemek között a múltból átemelt megoldások nem szembetűnőek és senki nem érzi erőltetettnek.</p>
      <h4>Atlétikai stadion?</h4>
      <p>A szakember az InfoRádió Aréna című műsorában arra is kitért, hogy szerinte szükség lenne atlétikai stadionra Budapesten, jelezve, a FIFA és UEFA előírásai nem tették lehetővé, hogy labdarúgópálya körül atlétikai verseny rendezéséhez használható futókört alakítsanak ki az új arénában.</p>
      <p>Az UEFA és FIFA e tekintetben rendkívül sarkosan fogalmaz: számunkra az elsődleges szempont, hogy a stadionban ülő összes néző a lehető legközelebb foglaljon helyet a küzdőtérhez, magyarázta. Van lehetőség természetesen a nézőteret távolabbra helyezni, viszont úgy fennáll a kockázata, hogy az említett szövetségek nem fognak oda eseményt vezényelni.</p>
      <figure>
        <img src="https://infostart.hu/images/site/articles/inline/2019/11/1574415161-imnazdo3Z_md.jpg"/>
        <figcaption>Az új létesítmény, amely a futballmérkőzések mellett többek között koncertek, világkongresszusok rendezésével a turizmust is növeli majd, a korábbi Népstadion helyén épült fel két és fél év alatt, részben hasznosítva annak elemeit. MTI/KKBK</figcaption>
      </figure>
      <blockquote>"Márpedig nekünk az volt a célunk, ha már egy ilyen úgynevezett prémiumszintű stadiont megvalósítunk, akkor ebben mindent lehessen rendezni", így például BL-döntőt, amire alkalmas az új Puskás Aréna, ebből a tekintetből pedig a régióban teljesen egyedülálló az ország"</blockquote>
      <p>– tette hozzá.</p>
      <p>A Dél-Ferencváros–Csepel határában tervezett atlétikai stadion 15 ezres befogadóképességű lenne, amit mobillelátókkal akár 55 ezresre is bővíthetnének. A beruházással ráadásul ebbe a rozsdaövezetbe is új életet lehetne vinni, mondta a stadion tervpályázatának zsűrijében is helyet foglaló építész. "Nagyon jót tenne egy ilyen létesítmény, ezért</p>
      <blockquote>nem véletlen, hogy a csepeliek támogatják.</blockquote>
      <p>Számunkra mindenképpen egy olyan fejlesztést hozna, közlekedésben, infrastruktúrában, amit maga a városrész is élvezne, nemcsak a létesítmény – fogalmazott.</p>
      <p>A Puskás Aréna közvetlen környékéről Skardelli György azt mondta, az egységes egésszé formálható, a mindennapok sportközpontjává tehető. Egykor sokan futottak a dromosz körül, ahol egy futókör volt található. Mint fogalmazott, amikor csak lehetősége volt, azt hangoztatta, hogy vissza kell állítani azt a tömegsportéletet, ami itt megvolt.</p>
      <p>Az Ybl-díjas építész azt mondta, míg a korábbi Népstadion szerkezete 50 évet bírt, az új Puskás Aréna élettartama 100 év.</p>
      <figure>
        <iframe src="https://www.youtube.com/embed/688DYOBXQjQ" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/7uOiwOGv2Zg" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI/Illyés Tibor</i>
      </p>
      <p>
        <b>Kapcsolódó hang</b>
      </p>
      <p>Skardelli György 1.</p>
      <figure>
        <audio src="https://infostart.hu/audio/00005/000053f2b.mp3"/>
      </figure>
      <p> </p>
      <p>Skardelli György 2.</p>
      <figure>
        <audio src="https://infostart.hu/audio/00005/000053f4b.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/22/orban-viktor-ez-az-elmult-tiz-ev-legnagyobb-diplomaciai-sikere"/>
        <a href="https://infostart.hu/sport/2019/11/18/maris-itt-az-uj-puskas-arena-masodik-meccse"/>
        <a href="https://infostart.hu/sport/2019/11/16/orban-viktor-igy-latta-a-puskas-arena-megnyitojat"/>
        <a href="https://infostart.hu/sport/2019/11/16/orban-viktor-a-puskas-arenaban-otven-evig-mondtak-hogy-nem-lehet"/>
        <a href="https://infostart.hu/sport/2019/11/15/elo-a-puskas-arenabol-magyarorszag-uruguay"/>
        <a href="https://infostart.hu/sport/2019/11/15/oriasi-rendori-keszultseg-a-puskas-arena-korul-bent-meg-a-feszultseg"/>
      </related>
    </article>
  </body>
</html>