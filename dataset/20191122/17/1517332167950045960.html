<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/eutanasia-la-sentenza-della-consulta-su-dj-fabo-nessun-obbligo-per-i-medici/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T17:57:21+00:00"/>
    <meta property="og:title" content="Eutanasia, la sentenza della Consulta su Dj Fabo: “Nessun obbligo per i medici”"/>
    <meta property="og:description" content="La Consulta ha escluso, per alcuni casi, la punibilità dell'aiuto al suicidio, che non crea, comunque, 'alcun obbligo di procedere a tale aiuto per i medici'. È quanto si legge nelle motivazioni della pronuncia della Corte sul caso di Dj Fabo e sul processo nei confronti di Marco Cappato, con la sentenza che ritiene non punibile chi aiuta al suicidio."/>
  </head>
  <body>
    <article>
      <h1>Eutanasia, la sentenza della Consulta su Dj Fabo: “Nessun obbligo per i medici”</h1>
      <h2>La Consulta ha escluso, per alcuni casi, la punibilità dell’aiuto al suicidio, che non crea, comunque, “alcun obbligo di procedere a tale aiuto per i medici”. È quanto si legge nelle motivazioni della pronuncia della Corte sul caso di Dj Fabo e sul processo nei confronti di Marco Cappato, con la sentenza che ritiene non punibile chi aiuta al suicidio.</h2>
      <address><time datetime="2019-11-22T17:57:21+00:00">22 Nov 2019, 17:57</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>I medici non sono obbligati a procedere nella direzione dell’<b>aiuto al suicidio</b>. A stabilirlo è la pronuncia con cui la <b>Consulta</b> ha escluso, per alcuni casi, la punibilità dell’aiuto al suicidio, che non crea, quindi, “<i>alcun obbligo di procedere a tale aiuto in campo ai medici</i>”. Sono queste le parole che si leggono nelle motivazioni della sentenza sul fine vita che la Corte ha depositato oggi. Quindi, spetta “<i>alla coscienza del singolo medico scegliere se prestarsi o no ad esaudire la richiesta del malato</i>”. <a href="https://www.fanpage.it/politica/fine-vita-la-consulta-da-ragione-a-cappato-non-e-punibile-laiuto-al-suicidio/">La sentenza della Consulta</a> nasce dal processo a Marco Cappato per il suicidio assistito di Dj Fabo, con i giudici milanesi che avevano sollevato la questione di costituzionalità della norma.</p>
      <p><b>Non è punibile chi aiuta al suicidio</b>, si legge ancora, “<i>una persona tenuta in vita da trattamenti di sostegno vitale e affetta da una patologia irreversibile, fonte di intollerabili sofferenze fisiche o psicologiche, ma che resta pienamente capace di prendere decisioni liberi e consapevoli</i>”. Una non punibilità che vale solo a determinate condizioni, a partire da quella che viene definita una “<i>procedura medicalizzata</i>”. A verificare queste condizioni deve essere, inoltre, una struttura pubblica del Servizio sanitario nazionale.</p>
      <p><b>Riguardo alle condizioni mediche</b> del paziente, secondo la Consulta esiste una “<i>circoscritta area</i>” in cui l’incriminazione dell’aiuto al suicidio “<i>non è conforme a Costituzione</i>”. Sono i casi in cui “<i>l’aiuto riguarda una persona tenuta in vita da trattamenti di sostegno vitale e affetta da una patologia irreversibile, fonte di intollerabili sofferenze fisiche o psicologiche, ma che resta pienamente capace di prendere decisioni libere e consapevoli</i>”. In ogni caso, l’incriminazione dell’aiuta al suicidio “<i>non è, di per sé, in contrasto con la Costituzione, ma è giustificata da esigenze di tutela del diritto alla vita, specie delle persone più deboli e vulnerabili, che l’ordinamento intende proteggere evitante interferenze esterne in una scelta estrema e irreparabile, come quella del suicidio</i>”. Secondo la Corte l’esigenza “<i>di garantire la legalità costituzionale deve prevalere su quella di lasciare spazio alla discrezionalità del legislatore</i>”. E quindi la Corte deve preoccuparsi di evitare vuoti di disciplina “<i>ricavando i criteri di riempimento in attesa dell’intervento del Parlamento</i>”.</p>
    </article>
  </body>
</html>