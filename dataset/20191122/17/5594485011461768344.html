<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/shofori-vnimanie-gsta-mgla-i-obilen-snegovalezh-na-vitinya_news710839.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T17:40:00+00:00"/>
    <meta property="og:title" content="Шофьори, внимание! Гъста мъгла и обилен снеговалеж на Витиня"/>
    <meta property="og:description" content="Истинската зима започна в Пампорово"/>
  </head>
  <body>
    <article>
      <h1>Шофьори, внимание! Гъста мъгла и обилен снеговалеж на Витиня</h1>
      <h2>Истинската зима започна в Пампорово</h2>
      <address>
        <time datetime="2019-11-22T17:40:00+00:00">22 Nov 2019, 17:40</time>
      </address>
      <p>https://blitz.bg/obshtestvo/regioni/shofori-vnimanie-gsta-mgla-i-obilen-snegovalezh-na-vitinya_news710839.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574436432-zhzhzh.jpg"/>
        <figcaption>Снимка: bTV</figcaption>
      </figure>
      <p><b>Шофьорите трябва да се движат с повишено внимание по автомагистрала „Хемус“ в района на Витиня поради мъгла и обилен снеговалеж. </b><br/><br/>Това съобщиха от пресцентъра на Агенция „Пътна инфраструктура“.</p>
      <p>Както синоптиците обещаха, на места дъждовете преминаха в сняг. Истинската зима започна в Пампорово, където вече има образувана снежна покривка. Лифтовете в курорта обаче все още не работят, пише marica.bg. Бял е и върхът Алеко. </p>
      <p>Предупредителен жълт код за обилни валежи е обявен в 12 области в страната. В Благоевград, Смолян, Пазарджик, Хасково, Кърджали, Стара Загора, Пловдив, Ловеч, Габрово, Велико Търново, Плевен и София-град количествата на валежите ще са между 20 и 35 л/кв.м, а в планинските части могат да достигнат и до 50 л/кв.м.</p>
      <p>Над планините ще е облачно с валежи от дъжд, по-значителни в Рило-Родопската област и на места в централните райони на Стара планина. Над около 1700 м дъждът ще преминава в сняг.<br/><br/>Ще духа умерен и временно силен югоизточен вятър. Максимална температура на 1200 метра - около 4 градуса, на 2000 метра - около 1 градус.<br/><br/>Спасителите предупреждават, че при излизане в планината туристите трябва да са добре екипирани, да спазват предварително уточнения маршрут и да носят в себе си заредени мобилни телефони. </p>
      <p>През почивните дни облачността ще се задържи значителна, но валежи ще има на малко места и ще са предимно слаби. Вятърът ще отслабне, ще се задържи от североизток, по Черноморието - от север-североизток.<br/><br/>Минимални температури и през двата дни - предимно между 3 и 8 градуса. В събота дневните в Северна България ще са без особен дневен ход, в Южна максимални - между 8 и 13 градуса. В неделя слабо ще се затопли.</p>
    </article>
  </body>
</html>