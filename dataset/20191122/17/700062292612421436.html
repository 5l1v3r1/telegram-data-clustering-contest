<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714767-samos-archisan-oi-paraithseis-sto-dhmo-gia-th-nea-domh-prosfygon.html"/>
    <meta property="og:site_name" content="madata.gr"/>
    <meta property="article:published_time" content="2019-11-22T17:11:00+00:00"/>
    <meta property="og:title" content="Σάμος: Άρχισαν οι παραιτήσεις στο Δήμο για τη νέα δομή προσφύγων"/>
    <meta property="og:description" content="Την παραίτησή του υπέβαλε το μεσημέρι της Παρασκευής o επικεφαλής της παράταξης «Πορεία Ευθύνης», Αντώνης Σίμος. Όπως αναφέρει υποβάλει την παραίτησή του σε υλοποίηση της"/>
  </head>
  <body>
    <article>
      <h1>Σάμος: Άρχισαν οι παραιτήσεις στο Δήμο για τη νέα δομή προσφύγων</h1>
      <address>
        <time datetime="2019-11-22T17:11:00+00:00">22 Nov 2019, 17:11</time>
      </address>
      <p>Την παραίτησή του υπέβαλε το μεσημέρι της Παρασκευής o επικεφαλής της παράταξης «Πορεία Ευθύνης», Αντώνης Σίμος. Όπως αναφέρει υποβάλει την παραίτησή του σε υλοποίηση της απόφασης που έλαβε το δημοτικό συμβούλιο περί παραιτήσεων των μελών του, προκειμένου να αναγκάσει την Κυβέρνηση να άρει τα μέτρα που εξήγγειλε για τη διαχείριση του μεταναστευτικού στο ακριτικό νησί μας.</p>
      <p>Ο κ. Αντώνης Σίμος νείχε την εποπτεία παρακολούθησης υλοποίησης των τεχνικών έργων καθώς και τον συντονισμό δράσεων σχετικών με το μεταναστευτικό-προσφυγικό ζήτημα.</p>
      <p>Στο μεταξύ την παραίτηση του ιδίου και των συμβούλων της παράταξής του σε περίπτωση που μέχρι τη Δευτέρα δεν υπάρχει δέσμευση σχετικά με την αλλαγή των αποφάσεων της Κυβέρνησης ανακοίνωσε μέσω του προφίλ του στο facebook και ο επικεφαλής της παράταξης «Όλοι μαζί για τη Σάμο», Νίκος Κατρακάζος.</p>
      <p>Ο επικεφαλής της παράταξης αναφέρει πως το ζήτημα αφορά το  μέλλον του τόπου μας και των παιδιών μας και οι ευθύνες είναι ιστορικές για όλους μας.</p>
      <p>Όπως δήλωσε: «Επειδή ακούω διάφορα σχετικά με την απόφαση παραίτησης μας. Σε ότι αφορά εμένα και την παράταξη μας. Ανεξάρτητα το τι θα κάνει η δημοτική αρχή εάν μέχρι Δευτέρα δεν έχουμε σαφή δέσμευση σχετικά με την αλλαγή των αποφάσεων που όλοι μαζί καταδικάσαμε,την Τρίτη θα υποβαλουμε εγγράφως όλοι μας -αναφερομαι στην παράταξη μας- τις παραιτήσεις μας. Το ζήτημα αφορά το μέλλον του τόπου μας και των παιδιών μας οι ευθύνες είναι ιστορικές για όλους μας».</p>
      <p>Στο μεταξύ χθες το βράδυ, τη διαβεβαίωση ότι στο κέντρο υποδοχής που θα δημιουργηθεί στην Ανατολική Σάμο θα φιλοξενηθούν μέχρι 5.000 πρόσφυγες και όχι περισσότεροι έδωσε σήμερα ο υπουργός Εσωτερικών, Τάκης Θεοδωρικάκος, στον δήμαρχο, Γιώργο Στάντζο, που εξέφρασε την πρόθεσή του να παραιτηθεί, μετά τα νέα κυβερνητικά μέτρα που ανακοινώθηκαν για την Σάμο.</p>
      <p>"Δήμαρχε, τα προβλήματα δε λύνονται με παραιτήσεις. Είμαστε όλοι από την ίδια πλευρά του λόφου. Θα σε στηρίξουμε και θα στηρίξουμε και τη Σάμο με όλες τις δυνάμεις μας" είπε, σύμφωνα με πληροφορίες, ο κ. Θεοδωρικάκος στον κ. Στάντζο.</p>
      <p>Ο υπουργός Εσωτερικών διαβεβαίωσε τον δήμαρχο ότι η δομή για τους πρόσφυγες και μετανάστες θα φιλοξενεί μέχρι 5.000 ανθρώπους, αφήνοντας να εννοηθεί ότι μπορεί να είναι και λιγότεροι.</p>
      <p>Μετά την τηλεφωνική επικοινωνία και τις διαβεβαιώσεις του κ. Θεοδωρικάκου, σύμφωνα με πληροφορίες ο δήμαρχος εξετάζει εκ νέου το ενδεχόμενο της παραίτησης, με πιο πιθανό σενάριο να μην την υποβάλει αναφέρουν τοπικά μέσα. Ξεκαθαρίζει, πάντως, ότι δεν πρόκειται για γίνει δεκτή η δημιουργία προαναχωρησιακού κέντρου με πάνω από 5.000 μετανάστες στη Σάμο.</p>
      <p>
        <a href="https://www.thetoc.gr/koinwnia/article/samos-arxisan-oi-paraitiseis-sto-dimo-gia-ti-nea-domi-prosfugwn">thetoc</a>
      </p>
    </article>
  </body>
</html>