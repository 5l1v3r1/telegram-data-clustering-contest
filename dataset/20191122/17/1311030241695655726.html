<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625811/%E0%A6%9F%E0%A7%87%E0%A6%95%E0%A6%A8%E0%A6%BE%E0%A6%AB%E0%A7%87-%E0%A6%B8%E0%A7%87%E0%A6%A4%E0%A7%81%E0%A6%B0-%E0%A6%A8%E0%A6%BF%E0%A6%9A-%E0%A6%A5%E0%A7%87%E0%A6%95%E0%A7%87-%E0%A6%B0%E0%A7%8B%E0%A6%B9%E0%A6%BF%E0%A6%99%E0%A7%8D%E0%A6%97%E0%A6%BE-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-22T17:42:00+00:00"/>
    <meta property="og:title" content="টেকনাফে সেতুর নিচ থেকে রোহিঙ্গা যুবকের লাশ উদ্ধার"/>
    <meta property="og:description" content="কক্সবাজারের টেকনাফ উপজেলায় সেতুর নিচ থেকে মোহাম্মদ হাসান (৩২) নামে এক রোহিঙ্গা যুবকের লাশ উদ্ধার করেছে পুলিশ। উপজেলার হ্নীলা ইউনিয়নের কক্সবাজার-টেকনাফ আঞ্চলিক সড়কের দমদমিয়া ১৪ নম্বর সেতুর নিচ থেকে শুক্রবার রাত নয়টার দিকে লাশটি উদ্ধার করা হয়।"/>
  </head>
  <body>
    <article>
      <h1>টেকনাফে সেতুর নিচ থেকে রোহিঙ্গা যুবকের লাশ উদ্ধার</h1>
      <address><time datetime="2019-11-22T17:42:00+00:00">22 Nov 2019, 17:42</time> by <a rel="author">প্রতিনিধি, টেকনাফ, কক্সবাজার</a></address>
      <p>কক্সবাজারের টেকনাফ উপজেলায় সেতুর নিচ থেকে মোহাম্মদ হাসান (৩২) নামে এক রোহিঙ্গা যুবকের লাশ উদ্ধার করেছে পুলিশ। উপজেলার হ্নীলা ইউনিয়নের কক্সবাজার-টেকনাফ আঞ্চলিক সড়কের দমদমিয়া ১৪ নম্বর সেতুর নিচ থেকে শুক্রবার রাত নয়টার দিকে লাশটি উদ্ধার করা হয়।</p>
      <p>পুলিশ জানিয়েছে, রাত নয়টার দিকে কয়েকজন কাঠুরে রক্তাক্ত অবস্থায় এক ব্যক্তিকে পড়ে থাকতে দেখে পুলিশে খবর দেন। পরে পুলিশ সেখানে গিয়ে ক্ষতবিক্ষত অবস্থায় মরদেহটি উদ্ধার করে। পরে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন।</p>
      <p>উপজেলা স্বাস্থ্য কমপ্লেক্সের জরুরি বিভাগের চিকিৎসক শোভন দাস প্রথম আলোকে বলেন, রাত সোয়া নয়টার দিকে পুলিশ এক যুবককে হাসপাতালে নিয়ে আসে। তাঁর শরীরের বিভিন্ন জায়গায় একাধিক ছুরির আঘাতের চিহ্ন রয়েছে। হাসপাতালে আনার আগেই ওই যুবকের মৃত্যু হয়েছে।</p>
      <p>টেকনাফ মডেল থানার ভারপ্রাপ্ত কর্মকর্তা (ওসি) প্রদীপ কুমার দাশ প্রথম আলোকে বলেন, ময়নাতদন্তের জন্য লাশটি কক্সবাজার সদর হাসপাতালের মর্গে পাঠানোর প্রক্রিয়া চলছে। ধারণা করা হচ্ছে, বিরোধের জেরে ছুরিকাঘাতে তাঁকে হত্যা করা হয়েছে।</p>
    </article>
  </body>
</html>