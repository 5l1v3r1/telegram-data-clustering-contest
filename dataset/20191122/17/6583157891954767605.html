<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/kolejny-przejazd-kolejowy-zostanie-zamkniety-kierowcow-czekaja-objazdy/"/>
    <meta property="og:site_name" content="lublin112.pl"/>
    <meta property="article:published_time" content="2019-11-22T17:07:00+00:00"/>
    <meta property="og:title" content="Kolejny przejazd kolejowy zostanie zamknięty. Kierowców czekają objazdy"/>
    <meta property="og:description" content="Przez weekend, od 29 listopada do 2 grudnia zamknięty dla ruchu pojazdów zostanie przejazd kolejowy w Motyczu. Znajduje się on na drodze, która biegnie od strony Lublina przez Motycz, Sporniak do Wojciechowa."/>
  </head>
  <body>
    <article>
      <h1>Kolejny przejazd kolejowy zostanie zamknięty. Kierowców czekają objazdy</h1>
      <address>
        <time datetime="2019-11-22T17:07:00+00:00">22 Nov 2019, 17:07</time>
      </address>
      <p>
        <b>Przez weekend, od 29 listopada do 2 grudnia zamknięty dla ruchu pojazdów zostanie przejazd kolejowy w Motyczu. Znajduje się on na drodze, która biegnie od strony Lublina przez Motycz, Sporniak do Wojciechowa.</b>
      </p>
      <p>W piątek 29 listopada w godzinach wieczornych zamknięty zostanie przejazd kolejowy w Motyczu w gminie Konopnica. Prowadzone będą tam prace związane z modernizacją linii kolejowej Lublin – Warszawa. Wymagają one całkowitego wstrzymania ruchu pojazdów na drodze powiatowej nr 2229 prowadzącej od skrzyżowania w Motyczu w kierunku Sporniaka.</p>
      <p>Jak wyjaśnia Marcin Graczyk z firmy IKom, która jest odpowiedzialna za oznakowanie miejsca wykonywanych robót, wprowadzona zostanie czasowa organizacja ruchu. Objazd wyznaczono drogami gminnymi i powiatowymi przez najbliższy czynny przejazd kolejowy, który znajduje się w miejscowości Motycz Leśny.</p>
      <p>Utrudnienia potrwają do poniedziałku 2 grudnia. Ruch na przejeździe ma zostać wznowiony do godziny 4 nad ranem.</p>
      <p>(fot. lublin112/zdjęcie ilustracyjne)</p>
    </article>
  </body>
</html>