<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.trend-online.com/risparmio/fondo-salva-stati-cosa-riforma/"/>
    <meta property="og:site_name" content="Trend Online"/>
    <meta property="article:published_time" content="2019-11-22T17:00:00+00:00"/>
    <meta property="og:title" content="Fondo salva-stati, cosa c’è e cosa no nella riforma"/>
    <meta property="og:description" content="Al momento della firma della riforma del Meccanismo europeo di stabilità, che sembra piombata dall’alto, l’arena politica si è infiammata."/>
  </head>
  <body>
    <article>
      <h1>Fondo salva-stati, cosa c’è e cosa no nella riforma</h1>
      <h2>Al momento della firma della riforma del Meccanismo europeo di stabilità, che sembra piombata dall’alto, l’arena politica si è infiammata.</h2>
      <address><time datetime="2019-11-22T17:00:00+00:00">22 Nov 2019, 17:00</time> by <a rel="author" href="https://www.trend-online.com/la-voce/" target="_blank">La Voce</a></address>
      <p>Al momento della firma della riforma del Meccanismo europeo di stabilità, che sembra piombata dall’alto (ma così non è), l’arena politica si è infiammata. Utile quindi uscire dal fuoco incrociato per capire cosa prevede effettivamente e se gli allarmi sono fondati.</p>
      <p>La riforma del cosiddetto Fondo salva-stati, discussa dal governo Conte1 con i partner europei e sulla quale il governo Conte2 è chiamato ad apporre la sua firma nel prossimo vertice europeo di dicembre, sta suscitando preoccupazioni e polemiche nel dibattito politico di questi giorni. Cerchiamo di capire quanto esse siano fondate, rispondendo ad alcune domande.</p>
      <h3>Cos’è il Fondo salva-stati?</h3>
      <p>Il suo vero nome è in realtà Meccanismo europeo di stabilità (Mes). Si tratta di un’istituzione europea, nata alla luce di un accordo intergovernativo tra i paesi che hanno adottato l’euro. Il Meccanismo eroga prestiti ai paesi che si trovino in difficoltà a finanziarsi sui mercati finanziari a tassi favorevoli. Lo ha fatto in passato con programmi di assistenza a favore di Grecia, Spagna, Portogallo, Irlanda e Cipro. Ha un capitale versato da tutti i paesi dell’Eurozona e si finanzia emettendo debito sul mercato.</p>
      <h3>Con la riforma sul tappeto, sarà più difficile accedere ai prestiti erogati dal Mes?</h3>
      <p>No. Il Mes ha due strumenti a sua disposizione: prestiti e linee di credito. I primi prevedono l’effettiva erogazione di soldi in prestito ai governi in difficoltà, il secondo fornisce una garanzia di intervento, che può essere attivata dal paese beneficiario in caso di necessità. Finora solo il primo strumento (il prestito) è stato utilizzato e su questo la riforma non prevede alcuna novità.</p>
      <footer>
        <a href="https://www.trend-online.com/risparmio/fondo-salva-stati-cosa-riforma/./2.html">CONTINUA A LEGGERE </a>
        <br/>
        <br/>
        <br/>
        <a href="https://www.spreaker.com/show/il-fatto-di-giancarlo-marcotti">Listen to "Il Fatto di Giancarlo Marcotti" on Spreaker.</a>
      </footer>
    </article>
  </body>
</html>