<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/auto/motorusports/nakamgad-riga-rallijkrosa-cempionata-posma-laika-notiks-sacensibas-ari-elektroauto-klase.d?id=51662705"/>
    <meta property="og:site_name" content="DELFI"/>
    <meta property="article:published_time" content="2019-11-22T17:32:49+00:00"/>
    <meta property="og:title" content="Nākamgad Rīgā rallijkrosa čempionāta posma laikā notiks sacensības arī elektroauto klasē "/>
    <meta property="og:description" content="Nākamajā gadā Rīgā pasaules čempionāta rallijkrosā posmā norisināsies sacensības arī elektroauto attīstības seriālā jeb &quot;Projekt E&quot; etaps, ziņo meistarsacīkšu rīkotāji."/>
  </head>
  <body>
    <article>
      <h1>Nākamgad Rīgā rallijkrosa čempionāta posma laikā notiks sacensības arī elektroauto klasē </h1>
      <address><time datetime="2019-11-22T17:32:49+00:00">22 Nov 2019, 17:32</time> by <a rel="author">LETA</a></address>
      <p>
        <b>Nākamajā gadā Rīgā pasaules čempionāta rallijkrosā posmā norisināsies sacensības arī elektroauto attīstības seriālā jeb "Projekt E" etaps, ziņo meistarsacīkšu rīkotāji.</b>
      </p>
      <p>Latvijas etapa sacensības Biķernieku trasē norisināsies 19. un 20.septembrī.</p>
      <p>"Projekt E" sezonā būs pieci posmi un Rīgā paredzētais etaps būs pēdējais elektroauto maču kalendārā. Šī pilotprojekta seriāla posmi norisināsies paralēli pasaules čempionāta etapiem, sezonai sākoties 16 un 17.maijā slavenajā Spā trasē Beļģijā. Nākamais "Projekt E" posms būs 13. un 14.jūnijā Hellā, Norvēģijā, bet mēnesi vēlāk ieplānotajam etapam 18. un 19.jūlijā norises vieta vēl nav zināma. Sezonas ceturtās sacensības iecerētas 1.un 2.augustā pazīstamajā Nirburgringas trasē Vācijā, bet sezonas noslēgums plānots pēc pusotra mēneša Latvijā.</p>
      <p>Atbilstoši FIA Motoru sporta padomē apstiprinātam pasaules rallijkrosa čempionāta elektrifikācijas plānam, "Projekt E" mērķis ir izvērtēt elektriskos rallijkrosa auto pasaules čempionāta vidē. Projekts izveidots, sadarbojoties IMG un austriešu uzņēmumam STARD ("Stohl Advanced Research and Development"), kura komandu pārstāv Jānis Baumanis. Pilotprojekta auto tika prezentēts septembrī Rīgā.</p>
      <p>"Projekt E" izmantos "REVelution" elektroauto jaudas agregātu, kas nodrošinās aptuveni 450 kilovatu (600 zirgspēku) kopējo jaudu, 1100 ņūtonmetru griezes momentu un 240 kilometru stundā maksimālo ātrumu.</p>
      <p>Automašības izveidošana iet kopsolī ar FIA vīziju par elektrisko auto ieviešanu pasaules rallijkrosā.</p>
      <p>Jau ziņots, ka tikai ceturtdien IMG apstiprināja Latvijas posmu nākamās sezonas pasaules čempionāta rallijkrosā kalendārā. Rīgā norisināsies devītais no kopumā 11 sezonas etapiem.</p>
      <p>Oktobra beigās pasaules čempionāta rīkotāji paziņoja nākamās sezonas kalendāru, kurā divas norises vietas vēl netika atklātas. Iepriekš Latvijas posma nākotne kalendārā bija miglā tīta. Jau jūnijā tika ziņots, ka pēc sarunām ar Latvijas valdību un pasaules čempionāta rīkotājkompāniju IMG izveidojās situācija, kuras rezultātā Latvija varēja zaudēt vietu sacensību kalendārā.</p>
      <p>Licences maksa 2016.gadam bija aprēķināta 350 000 eiro apmērā, 2017.gadam - 400 000 eiro, bet 2018.gadam - 450 000 eiro. Šobrīd tā apstājusies pie pusmiljona eiro.</p>
      <p>Ar ceturdienu sākās biļešu tirdzniecība un pāris dienas tām būs īpašas cenas. Salīdzinot ar iepriekšējiem gadiem, stāvvietu sektors no meža pārcelts uz vietu, kur agrāk bija C sektors.</p>
      <p>Latvijā pasaules čempionāta etaps rallijkrosā Biķernieku trasē noticis jau četrus gadus pēc kārtas.</p>
      <p>Posms Latvijā divus gadus saņēma balvu kā vislabāk sarīkotās pasaules rallijkrosa čempionāta sacensības, kā arī divas reizes saņēmis Latvijas Gada balvu sportā nominācijā "Gada sporta notikums".</p>
      <related>
        <h4>Lasi vēl</h4>
        <a href="https://www.delfi.lv/auto/motorusports/foto-motormuzeja-prezenteta-elektriska-rallijkrosa-masina.d?id=51460149"/>
        <a href="https://www.delfi.lv/auto/motorusports/baumanis-par-project-e-masinu-jauda-bus-lielaka-un-brauksana-sarezgitaka.d?id=51291607"/>
        <a href="https://www.delfi.lv/auto/motorusports/world-rx-apstiprina-elektrisko-auto-projektu.d?id=51221451"/>
      </related>
    </article>
  </body>
</html>