<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/maykite-na-bunt-sreshchu-simeonov-i-106-deputati-407379.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T17:06:19+00:00"/>
    <meta property="og:title" content="Майките на бунт срещу Симеонов и 106 депутати"/>
    <meta property="og:description" content="&quot;Системата ни убива&quot; протестира пред парламента срещу избора на лидера на НФСБ за зам.-председател на НС"/>
  </head>
  <body>
    <article>
      <h1>Майките на бунт срещу Симеонов и 106 депутати</h1>
      <address><time datetime="2019-11-22T17:06:19+00:00">22 Nov 2019, 17:06</time> by <a rel="author">Стандарт, фото Канал 3</a></address>
      <p>"Системата ни убива" протестира пред парламента срещу избора на лидера на НФСБ за зам.-председател на НС</p>
      <p>Майките на болни деца отново се вдигнаха на бунт срещу Валери Симеонов. Причината е изборът му за зам.-председател на парламента.</p>
      <p>Ние сме готови да вдигнем цяла България на крак, обяви Вера Иванова на протест пред Народното събрание, организиран от "Системата ни убива". Тя и останалите майки не са простили на Симеонов, че ги нарече "кресливи жени".</p>
      <p>"Това е начало на серия протести! Ние, майките на деца с увреждания от "Системата ни убива” нямаме политически пристрастия, но и не търпим и позор поради фашизоидните прояви на Симеонов. Миналата година го доказахме и показахме как се протестира", заяви Иванова.</p>
      <p>Протестът ще продължи и в понеделник 25 ноември от 18 часа с автошествие, блокиране и гражданско неподчинение. Отново ще опитаме да събудим гражданската съвест. Този път за оставка на всички!, гласеше информацията за протеста в социалните мрежи.</p>
      <p>"Заради назначаването на Валери Симеонов за зам.-председател на НС, за издигането му в пост още по-висок от това, което беше като вицепремиер в деня, в който ние го свалихме и гласуваха неговата оставка миналата година по това време. Заради гаврата, заради подигравката с нас, подигравката с целия български народ, затова сме тук и искаме оставката на всеки един депутат гласувал поименно, натиснал бутона "за". Ако не си подадат тези 106 депутати оставката, ние ще продължим докато не се разтури цялото НС”, каза Иванова.</p>
      <p>Тя добави, че вече майки от цяла България, майки на деца с увреждания звънят и са готови да вдигнат цяла България на крак.</p>
    </article>
  </body>
</html>