<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/society/kakokairia-kindyneysan-anthropines-zoes-sti-xalkidiki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T17:24:40+00:00"/>
    <meta property="og:title" content="Κακοκαιρία : Κινδύνευσαν ανθρώπινες ζωές στη Χαλκιδική"/>
    <meta property="og:description" content="Σοβαρά είναι τα προβλήματα που δημιουργήθηκαν από το κύμα κακοκαιρίας που πλήττει τη χώρα τις τελευταίες ώρες"/>
  </head>
  <body>
    <article>
      <h1>Κακοκαιρία : Κινδύνευσαν ανθρώπινες ζωές στη Χαλκιδική</h1>
      <h2>Σοβαρά είναι τα προβλήματα που δημιουργήθηκαν από το κύμα κακοκαιρίας που πλήττει τη χώρα τις τελευταίες ώρες</h2>
      <address><time datetime="2019-11-22T17:24:40+00:00">22 Nov 2019, 17:24</time> by <a rel="author">ΤοΒΗΜΑ Team</a></address>
      <p>Σοβαρά είναι τα προβλήματα που δημιουργήθηκαν από το κύμα κακοκαιρίας που πλήττει τη χώρα τις τελευταίες ώρες.</p>
      <p>Εγκλωβισμοί ανθρώπων, δρόμοι «ποτάμια», πλημμυρισμένα σπίτια, κατολισθήσεις είναι η εικόνα που διαμορφώνεται σε αρκετές περιοχές, με τα κύρια προβλήματα να εντοπίζονται σε Χαλκιδική, Θάσο και Καβάλα.</p>
      <p>
        <a href="https://www.in.gr/2019/11/22/greece/tourkiko-sxedio-kata-tis-elladas-moxlo-metanasteytiko/">Τουρκικό σχέδιο κατά της Ελλάδας με μοχλό το μεταναστευτικό</a>
      </p>
      <p>Μάλιστα, από το κύμα της κακοκαιρίας κινδύνευσαν ανθρώπινες ζωές, με τις αρχές να βρίσκονται επί ποδός.</p>
      <h3>Κινδύνευσαν ζωές στη Χαλκιδική</h3>
      <p>Ειδικότερα, οι έντονες βροχοπτώσεις που «σαρώνουν» τις τρεις τελευταίες μέρες τη Χαλκιδική προκάλεσαν προβλήματα και ζημιές σε αρκετές περιοχές του νομού και σε επαρχιακούς δρόμους λόγω συσσώρευσης υδάτων και φερτών υλικών.</p>
      <p>Πλημυρικά φαινόμενα αντιμετωπίζει αυτή την ώρα η περιοχή της Ολυμπιάδας. Σύμφωνα με τον δήμαρχο Αριστοτέλη, Στέλιο Βαλιάνο, ορμητικά νερά από χειμάρρους είχαν κατακλείσει νωρίτερα την είσοδο στην Ολυμπιάδα (στο τμήμα του δρόμου από τον Σταυρό). Ο δρόμος άνοιξε ωστόσο όπως είπε ο κ Βαλιάνος η κατάσταση στην Ολυμπιάδα είναι πολύ δύσκολη.</p>
      <p>Οπως είπε στο ΑΠΕ-ΜΠΕ «οι χείμαρροι έχουν «κατεβάσει» πέτρες, πρανή, φερτά υλικά σε δρόμους, αυλές, πολύ φοβάμαι και σε σπίτια … Τα νερά παρέσυραν τουλάχιστον ένα αυτοκίνητο ακόμη και ένα κοντέινερ όπως μου ανέφερε ο ιδιοκτήτης του».</p>
      <figure>
        <iframe src="https://www.youtube.com/embed/BUoMV7rHobI" width="640" height="360" data-service="Youtube" scrolling="no"/>
      </figure>
      <h3>Επί ποδός οι Αρχές</h3>
      <p>Επί ποδός είναι όλες οι εμπλεκόμενες υπηρεσίες, μηχανήματα του Αυτοτελούς Τμήματος Πολιτικής Προστασίας της Περιφέρειας Κεντρικής Μακεδονίας, της Πυροσβεστικής Υπηρεσίας, δυνάμεις της αστυνομίας και υπάλληλοι δήμων. Επιχειρούν όπου κρίνεται απαραίτητο.</p>
      <p>Ο διοικητής της Περιφερειακής Διοίκησης Κεντρικής Μακεδονίας της Πυροσβεστικής, Κώστας Παχίδης που βρίσκεται στην περιοχή ανέφερε στο ΑΠΕ ΜΠΕ ότι «έχει πλημμυρίσει η Ολυμπιάδα… είναι ένα ποτάμι».</p>
      <p>Σύμφωνα με τον κ. Παχίδη «έχουν γίνει ήδη δύο απεγκλωβισμοί (ηλικιωμένο ζευγάρι απομακρύνθηκε και μεταφέρθηκε σε ασφαλές σημείο). Πριν από την άφιξη της Π.Υ. κάποιοι ανέβηκαν σε ορόφους, φοβούμενοι την ορμή των νερών ενώ πολλές εξοχικές κατοικίες δεν έχουν ελεγχθεί».</p>
      <figure>
        <img src="https://www.in.gr/wp-content/uploads/2019/11/1-881-600x378.jpg"/>
      </figure>
      <p>Σύμφωνα με τον περιφερειακό διοικητή της Πυροσβεστικής στην περιοχή έχει ήδη μεταβεί κλιμάκιο οκτώ ατόμων της Β ΕΜΑΚ με λέμβο και ερπυστριοφόρο της υπηρεσίας, ωστόσο δεν χρειάστηκε να επιχειρήσει”.</p>
      <p>Η Πυροσβεστική δέχθηκε τις τελευταίες ώρες 17 κλήσεις για άντληση υδάτων στην περιοχή της Αρναίας κι επιχείρησε σε εννιά από αυτές . Αντλήσεις υδάτων έγιναν στον Σταυρό και στην Ιερισσό όπου χρειάστηκε να γίνει απομάκρυνση και δέντρων που είχαν πέσει.</p>
      <p>Στο μεταξύ, με νεότερη ενημέρωσή της η Γενική Περιφερειακή Αστυνομική Διεύθυνση Κεντρικής Μακεδονίας γνωστοποίησε ότι αποκαταστάθηκαν τα δύο από τα τρία σημεία στους επαρχιακούς δρόμους της Χαλκιδικής στα οποία το πρωί είχε διακοπεί η κυκλοφορία. Η διακοπή της κυκλοφορίας λόγω συσσώρευσης υδάτων και φερτών υλικών, συνεχίζεται όμως στην επαρχιακή οδό Πολυγύρου – Ιερισσού, στο ύψος των Πλανών (31ο χιλιόμετρο).</p>
      <p>Σε αρκετά τμήματα του επαρχιακού δικτύου, κυρίως της Βόρειας Χαλκιδικής κατά διαστήματα χρειάστηκε να διακοπεί η κυκλοφορία των οχημάτων για την ασφάλεια των διερχόμενων οδηγών καθώς είχαν υπερχειλίσει χείμαροι και ο ποταμός Χαβρίας.</p>
      <figure>
        <img src="https://www.in.gr/wp-content/uploads/2019/11/1-882-600x395.jpg"/>
      </figure>
      <h3> Σε κατάσταση έκτακτης ανάγκης Καβάλα και Θάσος</h3>
      <p>Την ίδια ώρα, σε κατάσταση έκτακτης ανάγκης κηρύχτηκαν Καβάλα και Θάσος μετά την κακοκαιρία που έπληξε περιοχές της Ανατολικής Μακεδονίας και της Θράκης.</p>
      <p>Η Περιφέρεια έκανε δεκτό το σχετικό αίτημα των δήμων σε Καβάλα και Θάσο, προκειμένου να ξεκινήσουν άμεσα οι διαδικασίες για την αποκατάσταση των ζημιών και την καταβολή αποζημιώσεων στους πληγέντες.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ffragioglou%2Fvideos%2F2694559767231482%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>Πάντως, η κατάσταση στις αγροτικές περιοχές των Δήμων Καβάλας και Παγγαίου, που την Πέμπτη αντιμετώπισαν πολλά πλημμυρικά φαινόμενα, λόγω της έντονης βροχόπτωσης στην περιοχή, είναι σήμερα βελτιωμένη.</p>
      <p>Η βροχή συνεχίστηκε καθ’ όλη τη διάρκεια της χθεσινής νύχτας, ωστόσο η ένταση της δεν ήταν τόσο μεγάλη, ώστε να προκαλέσει έντονα πλημμυρικά φαινόμενα.</p>
      <figure>
        <img src="https://www.in.gr/wp-content/uploads/2019/11/1-883-600x450.jpg"/>
        <figcaption>kavala-portal.gr</figcaption>
      </figure>
      <p>Λόγω της κλίσης του εδάφους πάντως, ο μεγαλύτερος όγκος του νερού, αφού υποχώρησε από τις τοπικές κοινότητες Πολύστηλου και Δάτου, στη δημοτική ενότητα Φιλίππων του Δήμου Καβάλας, συσσωρεύτηκε στον κάμπο των Τεναγών. Μικροπροβλήματα υπήρξαν ωστόσο σε γειτονιές μέσα στην πόλη της Καβάλας με πτώσεις δέντρων και παλιών τοιχίων, ενώ έγιναν κατολισθήσεις μικρής έκτασης στην περιμετρική οδό.</p>
      <p>Στο νησί της Θάσου, με απόφαση του δημάρχου, Λευτέρη Κυριακίδη, τα σχολεία όλων των βαθμίδων εκπαίδευσης παρέμειναν σήμερα κλειστά, λόγω των δυσμενών καιρικών συνθηκών που επικρατούν στο νησί τα δύο τελευταία 24ωρα, καθιστώντας έτσι δύσκολη την προσέλευση και παραμονή των μαθητών στα σχολεία.</p>
      <p>
        <a href="https://www.tovima.gr/2019/11/22/society/ieres-aythairesies-sta-meteora/">«Ιερές» αυθαιρεσίες στα Μετέωρα</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/21/society/kakokairia-nea-epideinosi-tis-epomenes-ores/"/>
        <a href="https://www.tovima.gr/2019/11/21/society/kakokairia-diekopi-agonas-sto-gipedo-sto-marousi-logo-tis-vroxoptosis/"/>
        <a href="https://www.tovima.gr/2019/11/21/society/attiki-polla-provlimata-apo-tin-kataigida/"/>
        <a href="https://www.tovima.gr/2019/11/21/society/thasos-megales-katastrofes-logo-tis-kakokairias/"/>
        <a href="https://www.tovima.gr/2019/11/21/society/kakokairia-sarose-pyrgo-kai-kavala-terastia-provlimata/"/>
        <a href="https://www.tovima.gr/2019/11/20/society/kairos-isxyres-kataigides-stin-attiki-tin-pempti/"/>
        <a href="https://www.tovima.gr/2019/11/20/society/messinia-oi-vroxes-epniksan-ton-kampo/"/>
        <a href="https://www.tovima.gr/2019/11/20/society/kerkyra-plimmyres-katastrofes-kai-provlimata-stin-ilektrodotisi/"/>
        <a href="https://www.tovima.gr/2019/11/19/society/vroxeros-tha-einai-o-kairos-simera-stis-perissoteres-perioxes-tis-xoras/"/>
      </related>
    </article>
  </body>
</html>