<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/125814/ethniki-asfalistiki-ayxisi-paragogis-kai-kerdon-sto-enneamino"/>
    <meta property="og:site_name" content="Insider"/>
    <meta property="article:published_time" content="2019-11-22T12:43:00+00:00"/>
    <meta property="og:title" content="Εθνική Ασφαλιστική: Αύξηση παραγωγής και κερδών στο εννεάμηνο "/>
    <meta property="og:description" content="Τον Ιούλιο του 2019, η Εταιρία ολοκλήρωσε με επιτυχία πρόγραμμα οικειοθελούς αποχώρησης του προσωπικού της, στο οποίο συμμετείχαν 117 εργαζόμενοι."/>
  </head>
  <body>
    <article>
      <h1>Εθνική Ασφαλιστική: Αύξηση παραγωγής και κερδών στο εννεάμηνο </h1>
      <h2>Τον Ιούλιο του 2019, η Εταιρία ολοκλήρωσε με επιτυχία πρόγραμμα οικειοθελούς αποχώρησης του προσωπικού της, στο οποίο συμμετείχαν 117 εργαζόμενοι.</h2>
      <address>
        <time datetime="2019-11-22T12:43:00+00:00">22 Nov 2019, 12:43</time>
      </address>
      <p>Αύξηση της παραγωγής κατά 24,3% το 9μηνο του 2019 σημείωσε η<b> Εθνική Ασφαλιστική</b>, έναντι της αντίστοιχης περιόδου του 2018, με τα εγγεγραμμένα ασφάλιστρα να ανέρχονται σε 578,4 εκατ. ευρώ, επιβεβαιώνοντας την ουσιαστική συνδρομή της Εταιρίας στην αναπτυξιακή δυναμική της ελληνικής οικονομίας. Τα κέρδη προ φόρων, χωρίς να λαμβάνεται υπόψη το κόστος της οικειοθελούς αποχώρησης του προσωπικού, διαμορφώθηκαν σε 59,2 εκατ. ευρώ έναντι 50,1 εκατ. ευρώ το 9μηνο του 2018, παρουσιάζοντας βελτίωση κατά 18,2%.</p>
      <p>Αναλυτικότερα, τα εγγεγραμμένα ασφάλιστρα του Κλάδου Ζωής, αυξήθηκαν κατά 34,2% ανερχόμενα σε 450,5 εκατ. ευρώ έναντι 335,7 εκατ. ευρώ το 9μηνο του 2018, αύξηση που οφείλεται κυρίως στο έντονο ενδιαφέρον για το προϊόν εφάπαξ καταβολής αλλά και στην πολύ καλή πορεία των προϊόντων περιοδικών καταβολών Ζωής και Υγείας. Μικρή πτώση καταγράφουν τα εγγεγραμμένα ασφάλιστρα και δικαιώματα των Γενικών Κλάδων στα 127,9 εκατ. ευρώ έναντι 129,6 εκατ. ευρώ το 9μηνο του 2018.</p>
      <p>Οι προαναφερθείσες επιδόσεις είναι αποτέλεσμα συντονισμένων ενεργειών κινητοποίησης όλων των δικτύων παραγωγής και συγκεκριμένα στο εταιρικό δίκτυο συνεργατών και στο δίκτυο πρακτόρων, η παραγωγή των οποίων σημείωσε αύξηση το 9μηνο του 2019 σε σχέση με το 9μηνο του 2018 κατά 8,8% σε 184,2 εκατ. ευρώ και 7,1% σε 111,0 εκατ. ευρώ αντίστοιχα, αλλά και στο δίκτυο Bancassurance το οποίο κατά την ίδια περίοδο σημείωσε θεαματική αύξηση 74,6% σε 217,9 εκατ. ευρώ</p>
      <p>Τον Ιούλιο του 2019, η Εταιρία ολοκλήρωσε με επιτυχία πρόγραμμα οικειοθελούς αποχώρησης του προσωπικού της, στο οποίο συμμετείχαν 117 εργαζόμενοι, με συνολικό κόστος 12,6 εκατ. ευρώ Η εν λόγω ενέργεια εκτιμάται ότι εκτός από τη μείωση των λειτουργικών εξόδων κατά 8,0 εκατ. ευρώ ανά έτος, θα βελτιώσει περαιτέρω την ανταγωνιστικότητα της Εταιρίας και θα δημιουργήσει ευκαιρίες ανέλιξης για το υφιστάμενο προσωπικό.</p>
      <p>Η συνολική επίδραση της πτώσης της καμπύλης επιτοκίων άνευ κινδύνου, σε συνδυασμό με τη συρρίκνωση του πιστωτικού περιθωρίου (“credit spread”) των ελληνικών ομολόγων, συνέβαλαν, παράλληλα με τα λειτουργικά κέρδη, σημαντικά στην αύξηση των ιδίων κεφαλαίων της Εταιρίας, τα οποία διαμορφώθηκαν σε 1.081,0 εκατ. ευρώ την 30η Σεπτεμβρίου 2019, αυξημένα κατά 277,2 εκατ. ευρώ σε σχέση με την 31η Δεκεμβρίου 2018 (803,8 εκατ. ευρώ).</p>
      <p>Τα παραπάνω θετικά οικονομικά αποτελέσματα σε όλους του τομείς: της παραγωγής, της κερδοφορίας και των ιδίων κεφαλαίων, ενισχύουν περαιτέρω την κυρίαρχη θέση της Εταιρίας στην Ελληνική αγορά και συμβάλλουν στην υλοποίηση του στρατηγικού μετασχηματισμού τόσο σε επίπεδο υποδομών όσο και σε επίπεδο λειτουργίας, ο οποίος εκτελείται απαρέγκλιτα. Μόνιμη φιλοδοξία της Εταιρίας είναι η περαιτέρω βελτίωση της ποιότητας των υπηρεσιών προς όφελος των ασφαλισμένων της και η ουσιαστική ενίσχυση της ανταποδοτικότητας για ασφαλισμένους, εργαζομένους και του μετόχου της.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/real-estate/125816/lamda-development-sta-67-eyro-i-timi-diathesis-ton-neon-metohon"/>
        <a href="https://www.insider.gr/epiheiriseis/energeia/125815/konta-sto-275-epitokio-gia-omologo-toy-mytilinaioy-kleinei-simera"/>
        <a href="https://www.insider.gr/diethni/aytokinito/125813/kykloforisan-oi-protes-fotografies-toy-fortigoy-tis-tesla-pics"/>
      </related>
    </article>
  </body>
</html>