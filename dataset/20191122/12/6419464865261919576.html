<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/efimerida/ypo-katarreysi-ta-tria-nosokomeia-paidon/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-22T12:41:08+00:00"/>
    <meta property="og:title" content="Υπό κατάρρευση τα τρία νοσοκομεία Παίδων"/>
    <meta property="og:description" content="Μπροστά στο ενδεχόμενο της κατάρρευσης είναι οι ΩΡΛ κλινικές και στα τρία Παίδων της Αττικής (Πεντέλης, «Αγία Σοφία», «Αγλαΐα Κυριακού»)"/>
  </head>
  <body>
    <article>
      <h1>Υπό κατάρρευση τα τρία νοσοκομεία Παίδων</h1>
      <h2>Οι εισαγγελικές εντολές στέλνουν ανήλικα στα νοσοκομεία για ιατρικό και ψυχολογικό έλεγχο και η γραφειοκρατία τα κρατά «κολλημένα» εκεί</h2>
      <address>
        <time datetime="2019-11-22T12:41:08+00:00">22 Nov 2019, 12:41</time>
      </address>
      <p>Μπροστά στο ενδεχόμενο της κατάρρευσης είναι οι <b>ΩΡΛ </b>κλινικές και στα <b>τρία <a href="https://neaselida.gr/tag/paidon/">Παίδων</a> </b>της Αττικής <b>(Πεντέλης, «Αγία Σοφία», «Αγλαΐα Κυριακού»)</b>, την ώρα που ειδικά το <b>Παιδιατρικό Νοσοκομείο Πεντέλης </b>βλέπει κι άλλες κλινικές του να «φυτοζωούν», ενώ κυρίως σε «<b>Αγία Σοφία</b>» και «<b>Αγλαΐα Κυριακού</b>» παρκάρονται παιδιά με εισαγγελικές εντολές, απορρυθμίζοντας ακόμα περισσότερο το επιβαρυμένο περιβάλλον των νοσοκομείων.</p>
      <p>
        <b>της Δήμητρας Τριανταφύλλου<br/>dtriantafillou@neaselida.news</b>
      </p>
      <p>«Η κλινική <b>ΩΡΛ </b>είναι σε επισφαλή θέση ήδη από τον περασμένο Δεκέμβριο, όταν η Πεντέλη έστειλε γιατρό εκτάκτως στο “Αγία Σοφία”. Παρά τις βεβαιώσεις της προηγούμενης κυβέρνησης, ο γιατρός παρέμεινε τελικά στο “Αγία Σοφία”, καθώς και εκεί η κλινική υπολειτουργεί», λέει στη «<b>Νέα Σελίδα</b>» <b>ο πρόεδρος της ΠΟΕΔΗΝ,</b> <b>Μιχάλης Γιαννάκος</b>, και εξηγεί τι συμβαίνει τώρα με την <b>ΩΡΛ </b>κλινική στην Πεντέλη: «Αυτή τη στιγμή υπηρετούν ο διευθυντής, μια ειδικευμένη γιατρός και δύο επικουρικοί, δηλαδή συμβασιούχοι γιατροί. Ωστόσο, ο διευθυντής υπέβαλε την παραίτησή του, καθώς συνταξιοδοτείται, ενώ λήγει και η σύμβαση του ενός εκ των επικουρικών γιατρών. Είναι προφανές ότι οι δύο εναπομείναντες γιατροί δεν μπορούν να λειτουργήσουν την <b>ΩΡΛ </b>κλινική. Αυτό σημαίνει ότι σταματούν τα χειρουργεία, είναι αμφίβολη η εύρυθμη λειτουργία των πρωινών τακτικών ιατρείων, καθώς και η εκτίμηση βαρέων περιστατικών της Μονάδας Εντατικής Νοσηλείας και των άκρως επειγόντων περιστατικών<b> (τραχειοστομία, εισρόφηση ξένου σώματος)</b>».</p>
      <p>Σύμφωνα με τον κύριο <b>Γιαννάκο</b>, οι ελλείψεις γιατρών <b>ΩΡΛ </b>στα τρία νοσοκομεία Παίδων της Αττικής αποτελούν χρόνια πληγή. Οι αρμόδιοι επιχειρούσαν πάντα να μπαλώνουν τις τρύπες στο ιατρικό προσωπικό με μετακινήσεις γιατρών: «Αυτό το σύστημα να γίνονται οι γιατροί… μπαλάκι του τένις ανάμεσα στα νοσοκομεία, πρακτική που άνθησε επί κρίσης και πήρε χαρακτήρα μόνιμο, δεν λύνει τα προβλήματα – αντιθέτως τα επιδεινώνει. Αυτή τη στιγμή και οι τρεις κλινικές <b>ΩΡΛ </b>είναι στον αέρα. Σκεφτείτε μόνο ότι η κλινική <b>ΩΡΛ </b>στην “<b>Αγία Σοφία</b>” έχει μεγάλη λίστα αναμονής για χειρουργείο, λίστα που υπερβαίνει τους έξι μήνες».</p>
      <figure>
        <img src="https://neaselida.gr/nsmedia/uploads/2019/11/paidon-3.jpg"/>
        <figcaption>Ο πρόεδρος της ΟΕΔΗΝ, Μιχάλης Γιαννάκος</figcaption>
      </figure>
      <p>Ο κ. <b>Γιαννάκος </b>τονίζει ότι δυστυχώς τα προβλήματα δεν σταματούν στην κλινική <b>ΩΡΛ</b>: «Στο νευρολογικό μόλις παραιτήθηκε η διευθύντρια. Τώρα έχουν μείνει δύο μόνιμοι κι ένας επικουρικός σε μια κλινική που για να λειτουργεί σωστά θα έπρεπε να έχει τουλάχιστον έξι άτομα. Στο ορθοπεδικό έχουν μείνει κι εκεί δύο γιατροί και δύο επικουρικοί, αν και πρόκειται για κλινική που χρειάζεται μίνιμουμ έξι άτομα. Τέλος, το παιδοψυχιατρικό τμήμα είναι κι αυτό μόνο με τρία άτομα».</p>
      <p>Το τι σημαίνουν όλα αυτά για την ίδια τη λειτουργία του νοσοκομείου μάς εξηγεί ο <b>εκπρόσωπος των εργαζομένων στο Παίδων Πεντέλης, Ηλίας</b> <b>Λιόλιος</b>: «Από τα απογευματινά ιατρεία περνούν κάθε μέρα πάνω από 100 παιδιά. Και τουλάχιστον τα μισά από αυτά χρειάζεται να περάσουν από τις παραπάνω κλινικές – ΩΡΛ, νευρολογικό, ορθοπεδικό. Με τρεις ορθοπεδικούς όμως στην ουσία καταργούνται τα απογεύματα. Ο κόσμος θα εξυπηρετείται μόνο τα πρωινά. Τέσσερα τμήματά μας μαζί με το παιδοψυχιατρικό εκπέμπουν SOS. Και όλα αυτά όταν είμαστε πια 40% κάτω σε έλλειψη νοσηλευτικού προσωπικού. Να σημειώσω εδώ ότι δεν εξυπηρετούμε μόνο τα βόρεια προάστια, αλλά και όλη την Εύβοια, τα Μεσόγεια και πολλά προάστια του Πειραιά.<b> Δεχόμαστε 110.000 επισκέψεις τον χρόνο». </b></p>
      <p>Σε παράλληλο χρόνο, πάγια και χρόνια προβλήματα στο «<b>Αγία Σοφία</b>» και στο «<b>Αγλαΐα Κυριακού</b>» δυσχεραίνουν την εικόνα και στα δύο μεγάλα παιδιατρικά νοσοκομεία στο κέντρο της Αθήνας, τα οποία, εκτός από τις ελλείψεις σε γιατρούς, έχουν να αντιμετωπίσουν και το «αγκάθι» του… παρκαρίσματος των ανηλίκων που καταλήγουν στα νοσοκομεία έπειτα από εισαγγελική εντολή.</p>
      <h3>Σοβαρό επεισόδιο</h3>
      <figure>
        <img src="https://neaselida.gr/nsmedia/uploads/2019/11/paidon-1.jpg"/>
      </figure>
      <p>Τελευταίο περιστατικό, το σοβαρό επεισόδιο που σημειώθηκε πρόσφατα στο «<b>Αγία Σοφία</b>», όταν ένα από τα 60 παιδιά που φιλοξενούνται αυτή τη στιγμή «προσωρινά» στα<b> τρία Παίδων </b>λόγω σχεδόν καθολικής έλλειψης κατάλληλων προνοιακών δομών επιτέθηκε με αιχμηρό αντικείμενο και τραυμάτισε σοβαρά εργαζόμενο και άλλα νοσηλευόμενα παιδιά.</p>
      <p>Στενάχωρα κι ενδεικτικά της κατάστασης που επικρατεί στο «<b>Αγία Σοφία</b>» είναι όσα περιγράφει στη «<b>Νέα Σελίδα</b>» με τη σειρά του <b>ο πρόεδρος των εργαζομένων</b> εκεί, <b>Δήμος Κωνσταντόπουλος</b>: «Πρόκειται για μια κατάσταση που κάνει ακόμα πιο εύφλεκτη κι επικίνδυνη την κατάσταση μέσα στα <b>Παίδων</b>, τα οποία ταλαιπωρούνται σημαντικά από τις ελλείψεις ιατρικού και νοσηλευτικού προσωπικού. Η κατάσταση με τα ανήλικα παιδιά που “κολλάνε” στα νοσοκομεία έπειτα από εισαγγελική εντολή ξεκινά λάθος από την αρχή, μια και οποιαδήποτε καταγγελία να κάνει κάποιος, αληθή ή αβάσιμη, ο εισαγγελέας για να είναι καλυμμένος στέλνει το παιδί στο νοσοκομείο Παίδων που εφημερεύει. Ομως, μετά τον απαραίτητο ψυχολογικό και ιατρικό έλεγχο ένα τέτοιο παιδί θα μπορούσε να φεύγει από εμάς σε μια μέρα αν δεν συντρέχει σοβαρός λόγος. Δυστυχώς, αυτά τα παιδιά… λιμνάζουν στα νοσοκομεία για εβδομάδες, μήνες, χρόνια. Είχαμε παιδί που έκατσε εννέα χρόνια στο “<b>Αγία</b> <b>Σοφία</b>”».</p>
      <p>Οπως συνεχίζει να μας εξηγεί ο κ. <b>Κωνσταντόπουλος</b>, πολλά από τα μεγαλύτερα παιδιά που ιδρυματοποιούνται στα νοσοκομεία αρχίζουν και έχουν εκρήξεις θυμού, ενώ συχνά διολισθαίνουν σε παραβατικές συμπεριφορές. «Νομίζουν ότι εμείς είμαστε οι υπαίτιοι για τον εγκλωβισμό τους», λέει ο κ. <b>Κωνσταντόπουλος </b>και καταλήγει: «Τα μεγαλύτερα παιδιά δημιουργούν κλίκες μέσα στο νοσοκομείο, επιτίθενται σε εμάς, σε άλλα παιδιά, κλέβουν, γίνονται βαποράκια, αποδρούν. Ολα τα έχουμε δει, ακόμα και απόπειρες αυτοκτονίας και ανεπιθύμητες εγκυμοσύνες. Και αν αποδράσουν, που συχνά το πετυχαίνουν, πρέπει οι γιατροί να αφήσουμε τις δουλειές μας και να πάμε για κατάθεση στο αστυνομικό τμήμα. Πέρσι φτάσαμε να έχουμε 50 τέτοια παιδιά μέσα στο “<b>Αγία Σοφία</b>”. Στην έξαρση της γρίπης αλλά και των χειμωνιάτικων ιώσεων αυτά τα παιδιά καταλάμβαναν 50 κρεβάτια. Επικρατούσε το απόλυτο κομφούζιο στο πικ της δουλειάς».</p>
      <p>
        <b>
          <i>Δημοσιεύτηκε στο φύλλο 128 της «Νέας Σελίδας» την Κυριακή 17 Νοεμβρίου.</i>
        </b>
      </p>
      <related>
        <a href="https://neaselida.gr/efimerida/teleytaio-kampanaki-gia-tin-taktopoiisi-ton-aythaireton/"/>
      </related>
    </article>
  </body>
</html>