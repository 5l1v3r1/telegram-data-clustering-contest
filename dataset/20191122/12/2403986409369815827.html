<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/mozhlivo_kolomoyskiy_opisuye_nashe_maybutnye__kazarin_pro_skandalne_intervyu_oligarha_n1237871"/>
    <meta property="og:site_name" content="24 Канал"/>
    <meta property="article:published_time" content="2019-11-22T12:47:00+00:00"/>
    <meta property="og:title" content="Можливо, Коломойський описує недалеке майбутнє, – Казарін про скандальне інтерв'ю"/>
    <meta property="og:description" content="У недавньому інтерв'ю американському виданню The New York Times український олігарх Ігор Коломойський зробим чимало гучних заяв. Зокрема сказав, що США змушує Київ воювати, а ЄС і НАТО ніколи не приймуть Україну."/>
  </head>
  <body>
    <article>
      <h1>Можливо, Коломойський описує недалеке майбутнє, – Казарін про скандальне інтерв'ю</h1>
      <address><time datetime="2019-11-22T12:47:00+00:00">22 Nov 2019, 12:47</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>У недавньому інтерв'ю американському виданню The New York Times український олігарх Ігор Коломойський зробим чимало гучних заяв. Зокрема сказав, що США змушує Київ воювати, а ЄС і НАТО ніколи не приймуть Україну.</b>
      </p>
      <p>Про це у своєму відеоблозі<a href="https://24tv.ua/grani_pravdi_tag5518/"> "Грані правди"</a> розповів журналіст Павло Казарін.</p>
      <blockquote>Зверіть увагу! <a href="https://24tv.ua/na_choli_ukrayinskoyi_derzhavi_viyavivsya_amator__kazarin_n1214563">Політична наївність може дорого коштувати Україні, – Казарін</a></blockquote>
      <p>Крім цього, як зазначив журналіст, Коломойський вважає, що треба пустити російські танки до польського кордону, якщо Вашингтон буде тиснути на Київ. А ще – взяти кредити у Росії. Зрештою, у 2019 році Ігор Валерійович звучить інакше, ніж в 2014-му.</p>
      <aside>На початку війни він пропонував націоналізувати українську власність російських олігархів. Обіцяв нагороди за впіймання бойовиків. Називав Путіна "шизофреніком маленького росту",<cite>– пригадав Казарін.</cite></aside>
      <p>Й підкреслив, що через п'ять років все змінилося. Втім, нічого дивного, адже Коломойський – сам собі інститут. І в різний час говорить лише те, що вигідно йому самому. Було б навіть дивно, якби він поводився інакше. </p>
      <p>"Він вирішує свої завдання і якщо українське майбутнє в них не вписується – тим гірше для українського майбутнього. З державними інститутами, по ідеї, все повинно бути по-іншому", – зазначив автор відеоблогу.</p>
      <figure>
        <img src="https://24tv.ua/resources/photos/news/620_DIR/201911/1237871_10194290.jpg?201911124206"/>
        <figcaption>Бізнесмен Ігор Коломойський</figcaption>
      </figure>
      <p>Проте, за словами журналіста, криза інститутів – це загальна проблема всього світу, зокрема цивілізованого. І навряд чи хтось ризикне назвати Україну винятком.</p>
      <aside>Роль особистості у вітчизняній історії щоразу виявляється визначальною. Форма часто перемагає зміст. А вміння здаватися давно є важливішим, ніж вміння бути. Можливо, Коломойський це прекрасно знає. І в інтерв'ю лише описує наше недалеке майбутнє,<cite>– підсумував Казарін.</cite></aside>
      <p>До речі, прессекретарка глави держави <a href="https://24tv.ua/kolomoyskiy_ne_maye_prava_govoriti_vid_imeni_ukrayini__rechnitsya_zelenskogo_n1234553">Юлія Мендель</a> у своєму фейсбуці наголосила, що Коломойський не представляє українську владу чи команду президента Володимира Зеленського, тому не може робити заяви від імені держави.</p>
      <h3>Які скандальні заяви зробив Коломойський</h3>
      <p>У розмові з американським виданням Коломойський відзначився такими заявами:</p>
      <p>• Гроші допоможуть Україні та Росії вирішити проблеми і відновити стосунки. Тому, Київ нібито має відмовитися від співпраці з Міжнародним валютним фондом і <a href="https://24tv.ua/kolomoyskiy_zayaviv_shho_groshi_z_rosiyi_mozhut_zaminiti_krediti_mvf_n1233398">попросити 100 мільярдів доларів у росіян</a>./<br/>• Підтримує припинення війни на Донбасі, але відносини між Україною та Росією можна відновити.<br/>• США використовують Україну в своїх геополітичних цілях, підштовхують до війни і навіть дають на це гроші.<br/>• НАТО боїться російської армії, а ще – ніколи не прийме до своїх лав Україну.<br/>• ​Олігарх планує <a href="https://24tv.ua/kolomoyskiy_hotiv_bi_povernuti_smertnu_karu_dlya_poroshenka_cherez_spravu_privatbanku_n1233458">повернути собі право власності на "Приватбанк"</a> або отримати компенсацію за націоналізацію банку.<br/>• П'ятий президент Петро Порошенко та інші відповідальні за націоналізацію "Приватбанку" мають бути покарані. Для них треба повернути смертну кару.</p>
      <p>
        <b>Дивіться відео повного випуску відеоблогу <a href="https://24tv.ua/donbass_sdelaet_s_ukrainoy_vse_chto_neobhodimo_moskve_n1237273">"Грані правди" </a>Павла Казаріна за 21 листопада 2019:</b>
      </p>
      <figure>
        <iframe src="https://www.youtube.com/embed/onA5nAAjg58" width="560" height="315" data-service="Youtube" scrolling="no"/>
      </figure>
      <p> </p>
    </article>
  </body>
</html>