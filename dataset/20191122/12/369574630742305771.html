<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/rusky-web-zverejnil-video-na-nemz-zoldneri-zabijeji-syrana/r~5fef41100d2011ea8776ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T12:09:15+00:00"/>
    <meta property="og:title" content="Ruští žoldnéři v Sýrii brutálně umučili dezertéra. Popravu si natáčeli"/>
    <meta property="og:description" content="Vojáci svou oběť ubili kladivem, odřízli jí nožem hlavu, polní lopatkou uťali ruce, trup pověsili za nohy a spálili."/>
  </head>
  <body>
    <article>
      <h1>Ruští žoldnéři v Sýrii brutálně umučili dezertéra. Popravu si natáčeli</h1>
      <address>
        <time datetime="2019-11-22T12:09:15+00:00">22 Nov 2019, 12:09</time>
      </address>
      <p>Podle <a href="https://www.aktualne.cz/wiki/zahranici/rusko/r~i:wiki:1888/">ruského</a> serveru k brutální popravě došlo v červnu 2017 v syrské provincii Homs. Obětí se stal Syřan, který dezertoval z armády věrné prezidentu Bašáru Asadovi, jehož Moskva podporuje. Vojáci svou oběť ubili kladivem, odřízli jí nožem hlavu, polní lopatkou uťali ruce, trup pověsili za nohy a spálili.</p>
      <p>Vrahové na videu hovoří plynně rusky, někteří mají zakryté tváře. Novaja gazeta jednoho z nich identifikovala jako příslušníka rozvědky Vagnerovy skupiny Stanislava D.</p>
      <figure>
        <iframe data-src="https://twitter.com/thetimes/status/1197630162784968704?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Žoldnéři Vagnerovy armády podle ruského tisku operují či operovali na Ukrajině, v Sýrii, Iráku, Libyi, Středoafrické republice a jiných zemích. Organizaci údajně financuje miliardář Jevgenij Prigožin, blízký spojenec ruského prezidenta Vladimira Putina.</p>
      <p>Mluvčí Kremlu Dmitrij Peskov dnes podle agentury Interfax označil video publikované opozičním serverem za šokující. "Nevím, do jaké míry jsou správné závěry, k nimž (server) dospěl. V každém případě k tomu nemůžu nic sdělit, k těmto lidem nemáme žádný vztah," řekl mluvčí.</p>
    </article>
  </body>
</html>