<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/auto/soferi-atentie-cand-alegeti-sa-va-schimbati-cauciucurile-de-iarna-politia-rutiera-sanctiunile-sunt-destul-de-drastice-insa-conducatorul-auto-ar-trebui-sa-tina-cont-de-siguranta-lui-306733.html"/>
    <meta property="og:site_name" content="B1 TV"/>
    <meta property="article:published_time" content="2019-11-22T12:27:38+00:00"/>
    <meta property="og:title" content="Când ar trebui să-și monteze șoferii români cauciucurile de iarnă? Poliția Rutieră: ”Sancțiunile sunt destul de drastice, însă conducătorul auto ar trebui să țină cont de siguranța lui!”"/>
    <meta property="og:description" content="Se preconizează o scădere considerabilă a temperaturii în următoarea perioadă ceea ce poate duce la formarea de zăpadă, gheață sau polei pe carosabil. Șoferii sunt sfătuiți să treacă la cauciucurile de..."/>
  </head>
  <body>
    <article>
      <h1>Când ar trebui să-și monteze șoferii români cauciucurile de iarnă? Poliția Rutieră: ”Sancțiunile sunt destul de drastice, însă conducătorul auto ar trebui să țină cont de siguranța lui!”</h1>
      <address><time datetime="2019-11-22T12:27:38+00:00">22 Nov 2019, 12:27</time> by <a rel="author">Gabriela Del-Pupo</a></address>
      <p>Se preconizează o scădere considerabilă a temperaturii în următoarea perioadă, ceea ce poate duce la formarea de zăpadă, gheață sau polei pe carosabil. Șoferii sunt sfătuiți să treacă la cauciucurile de iarnă din timp, pentru a evita cozile la vulcanizări. Pe lângă faptul că se expun la risc cei care nu vor fi echipați corespunzător pot fi și sancționați cu până la 2.900 de lei.</p>
      <p>”<i>Obligativitatea montării anvelopelor de iarnă revine conducătorilor auto care se deplasează pe drumurile publice acoperite cu zăpadă, gheață, polei. Doar în aceste situații conducătorii de autovehicule, și aici fac referire la cei cu masa totală maximă autorizată până în 3,5 tone, trebuie să aibă echipat autovehiculul cu 4 anvelope de iarnă, pe toate 4 roțile, cei cu masa până în 3,5 tone doar pe roțile motrice. Sancțiunea care se aplică în cazul în care conducătorii de autovehicule nu au echipat autovehicului cu anvelope de iarnă este cuprinsă între 1305 lei până la 2.900 de lei, sunt 9 sau 20 de puncte amendă, iar ca măsură tehnico-administrativă Poliția Rutieră dispune reținerea certificatului de înmatriculare iar dovada care se eliberează este ”Fără drept de circulație</i>”, a declarat pentru B1.ro Claudiu Costea, purtător de cuvân la Brigada Rutieră București.</p>
      <p>Polițiștii de la rutieră vin și cu precizări privind alte măsuri pentru sezonul rece.</p>
      <p>”<i>Sancțiunile sunt destul de drastice însă conducătorul auto ar trebui să țină cont de siguranța lui și a celorlalți participanți la trafic. Noi recomandăm pentru a evita cozile de la service-urile autorizate care montează anvelope să facă acest lucru din timp. Încă o dată precizez, atunci când carosabilul este acoperit cu zăpadă, gheață sau polei doar din acel moment există obligativitatea stabilită de lege ca autovehiculul să aibă montate anvelope de iarnă.</i></p>
      <p><i>În primul rând conducătorul auto ar trebui să se asigure înainte de a porni la drum că parbrizul, geamurile laterale, luneta, conferă o bună vizibilitate, ștergătoarele trebuie să fie într-o stare bună de funcționare, aparatul de climatizare trebuie să funcționeze, să folosească permanent dezaburitorul. De asemenea recomandăm respectarea legislației rutiere, adaptarea vitezei la condițiile meteo permanent, păstrarea unei distanțe de siguranță, de asemenea respectarea semnalelor polițiștilor rutieri care se află în exercitarea atribuțiilor de serviciu și care asigură fluență în trafic. Și bineînțeles că trebuie să ne raportăm, pe lângă conducătorii auto și la atenția pe care trebui să o acorde pietonilor pentru că fiind carosabilul acoperit cu zăpadă, gheață sau polei distanța de frânare se mărește și elementele conduitei preventive ar trebui să fie aplicate de fiecare dată</i>” a mai completat reprezentantul Brigăzii Rutiere.</p>
      <p>Menționăm că numărul de înmatriculare a mașinii trebuie să fie vizibil în orice condiții. Legea care îi obligă pe șoferi să se echipeze cu cauciucuri de iarnă a intrat în vigoare în 2011.</p>
    </article>
  </body>
</html>