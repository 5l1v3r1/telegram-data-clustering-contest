<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901034.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T12:35:00+00:00"/>
    <meta property="og:title" content="آیا نرخ بیکاری تابستان کاهش یافته است؟"/>
    <meta property="og:description" content="به گزارش تسنیم، مطابق نظرکارشناسان  ایجاد اشتغال و رشد اقتصادی رابطه  مستقیمی دارند. به نوعی رشد اشتغال در گرو رشد اقتصادی است و هیچ راهی برای ایجاد اشتغال و کاهش بیکاری وجود ندارد، مگر اینکه تولید افزایش یابد و سرمایه گذاری جدیدی صورت گیرد.  بسیاری از کارشناسان معتقدند به ازای هر یک درصد رشد اقتصادی در کشور حدود یکصد هزار نفر به شاغلین اضافه می شود."/>
  </head>
  <body>
    <article>
      <h1>آیا نرخ بیکاری تابستان کاهش یافته است؟</h1>
      <address>
        <time datetime="2019-11-22T12:35:00+00:00">22 Nov 2019, 12:35</time>
      </address>
      <p>مرکز آمار در گزارش خود درباره شاغلان، سربازان، دانشجویان و خانه دارها را هم شاغل به شمار آورده که این موضوع با واقعیت جامعه یکسان نیست.</p>
      <p>به گزارش تسنیم، مطابق نظرکارشناسان  ایجاد اشتغال و رشد اقتصادی رابطه  مستقیمی دارند. به نوعی رشد اشتغال در گرو رشد اقتصادی است و هیچ راهی برای ایجاد اشتغال و کاهش بیکاری وجود ندارد، مگر اینکه تولید افزایش یابد و سرمایه گذاری جدیدی صورت گیرد.  بسیاری از کارشناسان معتقدند به ازای هر یک درصد رشد اقتصادی در کشور حدود یکصد هزار نفر به شاغلین اضافه می شود.</p>
      <p>مرکز آمار در آخرین گزارش خود خبر از کاهش نرخ بیکاری 1.8 درصدی در تابستان امسال را داد. این میزان کاهش در مقایسه با مدت مشابه سال گذشته بود.</p>
      <p>بررسی نرخ بیکاری جمعیت 15 ساله و بیشتر فارغ التحصیل آمورش عالی، نشان می دهد که 17.2 درصد از جمعیت فارغ التحصیل آموزش عالی در تابستان سال جاری بیکار بوده اند. این نرخ در مقایسه با نرخ بیکاری فصل مشابه سال قبل 1.7 درصد کاهش یافته است.</p>
      <p>نکته مهم این است که علیرغم کاهش نرخ بیکاری جمعیت فارغ التحصیل دانشگاهی، سهم این گروه از جمعیت نرخ بیکاران افزایشی 4.3 درصدی داشته و از 39.5 درصد در تابستان 97 به 43.8 درصد در تابستان 97 رسیده است.</p>
      <p>پذیرش کاهش نرخ بیکاری در تابستان از این جهت تعجب برانگیز است که آمارایجاد اشتغال با رشد اقتصادی که به زعم کارشناسان اقتصادی رابطه مستقیم دارند با هم همخوانی ندارد.</p>
      <p> آمار دقیقی درباره رشد اقتصادی نیمه ابتدایی سال 98 اعلام نشده است. اما آمارها از وضعیت تولید بیانگر این است که رشد اقتصادی افزایش نداشته است. صندوق بین المللی پول نیز  رشد اقتصادی در سال  98 را منفی 9.5 درصد اعلام کرده است. با چنین وضعیتی به اعتقاد کارشناسان اقتصادی کاهش نرخ بیکاری بعید به نظر می رسد،در بهترین حالت می توان گفت که کاهش نرخ بیکاری ناشی از افزایش اشتغال غیر رسمی است.</p>
      <p>مرکز آمار در پاسخ به این سوال گفته است که معیار در سال 98برای محاسبه جمعیت فعال(یعنی مجموع بیکاران و شاغلان) از افراد بالای 10سال به افراد بالای 15 سال تغییر داده و دلیل آن را تحولات اجتماعی در کشور عنوان کرده است.</p>
      <p>فارغ از آنکه دلیل مرکز آمار برای بالابردن پنج‌سال در شاخص جمعیت فعال درست یا نادرست است این مساله سبب کاهش پنج‌میلیون نفری در جمعیت فعال شده، به‌طوری که طبق گزارش‌های مرکز آمار در پایان سال 97، جمعیت فعال حدود 70 میلون نفر بوده و این عدد در گزارش بهار 98 به 61.4 میلیون نفر رسیده است. همین مساله تاثیر به‌سزایی در شاخص نرخ بیکاری که نسبت بیکاران به جمعیت فعال در اقتصاد است، گذاشته است.</p>
      <p>
        <b>*دولت ها با آمارها بازی می کنند</b>
      </p>
      <p>آرمان حاجیان فرد،کارشناس اقتصادی درباره اینکه چرا کاهش نرخ بیکاری قابل لمس نیست گفت:  دولت ها در دوره های مختلف با بازی با آمار تلاش می کنند که نرخ بیکاری را کاهش دهند.</p>
      <p> وی با اشاره به نوع محاسبه مرکز آمار گفت:اگر در تعاریف بیان شده برای شاغل ، یک ساعت کار در هفته کفایت میکند، آیا واقعاً شغل حساب می شود؟ درآمد یک ساعت کار در هفته کفاف زندگی را می دهد؟</p>
      <p>این استاد دانشگاه اظهار داشت:در آماری که از شاغلان مرکز آمار ارائه می کند، سرباز ها ، دانشجویان و خانه دارها هم شاغل محسوب می شوند که این موضوع با واقعیت جامعه یکسان نیست.بنابر این آماری که از نرخ اشتغال و بیکاری ارائه می شود صحیح نمی باشد.</p>
      <p> وی درباره کاهش غیر ملموس بیکاری در تابستان ادامه داد:یکی از دلایل به دلیل افزایش اشتغال غیر رسمی است. تعداد زیادی از کارگران دستفروشی را به عنوان شغل دوم خود انتخاب می کنند چرا که درآمد شغل اول کفاف زندگی آنها را نمی دهد. در صورتی که مشاغل در چارچوب قانون قرار گیرد مشکلی برای اقتصاد ندارد. دستفروشان باید ساماندهی شوند تا مالیات بپردازند و تحت پوشش بیمه قرار گیرند.</p>
      <p>این کارشناس اقتصادی گفت: در صورتی که قاچاق کالا کنترل شود و کالای مشابه داخلی وارد کشور نشود می توان با ساماندهی دستفروشان بخشی از مشکلات اشتغال را حل کرد.</p>
    </article>
  </body>
</html>