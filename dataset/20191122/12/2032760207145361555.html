<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90283"/>
    <meta property="og:site_name" content="Denník politika"/>
    <meta property="article:published_time" content="2019-11-22T12:35:03+00:00"/>
    <meta property="og:title" content="Ak Slováci vyhrajú nad Írskom, vo finále play-off Ligy národov nastúpia na ihrisku súpera"/>
    <meta property="og:description" content="22.11.2019 (Webnoviny.sk) – Počas piatkového poludňajšieho žrebu play-off Ligy národov vo švajčiarskom Nyone došlo k zoficiálneniu postupového kľúča v tzv. dodatkovej fáze procesu kvalifikácie na budúcoročné majstrovstvá Európy, ktoré sa budú hrať v 12 mestách naprieč „starým kontinentom“. Súčasťou ceremónie v sídle Európskej futbalovej únie (UEFA) bolo aj Slovensko, ktoré sa predstaví v play-off B-divízie LN. Známych je už 20 účastníkov ME, zvyšné kvarteto vzíde z play-off jednotlivých divízií LN."/>
  </head>
  <body>
    <article>
      <h1>Ak Slováci vyhrajú nad Írskom, vo finále play-off Ligy národov nastúpia na ihrisku súpera</h1>
      <address><time datetime="2019-11-22T12:35:03+00:00">22 Nov 2019, 12:35</time> by <a rel="author">Webnoviny</a></address>
      <p>22.11.2019 (Webnoviny.sk) – Počas piatkového poludňajšieho žrebu play-off Ligy národov vo švajčiarskom Nyone došlo k zoficiálneniu postupového kľúča v tzv. dodatkovej fáze procesu kvalifikácie na budúcoročné majstrovstvá Európy, ktoré sa budú hrať v 12 mestách naprieč <i>„starým kontinentom“.</i> Súčasťou ceremónie v sídle Európskej futbalovej únie (UEFA) bolo aj Slovensko, ktoré sa predstaví v play-off B-divízie LN. Známych je už 20 účastníkov ME, zvyšné kvarteto vzíde z play-off jednotlivých divízií LN.</p>
      <h3>Šanca na reparát</h3>
      <p>Mužstvo spod Tatier nepreniklo na šampionát z E-skupiny kvalifikácie, ale bude mať príležitosť na reparát. Už niekoľko dní bolo známe, že tím SR nastúpi v semifinále „baráže“ doma proti Írsku.</p>
      <p>Piatkový žreb určil, že v prípade postupu do finále nastúpia Slováci na ihrisku víťaza druhého „béčkového“ semifinále medzi Bosnou a Hercegovinou a Severným Írskom.</p>
      <p>Keďže na rozdiel od divízií B a D v „áčku“ a „céčku“ pred žrebom ešte nebolo skompletizované kvarteto účastníkov, počas aktu sa rozhodlo o tom, že zo siedmich zástupcov C-divízie sa Rumunsko, Bulharsko a Maďarsko presunú do play-off tej najvyššej k Islandu.</p>
      <h3>Žreb základných skupín ME 2020</h3>
      <p>V „céčku“ tak napokon z možného kvarteta, ktoré ešte mohli premiestniť inde, zostal Izrael, ktorý sa v semifinále predstaví v Škótsku.</p>
      <p>Žreb základných skupín ME 2020 je na programe na budúcu sobotu 30. novembra v rumunskej Bukurešti. Možných súperov na šampionáte spoznajú aj všetci účastníci play-off LN vrátane Slovenska.</p>
      <p>Mužstvo trénera Pavla Hapala by sa v prípade postupu malo predstaviť v základnej E-skupine spolu so Španielskom a ďalšími dvoma tímami a zápasy by odohralo v Bilbau a Dubline.</p>
      <p>
        <b>Zloženie semifinálových a finálových zápasov play-off jednotlivých divízií Ligy národov (semifinále sa budú hrať 26. marca, finále 31. marca 2020, pozn.):</b>
      </p>
      <h3>A-divízia</h3>
      <p><b>semifinále</b>: Island – Rumunsko, Bulharsko – Maďarsko<br/><b>finále:</b> Bulharsko/Maďarsko – Island/Rumunsko</p>
      <h3>B-divízia</h3>
      <p><b>semifinále:</b> Bosna a Hercegovina – Severné Írsko, Slovensko – Írsko<br/><b>finále:</b> Bosna a Hercegovina/Severné Írsko – Slovensko/Írsko</p>
      <h3>C-divízia</h3>
      <p><b>semifinále:</b> Škótsko – Izrael, Nórsko – Srbsko<br/><b>finále:</b> Nórsko/Srbsko – Škótsko/Izrael</p>
      <h3>D-divízia</h3>
      <p><b>semifinále:</b> Gruzínsko – Bielorusko, Severné Macedónsko – Kosovo<br/><b>finále:</b> Gruzínsko/Bielorusko – Severné Macedónsko/Kosovo</p>
      <p>
        <b>Nasadenie účastníkov ME 2020 pred žrebom skupinovej fázy, ktorý sa uskutoční 30. novembra v rumunskej Bukurešti:</b>
      </p>
      <p><b>1. kôš:</b> Belgicko (B-skupina), Taliansko (A), Anglicko (D), Nemecko (F), Španielsko (E), Ukrajina<br/><b>2. kôš:</b> Francúzsko, Poľsko, Švajčiarsko, Chorvátsko, Holandsko (C), Rusko (B)<br/><b>3. kôš:</b> Portugalsko, Turecko, Dánsko (B), Rakúsko, Švédsko, Česko<br/><b>4. kôš:</b> Wales, Fínsko, víťaz play-off A-divízie LN, víťaz play-off B-divízie LN (E), víťaz play-off C-divízie LN, víťaz play-off D-divízie LN</p>
      <p>Viac k témam: <a href="https://www.webnoviny.sk/tag/liga-narodov/"><u>Liga národov</u></a>, <a href="https://www.webnoviny.sk/tag/sfz-slovensky-futbalovy-zvaz/"><u>SFZ Slovenský futbalový zväz</u></a><br/>Zdroj: Webnoviny.sk – <a href="https://www.webnoviny.sk/ak-slovaci-vyhraju-nad-irskom-vo-finale-play-off-ligy-narodov-nastupia-na-ihrisku-supera/"><u>Ak Slováci vyhrajú nad Írskom, vo finále play-off Ligy národov nastúpia na ihrisku súpera</u></a> © SITA Všetky práva vyhradené.</p>
    </article>
  </body>
</html>