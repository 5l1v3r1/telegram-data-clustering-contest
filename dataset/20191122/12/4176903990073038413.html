<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/tumbakovic-norveska-je-prioritet-u-finalu-laksi-deo-posla/"/>
    <meta property="og:site_name" content="Krstarica"/>
    <meta property="article:published_time" content="2019-11-22T12:33:00+00:00"/>
    <meta property="og:title" content="Tumbaković: Norveška je prioritet, u finalu lakši deo posla"/>
    <meta property="og:description" content="NION - Selektor fudbalske reprezentacije Srbije Ljubiša Tumbaković izjavio je danas da je potpuni fokus na polufinalnoj utakmici baraža za EURO 2020"/>
  </head>
  <body>
    <article>
      <h1>Tumbaković: Norveška je prioritet, u finalu lakši deo posla</h1>
      <address><time datetime="2019-11-22T12:33:00+00:00">22 Nov 2019, 12:33</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>NION – Selektor fudbalske reprezentacije Srbije Ljubiša Tumbaković izjavio je danas da je potpuni fokus na polufinalnoj utakmici baraža za EURO 2020 protiv Norveške u Oslu, ali da je izvesno da bi u eventualnom finalu protiv Škotske ili Izraela u Beogradu bilo lakše.</p>
      <p>„Znali smo da ćemo igrati sa Norveškom, ona je u ovom trenutku prioritet i ako je preskočimo i ostvarimo ono što želimo, mislim da nas onda očekuje lakši deo posla u finalnom delu. Naš fokus je na utakmici u Oslu, mislim da nas očekuje jako težak posao, razgovarali smo sa ljudima iz norveškog saveza, očekuje nas 27000 ljudi, rasporodat stadion. Oni su u jednom pobedničkom tonusu, tako se i ponašaju“, izjavio je Tumbaković za sajt FŠ.</p>
      <p>Što se tiče Izraela i Škotske, Tumbaković ističe da nisu tog kvaliteta kao što je Norveška.</p>
      <p>„Idemo, ipak, redom, prvo da završimo utakmicu sa Norveškom. Velika je prednost da se finalna utakmica igra kod kuće, lepa prednost za reprezentaciju Srbije. Ako dođemo u tu situaciju, a ja se nadam da hoćemo, onda da tu utakmicu odigramo pred prepunim stadionom“, istakao je Tumbaković.</p>
      <p>(Tanjug)</p>
    </article>
  </body>
</html>