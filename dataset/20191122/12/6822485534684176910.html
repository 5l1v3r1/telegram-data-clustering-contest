<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901037.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T12:59:00+00:00"/>
    <meta property="og:title" content="نماینده مجلس: اینترنت ملی پاسخ‌گوی نیازهای مردم نیست"/>
    <meta property="og:description" content="بهروز بنیادی در گفت‌وگو با ایلنا، درباره قطعی اینترنت در کشور با بیان این‌که اتفاقی در کشور رخ داد که مردم شوکه شدند و اعتراض کردند، گفت: متاسفانه عده‌ای از فضای اعتراضی مردم سوءاستفاده کردند و حوادثی اتفاق افتاد."/>
  </head>
  <body>
    <article>
      <h1>نماینده مجلس: اینترنت ملی پاسخ‌گوی نیازهای مردم نیست</h1>
      <address>
        <time datetime="2019-11-22T12:59:00+00:00">22 Nov 2019, 12:59</time>
      </address>
      <p>یک نماینده مجلس گفت: قطعی اینترنت یک امر موقتی است و به زودی وصل خواهد شد.</p>
      <p>بهروز بنیادی در گفت‌وگو با ایلنا، درباره قطعی اینترنت در کشور با بیان این‌که اتفاقی در کشور رخ داد که مردم شوکه شدند و اعتراض کردند، گفت: متاسفانه عده‌ای از فضای اعتراضی مردم سوءاستفاده کردند و حوادثی اتفاق افتاد.</p>
      <p>نماینده مردم کاشمر ادامه داد: شاهد بودیم تعدادی از هموطنان ما بواسطه همین سوءاستفاده‌ها کشته شدند. </p>
      <p>وی ادامه داد: امنیت و حفظ آن باید سرلوحه کار حکومت‌ها باشد و حفظ جان شهروندان در اولویت‌شان باشد. در همین راستا بود که شورای عالی امنیت ملی تصمیم گرفت که اینترنت برای مدتی قطع شود.</p>
      <p>این عضو کمیسیون بهداشت و درمان مجلس شورای اسلامی افزود: مسئله اینجاست که بسیاری از کسب و کارهای ما از جمله حمل و نقل، امور بانکی و بیمارستانی و غیره وابسته به این فضا هستند. </p>
      <p>وی با بیان این که درخصوص فضای اینترنت ملی کارهایی صورت گرفته است که البته پاسخ‌دهنده نیازهای مردم نیست، گفت: امیدوارم این مسئله ختم به خیر شود و مجددا آرامش به جامعه برگردد و اینترنت هم به عنوان یک وسیله کار و اطلاعاتی در اختیار مردم قرار گیرد.</p>
      <p>این نماینده مجلس شورای اسلامی درباره این که گفته می‌شود با قطع اینترنت مردم خط خبری خودشان را از رسانه‌های بیگانه دریافت می‌کنند، گفت: قطعا این امر چیز تازه‌ای نیست و مردم سال‌های سال است که با آن مواجه هستند.</p>
      <p>وی با اشاره به اینکه این یک انتخاب است که مردم اطلاعات‌شان را از کجا دریافت کنند، اظهار کرد: مردم هستند که انتخاب می‌کنند از رسانه‌های دیداری و شنیداری داخل کشور استفاده کنند یا اینکه رسانه‌های خارجی را رصد کنند، اینکه بگویم اینترنت را وصل کنیم تا از رسانه‌های داخلی استفاده شود محلی از اعراب ندارد.</p>
      <p>نماینده مردم کاشمر افزود: بیشترین موردی که مردم روی آن در مورد قطعی اینترنت اعتراض دارند بحث کسب و کار و ارتباطاتی است که با یکدیگر در آن فضا داشتند، زیرا این فضا محلی بود که افراد دور از هم، کنار هم باشند. </p>
      <p>وی خاطرنشان کرد: فضای علمی کشور ما به اینترنت وابسته است دانشجویان ما از این فضا برای کسب علم استفاده می‌کنند که امروز به مشکل برخورده‌اند.</p>
      <p>بنیادی تاکید کرد: قطعی اینترنت یک امر موقتی است و به زودی وصل خواهد شد.</p>
    </article>
  </body>
</html>