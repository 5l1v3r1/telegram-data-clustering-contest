<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/dones-hospital-agressio-sexual-menys-intencio-denunciar-clinic-barcelona_0_2348765198.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T12:56:50+00:00"/>
    <meta property="og:title" content="Creix el nombre de dones ateses per agressió sexual a Barcelona"/>
    <meta property="og:description" content="Un 31% menys de víctimes verbalitzen la intenció de denunciar els fets en els últims quatre anys"/>
  </head>
  <body>
    <article>
      <h1>Creix el nombre de dones ateses per agressió sexual a Barcelona</h1>
      <h2>Un 31% menys de víctimes verbalitzen la intenció de denunciar els fets en els últims quatre anys</h2>
      <address>
        <time datetime="2019-11-22T12:56:50+00:00">22 Nov 2019, 12:56</time>
      </address>
      <p>A falta de dos mesos per acabar el 2019, 336 dones i 60 homes van ser atesos després de patir una agressió sexual a l'Hospital Clínic de Barcelona, el centre sanitari de referència en l'atenció a víctimes sexuals des de fa 25 anys. Totes les agressions van ser comeses per homes i més del 85% de les agredides eren dones. Aquests gairebé 400 casos a la capital catalana demostren que les visites a urgències hospitalàries per violència sexual van a l'alça: entre el gener i el novembre s'han fet un 5,3% d'assistències més que el 2018 i s'estima que augmentaran fins a les 475 a l'acabar l'any.</p>
      <p>Si bé aquesta tendència reflecteix que cada vegada més víctimes es consciencien de la necessitat d'adreçar-se a l'hospital després d'un episodi de violència sexual –es calcula que n'arriba una per dia–, es produeix la situació inversa pel que fa a la voluntat de denunciar els fets: únicament la meitat de les ateses (52%) verbalitzen als professionals de la salut que volen avisar el jutjat de guàrdia per interposar una denúncia.</p>
      <figure>
        <a href="https://www.ara.cat/2019/11/22/societat/Mes-ateses-hospital-agressio-denuncii_2348775274_67570605_651x551.png">
          <img src="https://www.ara.cat/2019/11/22/societat/Mes-ateses-hospital-agressio-denuncii_2348775274_67570605_651x551.png"/>
        </a>
        <figcaption>Més dones ateses a l'hospital per agressió sexual tot i que no es denunciï.</figcaption>
      </figure>
      <p>"És una dada que ens ha de preocupar: en els últims quatre anys ha caigut un 31% la intenció de denunciar", adverteix la coordinadora d'urgències del torn de nit del Clínic, Teresa Echeverría, que atribueix aquesta dissuasió a la repercussió mediàtica de casos com els de la Manada. </p>
      <p>"El qüestionament social i judicial que reben les víctimes fa que no se sentin amb cor d'engegar el procés, les avergonyeix o simplement no poden fer front a la despesa econòmica de portar el cas als tribunals", afegeix la infermera. La por, sumada al fet que la meitat de les ateses són estrangeres –estudiants o turistes–, comporta que no es denunciï.</p>
      <figure>
        <img src="https://www.ara.cat/2018/12/17/societat/Victimes-agressions-sexuals-trangol-continua_2144795565_59057999_117x66.jpg"/>
      </figure>
      <p>
        <a href="https://www.ara.cat/societat/Victimes-agressions-sexuals-trangol-continua_0_2144785519.html">Víctimes d’agressions sexuals: el tràngol continua als jutjats</a>
      </p>
      <p>No hi ha un perfil de víctima d'agressió sexual, tret que pràcticament en 9 de cada 10 casos les agredides són dones: ni l'edat, ni el lloc on succeeixen els fets o si era en cap de setmana o de nit aporten informació per establir un patró.</p>
      <blockquote>55% La meitat de les víctimes d'agressions sexuals ateses a l'Hospital Clínic aquest any van ser dones menors de 25 anys</blockquote>
      <p>"Hi arriben víctimes cada dia, moltes perquè han necessitat reflexionar més abans de fer el pas", apunta Echeverría. Amb tot, la meitat de les ateses (55%) aquest any pel servei d'urgències del Clínic eren menors de 25 anys. Per primera vegada, l'hospital ha registrat també 16 violacions a menors d'edat, un 5% del total de les atencions. </p>
      <p>Pel que fa a les violacions en grup, un 3% de les dones van ser agredides per almenys dos homes; quan ells són les víctimes, la xifra d'atesos per agressió grupal augmenta fins al 16%. "La noia més jove tenia 16 anys, i la més gran, 83", especifiquen des del Clínic.</p>
      <p>El 68% de les víctimes d'agressió sexual no coneixien de res l'agressor i la meitat de les violacions es van cometre en un domicili, no necessàriament el de la víctima. El 28% es van produir a la via pública i el 9% en locals d'oci nocturn o recreatiu com discoteques.</p>
    </article>
  </body>
</html>