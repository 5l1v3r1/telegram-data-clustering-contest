<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191508/creen/jardins/papallones/depuradores/garrotxa/afavorir/biodiversitat"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-22T12:29:00+00:00"/>
    <meta property="og:title" content="Creen jardins de papallones a les depuradores de la Garrotxa per afavorir la biodiversitat"/>
    <meta property="og:description" content="S'han identificat les espècies amb possible presència a l'entorn i s'han seleccionat les plantes per provocar un efecte crida"/>
  </head>
  <body>
    <article>
      <h1>Creen jardins de papallones a les depuradores de la Garrotxa per afavorir la biodiversitat</h1>
      <h2>S'han identificat les espècies amb possible presència a l'entorn i s'han seleccionat les plantes per provocar un efecte crida</h2>
      <address>
        <time datetime="2019-11-22T12:29:00+00:00">22 Nov 2019, 12:29</time>
      </address>
      <p><a href="http://www.sorea.cat/">Sorea</a> (Societat Regional de Proveïment d'Aigües), la companyia gestora del cicle integral de l'aigua, ha dissenyat dos jardins de papallones a les depuradores d'Olot i Sant Joan les Fonts  per afavorir la presència d'aquestes espècies i millorar la biodiversitat de l'entorn. A través d'uns estudis de seguiment a la comarca, s'han identificat les espècies amb possible presència a l'entorn i s'ha fet una selecció de plantes per provocar l'efecte crida. Per això s'hi han introduït plantes perennes autòctones per atraure papallones pròpies de la zona, que tenen un important paper com a pol·linitzadors.<br/><br/>La responsable de Biodiversitat del Grup Agbar, Clara Rovira, assegura que l'objectiu és afavorir la biodiversitat i "fer-ho de manera compatible amb els usos de les instal·lacions". En aquest sentit, s'ha format el personal i es fa un manteniment ecològic de les zones verdes.<br/><br/>El disseny del projecte l'ha fet el departament de Biodiversitat del Grup Agbar, en col·laboració amb l'empresa Irati i Naturalia Jardiners. Un equip de jardiners de la Fageda s'està fent càrrec de l'execució dels jardins, que ja s'han començat a executar i que tindran una superfícies de 300 metres quadrats.<br/><br/>Segons uns estudis de seguiment de papallones realitzat a la comarca, s’han identificat les espècies de papallones amb possible presència a l’entorn i s’ha fet una selecció de plantes per provocar l’efecte crida. Algunes d’elles seran la <i>Mentha suaveolens</i>, la <i>Lavandula angustifolia </i>i la <i>Melissa officinalis</i>. Entre les papallones que s’espera rebre als recintes hi ha la <i>Argynnis niobe</i>, la <i>Polyommatus icarus </i>i la <i>Colias alfacariensis</i>.<br/><br/>Investigadors del CREAF (Centre de Recerca Ecològica i Aplicacions Forestals) i del Museu de Ciències Naturals de Granollers han estudiat durant més de dues dècades les poblacions de papallones de Catalunya, Andorra i Menorca i constaten que el 70% de les papallones mediterrànies estan en declivi. Les causes principals són l'escalfament global, la consegüent sequera a la regió mediterrània i els canvis que pateixen els hàbitats de les papallones, sobretot a causa de la urbanització, l'abandonament dels espais oberts i el desenvolupament d'una agricultura intensiva.<br/><br/>Sorea també té en marxa un programa de voluntariat corporatiu a les depuradores que gestiona, anomenat BiObserva, que promou la implicació dels professionals de les instal·lacions per observar aus i fer-ne un seguiment com a bioindicadors.<br/><br/>En aquest sentit, la companyia també té la voluntat de promoure accions de sensibilització i educació ambiental entre la població de la comarca, especialment entre els estudiants. L'EDAR d’Olot rep un bon nombre de visites de grups escolars cada any i a partir d'ara aquests grups també podran visitar els nous jardins de papallones.<br/> </p>
      <figure>
        <img src="https://dades.grupnaciodigital.cat/..//../redaccio/arxius/imatges/201911/576_1574344738EDAR_Sant_Joan_les_Fonts.jpg"/>
        <figcaption>
          <i>Uns treballadors feinegen al jardí creat a la depuradora de Sant Joan les Fonts. Foto: @sorea.</i>
        </figcaption>
      </figure>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>