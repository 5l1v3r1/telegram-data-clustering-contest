<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/dmitro_gabinet_biografiya_golova_hmelnitskoyi_oda_novini_ukrayini_n1237877"/>
    <meta property="og:site_name" content="24 Канал"/>
    <meta property="article:published_time" content="2019-11-22T12:48:00+00:00"/>
    <meta property="og:title" content="Дмитро Габінет став новим головою Хмельницької ОДА: що про нього відомо"/>
    <meta property="og:description" content="Перший заступник керівника Офісу Президента Сергій Трофімов представив нового голову Хмельницької облдержадміністрації Дмитра Габінета. Його кандидатуру на цю посаду у жовтні погодив Кабмін, а 21 листопада своїм указом призначив Президент Володимир Зеленський."/>
  </head>
  <body>
    <article>
      <h1>Дмитро Габінет став новим головою Хмельницької ОДА: що про нього відомо</h1>
      <address><time datetime="2019-11-22T12:48:00+00:00">22 Nov 2019, 12:48</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Перший заступник керівника Офісу Президента Сергій Трофімов представив нового голову Хмельницької облдержадміністрації Дмитра Габінета. Його кандидатуру на цю посаду у жовтні погодив Кабмін, а 21 листопада своїм указом призначив Президент Володимир Зеленський.</b>
      </p>
      <p>11 червня президент Володимир Зеленський звільнив з посади голови Хмельницької ОДА Вадима Лозового. З того часу обов’язки голови ОДА тимчасово виконував заступник голови області Володимир Кальніченко.</p>
      <blockquote>Читайте також: <a href="https://24tv.ua/nayyem_stav_zastupnikom_gendirektora_ukroboronpromu_n1237507">Найєм став заступником гендиректора Укроборонпрому</a></blockquote>
      <h3>Біографія Дмитра Габінета</h3>
      <p>37-и річний чиновник – уродженець та мешканець Хмельницького. Кандидат юридичних наук, викладав в Україні та в одному з університетів Польщі. На сьогодні – <b>помічник нардепа Миколи Стефанчука</b>, якого до Ради обрали у Хмельницькому.</p>
      <p>З 2014 року – голова громадської організації "Форпост Народовладдя", а з 2017 року – Хмельницького інформаційно-консультаційного центру UMCS.</p>
      <p>У біографії Габінета прослідковується <b>зв’язок із чинним нардепом Сергієм Лабазюком</b>. Зокрема, Габінет був спостерігачем на останніх виборах від громадської організації "Завжди поруч! За Хмельниччину!", якою керує Віолета Лабазюк – дружина депутата.</p>
      <p>А ще в 2014 році Габінет <b>представляв інтереси Сергія Тігіпка </b>та його партії "Сильна Україна" в одномандатних виборчих округах на позачергових виборах.</p>
      <h3>Гроші та майно Габінета</h3>
      <p>Згідно з декларацією Габінета за 2018 рік, він має земельну ділянку в Новоушицькому районі площею 470 квадратних метрів. Разом з матір’ю Габінет володіє квартирою на 61,8 квадратних метра та гаражем на 21,9 квадратних метра. <b>Чиновник має авто "Москвич" </b>1983 року випуску.</p>
      <p>Основним своїм місцем роботи Габінет вказав Хмельницький кооперативний торговельно-економічний інститут. Там він<b> за рік заробив 51 тисячу 841 гривню</b>. Габінет також у готівці зберігає 8 тисяч євро.</p>
      <p>Габінет працював також за сумісництво та отримував гонорари у таких установах:</p>
      <ul>
        <li>військова частина А 2339 – 33 тисячі 932 гривні;</li>
        <li>Університет Марії Кюрі-Склодовської в Любліні (Польща) – 161 тисяча 574 гривні (гонорар);</li>
        <li>Вінницький регіональний центр оцінювання якості освіти – 1440 гривень (гонорар).</li>
      </ul>
    </article>
  </body>
</html>