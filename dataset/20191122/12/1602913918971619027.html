<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/fan-courier-preia-operatorul-de-transport-si-logistica-sls-cargo-de-la-antreprenorul-mihai-stoica-18605338"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-22T12:19:11+00:00"/>
    <meta property="og:title" content="FAN Courier preia operatorul de transport şi logistică SLS CARGO de la antreprenorul Mihai Stoica"/>
    <meta property="og:description" content="FAN Courier, liderul pieţei locale de curierat,  achiziţionează compania de transport şi logistică SLS CARGO, fondată în anul 2014 de omul de afaceri Mihai Stoica. SLS CARGO a avut în 2018 o cifră de afaceri de 55,8 milioane de lei."/>
  </head>
  <body>
    <article>
      <h1>FAN Courier preia operatorul de transport şi logistică SLS CARGO de la antreprenorul Mihai Stoica</h1>
      <address>
        <time datetime="2019-11-22T12:19:11+00:00">22 Nov 2019, 12:19</time>
      </address>
      <p>FAN Courier, liderul pieţei locale de curierat,  achiziţionează compania de transport şi logistică SLS CARGO, fondată în anul 2014 de omul de afaceri Mihai Stoica. SLS CARGO a avut în 2018 o cifră de afaceri de 55,8 milioane de lei.</p>
      <p>Tranzacţia a fost perfectată de acţionarii celor două companii la începutul lunii noiembrie şi se află, în prezent, în procedură de avizare la Consiliul Concurenţei.</p>
      <p>În baza parteneriatului, compania SLS CARGO va continua să funcţioneze sub brand propriu, fără a fi absorbită de FAN Courier. Fondatorul companiei îşi menţine calitatea de acţionar şi CEO, o decizie similară fiind asumată şi pentru echipa de top management a operatorului de freight forwarding.</p>
      <p>”Ne bucurăm să devenim partener al liderului unei pieţe în continuă dezvoltare. Poţi deveni mai bun învăţând de la cei mai buni, iar FAN Courier este un business sănătos, construit cu grijă în peste 20 de ani de activitate. Suntem convinşi că transferul reciproc de know-how va fi cheia dezvoltării noastre pe termen lung”, a declarat Mihai Stoica, fondatorul companiei SLS CARGO.</p>
      <p>Prin dezvoltarea portofoliului, clienţii FAN Courier vor avea acces la o gamă mai largă de servicii pe segmentul transport-logistică-distribuţie. Planurile pe termen scurt şi mediu ale celor doi parteneri includ dezvoltarea business-ului şi creşterea echipei.</p>
      <p>FAN Courier, companie integral privată românească, fondată în 1998, a încheiat exerciţiul financiar 2018 cu o cifră de afaceri de 147 de milioane de euro. Compania estimează pentru anul în curs o creştere a afacerilor cu 15% şi investiţii de peste 15 milioane de euro.</p>
      <p>Compania de servicii logistice SLS CARGO a demarat operaţiunile în anul 2014 prin deschiderea primului său birou operaţional în Bucureşti. În 2015, activitatea companiei se dezvoltă prin deschiderea a două locaţii noi în Rădăuţi şi în Constanţa, urmate în anul 2016 de inaugurarea  primului depozit SLS Cargo din Bucureşti.</p>
      <p>Odată cu formarea unei noi echipe, 2017 a însemnat şi  deschiderea primului terminal feroviar în Bucureşti exclusiv operat de SLS Cargo.</p>
      <p>Anul acesta, SLS Cargo şi-a consolidat poziţia de jucător important pe piaţa serviciilor de transport şi logistică prin operarea a 25.000 mp spaţii de depozitare în 4 locaţii din Mogoşoaia, Bâcu, Buftea şi Cluj, gestionarea unei flote proprii de camioane precum şi derularea activităţii operaţionale de transport prin 7 birouri în Romania şi 2 birouri internaţionale, în Bulgaria şi Italia. Compania are o echipă de 120 de angajaţi.</p>
    </article>
  </body>
</html>