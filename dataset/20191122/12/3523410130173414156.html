<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641343/%D8%AA%D8%B9%D8%B7%DB%8C%D9%84%DB%8C-%D8%A2%DA%98%D8%A7%D9%86%D8%B3%E2%80%8C%D9%87%D8%A7%DB%8C-%D9%81%D8%B1%D9%88%D8%B4-%D8%A8%D9%84%DB%8C%D8%AA-%D8%A8%D8%A7-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T12:16:00+00:00"/>
    <meta property="og:title" content="تعطیلی آژانس‌های فروش بلیت با قطع اینترنت"/>
    <meta property="og:description" content="رئیس انجمن صنفی دفاتر خدمات گردشگری از تعطیلی برخی آژانس های هواپیمایی در پی قطعی اینترنت خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/641343/%D8%AA%D8%B9%D8%B7%DB%8C%D9%84%DB%8C-%D8%A2%DA%98%D8%A7%D9%86%D8%B3%E2%80%8C%D9%87%D8%A7%DB%8C-%D9%81%D8%B1%D9%88%D8%B4-%D8%A8%D9%84%DB%8C%D8%AA-%D8%A8%D8%A7-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA">تعطیلی آژانس‌های فروش بلیت با قطع اینترنت</a>
      </h1>
      <h2>رئیس انجمن صنفی دفاتر خدمات گردشگری از تعطیلی برخی آژانس های هواپیمایی در پی قطعی اینترنت خبر داد.</h2>
      <address><time datetime="2019-11-22T12:16:00+00:00">22 Nov 2019, 12:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در پی بروز برخی ناآرامی ها در کشور به بهانه تعدیل<b> نرخ بنزین</b> و موج سواری ضد انقلاب از اعتراضات مردمی، اینترنت ملی جایگزین ارتباطات بین المللی بر بستر وب شده که سبب کاهش فروش برخی آژانس های هواپیمایی و سایت ها و اپلیکیشن های فروش بلیت هواپیما خصوصا بلیت پروازهای خارجی و ایرلاین های غیر ایرانی شده است.</p>
      <p>در همین خصوص حرمت الله رفیعی رئیس انجمن صنفی دفاتر خدمات گردشگری و مسافرت هوایی اظهار داشت: اگرچه اعضای صنف آژانس های هواپیمایی به اهمیت حفظ منافع ملی واقفند و آن را بر منافع شخصی ارجح می دانند اما این موضوع نمی تواند سبب بروز چالش برای یک صنف مهم شود.</p>
      <p>وی ادامه داد: بسیاری از اعضای صنف دفاتر خدمات گردشگری با مشکل بزرگی در خرید بلیت سفرهای خارجی روبه رو شده اند و بعضا فروش آنها به صفر رسیده است. با توجه به اینکه همه ایرلاین ها و هتل های خارجی که بر بستر وب جهانی، امکان رزرواسیون بلیت و هتل را فراهم کرده اند، دسترسی بخ این خدمات برای آژانس ها و دفاتر خدمات مسافرتی وجود ندارد.</p>
      <p>این فعال صنفی اعلام کرد: باید دولت درگاه خاصی برای صنف آژانس های مسافرت هوایی ایجاد شود که کاملا کنترل شده باشد و امکان استفاده دیگری غیر از خرید بلیت یا رزرو هتل برای آنها نداشته باشد.</p>
      <p>وی ادامه داد: از وزرای راه و ارتباطات درخواست کرده ایم تا این درگاه اختصاصی را برای اعضای انجمن دفاتر خدمات مسافرت هوایی ایجاد کند اما توجهی به این درخواست نشده است. ما درخواستی برای باز شدن درگاه شبکه های اجتماعی نداریم و صرفا برای خرید بلیت و هتل درخواست درگاه ارتباطی اختصاصی داشته ایم اما با این خواسته ما موافقت نشده است.</p>
      <p>رفیعی تصریح کرد: به سازمان هواپیمایی کشوری هم مراجعه کرده ایم اما آنها هم گفتند در حوزه اختیارات ما نیست و برای آژانس های هوایی کاری نکردند. امیدواریم کمک کنند تا دفاتر خدمات مسافرت هوایی هر چه سریعتر از بحران خارج شوند.</p>
      <p>وی تأکید کرد: ۴ هزار و ۷۰۰ دفتر خدمات مسافرتی اعم از بند الف و ب داریم که بند الف ها به تنهایی ۲ هزار و ۵۰۰ دفتر خدمات مسافرت هوایی است که از این تعداد تنها هزار دفتر در حال فعالیت بودند که با قطعی اینترنت، بخش مهمی از این دفاتر از کار بیکار شده اند. درحال حاضر تنها سیستم فروش آنلاین برای سایت هایی که سرور داخلی دارند، فعال است. اما آژانس ها امکان خرید بلیت خارجی ندارند.</p>
      <p>اتحادیه کسب و کارهای اینترنتی: میزان فروش سایت های هواپیمایی ریزش شدیدی داشته است</p>
      <p>رضا الفت نسب در گفت وگو با خبرنگار مهر درباره کاهش فروش سایت های فروش بلیت هواپیما در اثر قطعی اینترنت اظهار داشت: در حال حاضر سیستم های این سایت ها و اپلیکیشن ها پایدار است اما در دو روز نخست قطعی اینترنت دچار مشکل در فروش بلیت شدند.</p>
      <p>وی ادامه داد: برخی سایت های فروش بلیت هواپیما که سِروِر آنها در خارج از کشور است، همچنان دچار مشکل هستند؛ قطعا میزان فروش، ریزش داشته است حتی اگر سایت هم فعال باشد، اما از آنجایی که اینترنت در برخی مناطق و برخی اوپراتورها ضعیف است، کاربران به سختی می توانند اقدام به خرید بلیت کنند.</p>
      <p>سخنگوی اتحادیه کسب و کارهای اینترنتی افزود: در حال حاضر امکان خرید اینترنتی بلیت هواپیما از طریق اینترنت ای دی اس ال وجود دارد اما اینترنت اپراتورهای تلفن همراه با مشکل مواجه است که ریزیش فراوان کاربر برای اپلیکیشن های فروش بلیت هواپیما و قطار ایجاد کرده است.</p>
      <p>وی درباره عضویت سایت های اینترنتی فروش بلیت هواپیما در اتحادیه کسب و کارهای اینترنتی گفت: سایت ها و اپلیکیشن هایی که از سازمان هواپیمایی کشوری مجوز بند الف دارند، در این اتحادیه عضو نیستند اما سایت هایی که مجوز بند ب دارند، می توانند در این اتحادیه عضو شوند.</p>
      <p>الفت نسب تصریح کرد: با مدیران برخی سایت ها و اپلیکیشن های مشهور فروش بلیت هواپیما گفت وگو داشته ایم که مشکل خاصی نداشته اند ولی کاهش در فروش داشته اند.</p>
    </article>
  </body>
</html>