<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/22/zlote-dziecko-pierwszej-dobrej-zmiany-z-zakazem-opuszczania-kraju-agent-tomek-musial-wplacic-pol-miliona-kaucji/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-22T12:27:02+00:00"/>
    <meta property="og:title" content="Złote dziecko pierwszej „dobrej zmiany” z zakazem opuszczania kraju. „Agent Tomek” musiał wpłacić pół miliona kaucji"/>
    <meta property="og:description" content="Prokuratura Regionalna w Białymstoku poinformowała, że Tomasz K., znany jako „agent Tomek”, musiał wpłacić pół miliona zł kaucji i nałożono na niego zakaz opuszczania kraju. Prokuratura postawiła mu sześć zarzutów, w tym pranie brudnych pieniędzy."/>
  </head>
  <body>
    <article>
      <h1>Złote dziecko pierwszej „dobrej zmiany” z zakazem opuszczania kraju. „Agent Tomek” musiał wpłacić pół miliona kaucji</h1>
      <address><time datetime="2019-11-22T12:27:02+00:00">22 Nov 2019, 12:27</time> by <a rel="author" href="https://nczas.com/author/aw/" target="_blank">AW</a></address>
      <p>
        <b>Prokuratura Regionalna w Białymstoku poinformowała, że Tomasz K., znany jako „agent Tomek”, musiał wpłacić pół miliona zł kaucji i nałożono na niego zakaz opuszczania kraju. Prokuratura postawiła mu sześć zarzutów, w tym pranie brudnych pieniędzy.</b>
      </p>
      <p>Rzecznik prasowy Prokuratury Regionalnej w Białymstoku Paweł Sawoń poinformował w piątek PAP, że Tomasz K. w związku z przedstawionymi mu zarzutami wpłacił 500 tys. zł. poręczenia majątkowego. Dodatkowo prokuratura nałożyła na niego zakaz opuszczania kraju połączony z zatrzymaniem paszportu i zastosowała dozór policyjny.</p>
      <p>Z informacji przekazanych przez prokuraturę wynika, że Tomasz K. nie złożył dotąd zażalenia na zastosowane wobec niego środki.</p>
      <p>15 listopada Prokuratura Regionalna w Białymstoku przedstawiła byłemu posłowi PiS i byłemu agentowi CBA znanemu jako „agent Tomek” sześć zarzutów. Dotyczą one m.in. udziału w zorganizowanej grupie przestępczej, przywłaszczenia wspólnie i w porozumieniu z innymi osobami mienia w łącznej kwocie około 10 mln zł oraz oszustwa w związku z nienależnym przyznaniem dotacji w kwocie ponad 39 mln zł, a także przestępstwa prania pieniędzy w kwocie 2 mln zł.</p>
      <p>Zarzuty dla Tomasza K. wiążą się z jego działalnością w Europejskim Centrum Wsparcia Społecznego Helper, które w Olsztynie i kilku innych gminach regionu prowadziło środowiskowe domy pomocy. Stowarzyszenie prowadziła Katarzyna K., żona „agenta Tomka”, a gdy ona wycofała się z kierowania Helperem, jej obowiązki przejął Tomasz K.</p>
      <p>Prokurator Sawoń zapytany, czy podejrzany przyznał się do zarzutów, poinformował jedynie, że Tomasz K. składał wyjaśnienia, ale ich treści prokuratura nie ujawnia.</p>
      <p>Prokuratura nie informowała o zarzutach dla Tomasza K., sprawa wyszła na jaw, gdy śledczy przedstawili zarzuty samorządowcom z gmin, gdzie Helper prowadził domy pomocy. Publicznie poinformował o tym w środę w nocy prezydent Olsztyna Piotr Grzymowicz, który w czwartek na konferencji prasowej mówił, że gmina uznawana przez kilka lat za poszkodowaną działaniami Helpera „nagle stała się winną”.</p>
      <p>Od czerwca zarzuty w tej sprawie ma przedstawione żona Tomasza K. – Katarzyna. Zarzucono jej m.in. kierowanie grupą przestępczą, przywłaszczenie blisko 33 mln zł, oszustwa przy dotacjach w kwocie 71 mln zł oraz podrabianie dokumentów. Prokurator Sawoń informował wówczas, że prokurator zastosował poręczenie majątkowe w kwocie ponad 1 mln zł, dozór policji, zakaz opuszczania kraju połączony z zatrzymaniem paszportu.</p>
      <p>Tomasz K. jest opisywany przez media jako „najbardziej znany agent CBA”. Był nim od 2006 r. W prowadzonych operacjach posługiwał się fałszywymi personaliami: Tomasz Małecki lub Tomasz Piotrowski. Głośne stały się trzy jego sprawy: posłanki PO Beaty Sawickiej z 2007 r., Weroniki Marczuk z 2009 r. oraz tzw. willi Kwaśniewskich w Kazimierzu Dolnym.</p>
      <p>Zarówno posłanka Sawicka, jak i Marczuk publicznie mówiły, że „agent Tomek” działał niestandardowo, uwodził je. Posłanka została prawomocnie uniewinniona, zaś sprawę Marczuk umorzono. W wyroku dotyczącym Sawickiej sąd wskazał, że agenci CBA działali niezgodnie z prawem.</p>
      <p>Za działania dotyczące tzw. willi Kwaśniewskich Tomaszowi K. przedstawiono zarzuty przekroczenia uprawnień w 2014 r., ale sąd cofnął prokuraturze akta do uzupełnienia i prokuratura tę sprawę umorzyła dwa lata później.</p>
      <p>W 2009 r. Tomasz K. otrzymał tytuł „Człowieka Roku” przyznawany przez „Gazetę Polską”. W 2010 r., po zmianie kierownictwa CBA, Tomasz K. został przeniesiony do pracy biurowej, po czym odszedł na emeryturę. W 2011 r. zdobył mandat posła PiS w okręgu kieleckim, ale nie wstąpił do partii. Później doszło do ujawnienia przez media nagrania rozmowy ówczesnego męża obecnej żony Tomasza K. Były agent groził mężczyźnie pobiciem krzesłem, został zawieszony w prawach członka klubu parlamentarnego PiS. W styczniu 2014 r. Tomasz K. zrezygnował z członkostwa w klubie, zostając posłem niezrzeszonym, a w lutym 2015 r. zrzekł się mandatu posła.</p>
      <p>Olsztyńskim Helperem Tomasz K. kierował do stycznia 2018 r. Zrzekł się pracy w tym stowarzyszeniu po wstrzymaniu przez wojewodę warmińsko-mazurskiego finansowania dwóch środowiskowych domów samopomocy – w Olsztynie i Jedwabnie, prowadzonych przez Helper. Przedstawiciele wojewody tłumaczyli wówczas tę decyzję negatywnymi wynikami kontroli finansowych, które odbyły się w 2017 r.</p>
      <p>W przesłanym wówczas PAP oświadczeniu Tomasz K. napisał, że decyzja o wstrzymaniu dotacji jest efektem „zacietrzewienia politycznego” wojewody. „Zdaję sobie sprawę, że większość ataków na Helpera ma podłoże polityczne lub też jest związana z kontrowersjami, jakie budzi moja osoba. Uważam za niesprawiedliwe, aby z tego powodu zostało zniszczone wieloletnie dzieło opiekunów i terapeutów, sześć ośrodków o wysokim standardzie dla pięciuset chorych” – napisał w 2018 r. Tomasz K. dla PAP.</p>
      <p>W sumie w śledztwie związanym z działalnością Helpera zarzuty przedstawiono dotąd 37 osobom, jedna osoba – były mąż Katarzyny K., był w tej sprawie aresztowany. (PAP)</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/22/duda-gratuluje-tusk-komentuje-ziemkiewicz-przypomina-czyli-jak-to-z-tym-winszowaniem-bylo-foto/"/>
        <a href="https://nczas.com/2019/11/22/grzegorz-braun-z-konfederacji-za-budowaniem-polskiej-sily-nie-mozna-opierac-bezpieczenstwa-na-sprowadzaniu-do-kraju-obcych-wojsk/"/>
        <a href="https://nczas.com/2019/11/22/wreczyli-lapowki-na-blisko-2-miliony-zlotych-wlasciciel-telewizji-deweloper-i-inni-zatrzymani-przez-cba/"/>
        <a href="https://nczas.com/2019/11/22/sensacja-archeologiczna-w-polsce-kregi-w-zbozu-i-olbrzymie-konstrukcje-sprzed-7-tys-lat-odkryto-pod-lysomicami-interesujace-ze-wejscia-znajduja-sie-dokladnie-foto/"/>
        <a href="https://nczas.com/2019/11/22/szkoleniowa-gra-wojenna-dla-wojsk-obrony-terytorialnej-aplikacja-e-learningowa-na-bazie-world-war-3-video/"/>
        <a href="https://alaluna.pl/video/pilne-krzysztof-krawczyk-wraca-na-scene-z-synem-muzyk-po-powaznej-operacji-zapowiada-plyte/"/>
        <a href="https://nczas.com/2019/11/22/grzegorz-braun-ostro-o-pis-i-powtorzonym-glosowaniu-to-bylo-zenujace-zawsze-beda-malymi-oszustami/"/>
        <a href="https://nczas.com/2019/11/22/pis-razem-ze-skrajnym-lewactwem-wyniki-tego-glosowania-pokazuja-prawde/"/>
        <a href="https://nczas.com/2019/11/22/policja-zapowiada-bedziemy-wspierac-funkcjonariusza-ktory-smiertelnie-postrzelil-w-koninie-21-latka-w-swietle-prawa-jest-niewinny/"/>
      </related>
    </article>
  </body>
</html>