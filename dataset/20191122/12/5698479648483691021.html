<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/telegram-founder-claims-whatsapp-is-a-spyware"/>
    <meta property="og:site_name" content="euronews"/>
    <meta property="article:published_time" content="2019-11-22T12:17:50+00:00"/>
    <meta property="og:title" content="ادعای بنیانگذار تلگرام: واتس‌اپ ابزار جاسوسی است"/>
    <meta property="og:description" content="پاول دورف، بنیانگذار پیام‌رسان تلگرام در حمله به واتس‌اپ ادعا کرد شکاف امنیتی جدی در این پیام‌رسان بار دیگر ثابت می‌کند سازمان‌های جاسوسی معمولا از این اپلیکیشن به‌عنوان یک ابزار نظارتی استفاده می‌کنند."/>
  </head>
  <body>
    <article>
      <h1>ادعای بنیانگذار تلگرام: واتس‌اپ ابزار جاسوسی است</h1>
      <address><time datetime="2019-11-22T12:17:50+00:00">22 Nov 2019, 12:17</time> by <a rel="author">یورونیوز فارسی </a></address>
      <p>پاول دورف، بنیانگذار پیام‌رسان تلگرام در حمله به واتس‌اپ ادعا کرد شکاف امنیتی جدی در این پیام‌رسان بار دیگر ثابت می‌کند سازمان‌های جاسوسی معمولا از این اپلیکیشن به‌عنوان یک ابزار نظارتی استفاده می‌کنند.</p>
      <p>واتس‌اپ چند روز پیش از یک شکاف امنیتی در اپلیکیشن خود خبر داده بود که با استفاده از این نقص امنیتی هکرها می‌توانند با ارسال ویدئویی مخرب به پیام‌های کاربران دست پیدا کند. این مشکل در نسخه به روز شده این پیام‌رسان رفع شده است اما اگر کاربران آخرین نسخه را دریافت نکنند همچنان در معرض خطر قرار دارند.</p>
      <p>پاول دورف با اشاره به آسیب‌پذیری اخیر این پیام‌رسان که پیام‌های خصوصی و عکس‌های کاربرانش را افشا می‌کند از ادعا خود مبنی بر دسترسی سازمان‌های جاسوسی به این اپلیکیشن حمایت کرد.</p>
      <p>این کارآفرین روس، اوایل سالجاری میلادی به منتقدان فیس‌بوک به دلیل اینکه توانایی تامین امنیت کاربرانش را ندارد، پیوست. وی به مجموعه‌ای از شکاف‌های امنیتی اشاره کرد که داده‌های خصوصی کاربران را به‌طور مداول در معرض خطر هکرها و سازمان‌های اطلاعاتی دولتی قرار می‌دهد.</p>
      <blockquote>فیس‌بوک مدت‌ها قبل از خرید واتس‌اپ، خود بخشی از برنامه‌های نظارتی بوده است. ساده‌لوحانه است که فکر کنیم این شرکت سیاست‌های خود را پس از خرید واتس‌اپ تغییر داده باشد<cite>پاول دورف <br/>بنیانگذار تلگرام</cite></blockquote>
      <p>پاول دورف با تکیه بر این انتقادها در آخرین مطلب خود در تلگرام، رقیب خود با «اسب تروایی» مقایسه کرد که توسط جاسوسان استفاده می‌شود تا بتوانند به میلیاردها عکس و پیام دسترسی داشته باشند.</p>
      <p>وی در این نوشته تاکید کرد: «فیس‌بوک مدت‌ها قبل از خرید واتس‌اپ، خود بخشی از برنامه‌های نظارتی-امنیتی بوده است. ساده‌لوحانه است که فکر کنیم این شرکت سیاست‌های خود را پس از خرید واتس‌اپ تغییر داده باشد.»</p>
      <p>پاول دوروف در واقع به اظهارات برایان آکتون بنیانگذار واتس‌اپ اشاره دارد که درباره فروش این برنامه به شرکت فیس‌بوک گفته بود: «من حریم خصوصی کاربرانم را به سود بیشتر فروختم.»</p>
      <p>شرکت فیس‌بوک ادعا کرده است که هیچ مدرکی مبنی بر سواستفاده از آخرین شکاف امنیتی واتس‌اپ توسط هکرها وجود ندارد. این شرکت در بیانیه‌ای گفته بود: «دلیلی وجود ندارد که کاربران تحت تاثیر قرار بگیرند.»</p>
      <p>فیس‌بوک ادعاهای مطرح شده را نادرست عنوان می‌کند و می‌گوید تا به امروز هیچ مدرکی برای اثبات این انتقادها ارائه نشده است.</p>
      <h3>بنیانگذار تلگرام: واتس‌اپ را از گوشی‌های خود حذف کنید</h3>
      <p>دورف نیز دقیقا به‌ همین نکته اشاره کرد و افزود: «فقدان داده‌های ذخیره شده در سرورها باعث می‌شود کشف نمونه‌هایی که طبق آن از امنیت واتس‌اپ سواستفاده می‌شود غیرممکن شود.»</p>
      <p>وی در نهایت از کاربران واتس‌اپ خواست که این اپلیکیشن را از گوشی‌های خود حذف کنند و با تاکید بر اینکه در پیام‌رسان تلگرام از حریم خصوصی کاربران حفاظت می‌کند، از کابران واتس‌اپ خواست به تلگرام بپیوندند.</p>
      <p>ماه گذشته نیز پیام‌رسان واتس‌اپ از یک شرکت اسرائیلی به اتهام کمک به جاسوسان دولتی برای هک ۱۴۰۰ تلفن همراه متعلق به دیپلمات‌ها، مخالفان سیاسی، روزنامه‌نگاران و مقامات رسمی کشورها شکایت کرده بود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/30/whatsapp-facebook-sues-israel-nso-for-allegedly-helping-spies-hack-phones-in-20-countries">شکایت واتس‌اپ از شرکت اسرائیلی به اتهام رخنه و کمک به جاسوسان برای هک</a>
        </li>
        <li>
          <a href="https://farsi.euronews.com/2019/11/01/israeli-government-zeev-elkin-refused-involvement-nso-whatsapp-hack">دولت اسرائیل: در هک تلفن‌های همراه با شرکت «ان‌اس‌او» همکاری نداشتیم</a>
        </li>
      </ul>
    </article>
  </body>
</html>