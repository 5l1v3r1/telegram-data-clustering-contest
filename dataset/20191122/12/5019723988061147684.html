<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/sports/2019/11/22/shashi-tharoor-supports-sanju-samson.html"/>
    <meta property="og:site_name" content="Manoramanews"/>
    <meta property="article:published_time" content="2019-11-22T12:20:10+00:00"/>
    <meta property="og:title" content="സിലക്ടർമാർ പരീക്ഷിക്കുന്നത് എന്തെന്ന് തരൂർ; സഞ്ജുവിനെ തഴഞ്ഞതിൽ രോഷം"/>
    <meta property="og:description" content="വെസ്റ്റിൻഡീസിനെതിരായ പരമ്പരക്കുള്ള ഇന്ത്യൻ ടീമിൽ നിന്ന് സഞ്ജു സാംസണെ തഴഞ്ഞതിനെ വിമർശിച്ച് പ്രമുഖർ. ശശി തരൂർ എംപി, ക്രിക്കറ്റ് കമന്റേറ്റർ ഹർഷ ഭോഗ്‌ലെ എന്നിവരാണ് സഞ്ജുവിനെ തുണച്ച് രംഗത്തെത്തിയത്. സിലക്ടർമാർ പരീക്ഷിക്കുന്നത് സഞ്ജുവിന്റെ ബാറ്റിങ് മികലാണോ ഹൃദയത്തിന്റെ കരുത്താണോയെന്ന് ശശി തരൂർ. Sanju Samson. Shashi Tharoor. Sports. Malayala Manorama . Manorama News."/>
  </head>
  <body>
    <article>
      <h1>സിലക്ടർമാർ പരീക്ഷിക്കുന്നത് എന്തെന്ന് തരൂർ; സഞ്ജുവിനെ തഴഞ്ഞതിൽ രോഷം</h1>
      <address><time datetime="2019-11-22T12:20:10+00:00">22 Nov 2019, 12:20</time> by <a rel="author">സ്വന്തം ലേഖകൻ</a></address>
      <p>വെസ്റ്റിൻഡീസിനെതിരായ പരമ്പരക്കുള്ള ഇന്ത്യൻ ടീമിൽ നിന്ന് സഞ്ജു സാംസണെ തഴഞ്ഞതിനെ വിമർശിച്ച് പ്രമുഖർ. ശശി തരൂർ എംപി, ക്രിക്കറ്റ് കമന്റേറ്റർ ഹർഷ ഭോഗ്‌ലെ എന്നിവരാണ് സഞ്ജുവിനെ തുണച്ച് രംഗത്തെത്തിയത്. സിലക്ടർമാർ പരീക്ഷിക്കുന്നത് സഞ്ജുവിന്റെ ബാറ്റിങ് മികലാണോ ഹൃദയത്തിന്റെ കരുത്താണോയെന്ന് ശശി തരൂർ ട്വിറ്ററിലൂടെ ചോദിച്ചു. </p>
      <p>'‘ഒരു തവണപോലും അവസരം കിട്ടാതെ സഞ്ജു ടീമിൽനിന്ന് തഴയപ്പെട്ടതിൽ കടുത്ത നിരാശ തോന്നുന്നു. മൂന്നു ട്വന്റി20 മത്സരങ്ങളിലും സഞ്ജു സഹതാരങ്ങൾക്കായി വെള്ളം ചുമന്നു. പിന്നാലെ ടീമിനു പുറത്തുമായി. അവർ പരീക്ഷിക്കുന്നത് സഞ്ജുവിന്റെ ബാറ്റിങ് മികവാണോ അതോ ഹൃദയത്തിന്റെ കരുത്തോ?’'- തരൂർ കുറിച്ചു. </p>
      <figure>
        <iframe data-src="https://twitter.com/ShashiTharoor/status/1197538694552535040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>സഞ്ജുവിനെ ടീമിൽനിന്ന് തഴഞ്ഞതിൽ ക്രിക്കറ്റ് കമന്റേറ്റർ ഹർഷ ഭോഗ്‍ലെയും അദ്ഭുതം രേഖപ്പെടുത്തി. അദ്ദേഹത്തിന്റെ ട്വീറ്റ് ഇങ്ങനെ:</p>
      <p>‘സഞ്ജുവിനെ സംബന്ധിച്ച് കഠിനമായ തീരുമാനം. എങ്കിലും ടീമിനൊപ്പം എല്ലായിടത്തും സഞ്ചരിക്കുന്നതിനേക്കാൾ കളത്തിലിറങ്ങി കളിക്കുന്നതായിരിക്കും അദ്ദേഹത്തിനു നല്ലതെന്ന് തോന്നുന്നു. ഒരിക്കൽക്കൂടി ഋഷഭ് പന്തിൽ സിലക്ടർമാർ കടുത്ത വിശ്വാസം രേഖപ്പെടുത്തിയിരിക്കുന്നു. ഇത്തവണ ടീം അദ്ദേഹത്തിൽനിന്ന് കൂടുതൽ പ്രതീക്ഷിക്കും.’ – ഭോഗ്‍ലെ ട്വീറ്റ് ചെയ്തു.</p>
      <figure>
        <iframe data-src="https://twitter.com/bhogleharsha/status/1197538357984792577?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ബംഗ്ലദേശിനെതിരായ ട്വന്റി20 പരമ്പരക്കുള്ള ടീമില്‍ ഉൾപ്പെടുത്തിയ ശേഷം ഒരുതവണ പോലും കളത്തിലിറങ്ങാൻ സഞ്ജുവിന് അവസരം നൽകിയിരുന്നില്ല. ഇതിന് ശേഷം നടക്കുന്ന പരമ്പരക്കുള്ള ടീമിലും സഞ്ജുവിന് ഇടമില്ല.‌ ബംഗ്ലേദശിനെതിരായ ടീമിൽ സഞ്ജു ഉൾപ്പെട്ടപ്പോൾ ഇന്ത്യൻ മുൻ താരം ഗൗതം ഗംഭീർ ഉൾപ്പെടെയുള്ളവർ ആഹ്ലാദം അറിയിച്ചിരുന്നു. </p>
    </article>
  </body>
</html>