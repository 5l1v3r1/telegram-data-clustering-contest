<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/konsument/11-manader-efter-badrumsrenoveringen-har-ahmad-fortfarande-inget-badrum"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T12:20:43+00:00"/>
    <meta property="og:title" content="11 månader efter renoveringen startade har Ahmad fortfarande inget badrum"/>
    <meta property="og:description" content="Ahmad Shirazi anlitade Bauhaus för att renovera ett badrum. Enligt avtalet utför Bauhaus “alltid alla arbeten med godkända, licensierade och certifierade yrkesmän.” Tryggt och seriöst tänkte Ahmad. Men när hantverkarna påbörjade arbetet blev det mesta fel."/>
  </head>
  <body>
    <article>
      <h1>11 månader efter renoveringen startade har Ahmad fortfarande inget badrum</h1>
      <address><time datetime="2019-11-22T12:20:43+00:00">22 Nov 2019, 12:20</time> by <a rel="author">Magdalena Bergling</a></address>
      <p>
        <b>Ahmad Shirazi anlitade Bauhaus för att renovera ett badrum. Enligt avtalet utför Bauhaus “alltid alla arbeten med godkända, licensierade och certifierade yrkesmän.” Tryggt och seriöst tänkte Ahmad. Men när hantverkarna påbörjade arbetet blev det mesta fel.</b>
      </p>
      <p>Redan från starten upplevde Ahmad att hantverkarna jobbade märkligt och han blev orolig. Han kontaktade Bauhausbutiken där han köpt sin badrumsrenovering men upplevde att han inte fick någon respons alls.</p>
      <p>Så Ahmad kontaktade Bauhaus centralt och tog in en besiktningsman för en sakkunnig bedömning.</p>
      <h3>Inte fackmässigt utfört</h3>
      <p>– Det här är inte fackmässigt utfört. Man undrar hur pålästa de som gör ett sånt här jobb är. Det finns branschregler som måste följas, säger Peo Johansson, Besiktningsman SBR till Plusredaktionen.</p>
      <p>Bauhaus lovade att skicka nya hantverkare och lovade Ahmad att de skulle vara certifierade och fackkunniga, som avtalet utlovat. Men inte heller den här gången blev det rätt. Besiktningsmannens lista med åtgärdspunkter hade hantverkarna inte tid att titta på. Flera fel begicks och när man rev upp golvet upptäcktes riktigt allvarliga fel som skadat husets bärande konstruktion. </p>
      <p>– Att skada bärande bjälkar på det här sättet är mycket allvarligt, det försvagar bärkraften. Om man sätter ett bubbelbadkar på det här kan allt rasa igenom med personskador som följd. Till och med dödsfall. Så det är mycket allvarligt, konstaterar Peo Johansson. </p>
      <h3>Hitta egna hantverkare</h3>
      <p>Ahmad avbröt arbetet en andra gång och fick okej av Bauhaus. Men efter det ville företaget att Ahmad skulle försöka hitta egna hantverkare vilket han försökte men inte lyckades med. Så Bauhaus lovar återkomma med behörig personal men så blir det tyst.</p>
      <p>Tiden går och trots flera kontaktförsök svarade aldrig Bauhaus. Ahmad kände sig tvungen att utnyttja rättsskyddet i hemförsäkringen för att kunna anlita en advokat för att få hjälp. Men det är en lång och dyr process och Bauhaus har motsatt sig allt på alla punkter. </p>
      <p>Bauhaus har erbjudit att Ahmad ska få tillbaka handpenningen mot att avtalet bryts men det är för sent tycker Ahmad. </p>
      <p>– Jag har så grava allvarliga fel på huset att det kommer kosta närmare 700 000 att laga och renovera. </p>
      <p>Och Peo Johansson håller med.</p>
      <p>– Ingen seriös firma vill ta på sig ett sånt här jobb utan att riva allt och börja om. Det handlar om garantier och försäkringar, anser Peo Johansson, Byggnadsingenjör SBR.  </p>
      <h3>Bauhaus beklagar</h3>
      <p>Bauhaus säger till Plus att dom aldrig ställer upp på intervjuer. Företaget skriver i sitt svar till Plus “Vi beklagar att en kund kommit i kläm.....”.</p>
      <p>De skriver också att ”Bauhaus avböjer att beröra det aktuella ärendet med hänvisning till att det är en rättstvist då kunden avbrutit vårt erbjudande att färdigställa badrummet och istället stämt Bauhaus”. Därefter svarar Bauhaus konsekvent på Plusredaktionens frågor att “Vi avstår att svara med hänvisning till den pågående rättsprocessen”.  </p>
      <h3>”Jag känner mig helt rättslös”</h3>
      <p>Nu har det gått elva månader och Ahmad har ett hus skadat i grunden och fortfarande inget badrum. </p>
      <p>– Bauhaus bedriver ett utnötningskrig. Jag känner mig helt rättslös, säger Ahmad.</p>
    </article>
  </body>
</html>