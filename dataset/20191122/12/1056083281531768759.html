<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100245/%D9%87%D8%B2%DB%8C%D9%86%D9%87-%DA%A9%D9%85%DA%A9-%D9%87%D8%A7%DB%8C-%D8%A8%D9%86%D8%B2%DB%8C%D9%86%DB%8C-%DA%86%D9%82%D8%AF%D8%B1-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T12:15:52+00:00"/>
    <meta property="og:title" content="هزینه کمک‌های بنزینی چقدر است؟"/>
    <meta property="og:description" content="اگرچه تاکنون اعلام رسمی درباره منابع لازم برای اجرای طرح کمک حمایتی دولت نشده است اما به نظر می‌رسد در هر ماه حدود ۱۹۰۰ میلیارد تومان بابت آن هزینه شود که از محل افزایش قیمت بنزین است."/>
  </head>
  <body>
    <article>
      <h1>هزینه کمک‌های بنزینی چقدر است؟</h1>
      <address><time datetime="2019-11-22T12:15:52+00:00">22 Nov 2019, 12:15</time> by <a rel="author">زهرا شکری</a></address>
      <p>اگرچه تاکنون اعلام رسمی درباره منابع لازم برای اجرای طرح کمک حمایتی دولت نشده است اما به نظر می‌رسد در هر ماه حدود ۱۹۰۰ میلیارد تومان بابت آن هزینه شود که از محل افزایش قیمت بنزین است.</p>
      <p>به گزارش ایسنا، بعد از سهمیه‌بندی بنزین و افزایش قیمت از ۱۰۰۰ به ۱۵۰۰ برای نرخ سهمیه و ۳۰۰۰ تومان به صورت آزاد، قرار بر این شد تا منابع ناشی از افزایش قیمت در قالب کمک حمایتی به مردم برگردانده شود.</p>
      <p>در این راستا دولت برنامه خود را بر پرداخت نقدی قرار داد تا در هر ماه برای گروه‌های هدف به تناسب تعداد افراد خانواده به حساب سرپرست خانوار واریز انجام شود.</p>
      <p>همچنین اعلام شد که پرداختی‌ها بین حدود ۶۰ میلیون نفر و در گروه‌های هدف انجام می‌شود که در روزهای اخیر دو مرحله پرداختی انجام شده و فردا شب(شنبه) مرحله سوم در ماه جاری واریز می شود. با این‌که اعلام شده احتمالا حدود ۳۰ هزار میلیارد تومان از محل اختلاف قیمت بنزین ایجاد می‌شود ولی مشخص نیست که این رقم برای چند ماه برآورد شده و از سوی دیگر در هر ماه چقدر بین گروه‌های هدف توزیع خواهد شد.<br/>این در حالی است که رقم پرداختی به خانوارها نیز یکسان نیست؛ به طوری که برای خانوارهای تک نفره ۵۵، دو نفره ۱۰۳، سه نفره ۱۳۸، چهار نفره ۱۷۲ و پنج نفره و بیش‌تر ۲۰۵ هزار تومان تعیین شده است.</p>
      <p>در این حالت اگر از مبالغ پرداختی میانگین گرفته و یا به طور متوسط برای خانوارها واریزی ۱۰۰ هزار تومان در نظر گرفته شود، در هر ماه برای ۶۰ میلیون نفر  وبه عبارتی ۱۹ میلیون خانوار حدود ۱۹۰۰ میلیارد تومان منابع لازم است که البته این رقم می تواند بیش از این باشد. از سوی دیگر ۳۰ هزار میلیارد تومانی که دولت اعلام کرده از محل بنزین ایجاد می‌شود، اگر زمان آن تا پایان سال باشد، به طور میانگین ماهی ۶۰۰۰ میلیارد تومان را در بر می‌گیرد.</p>
      <p>در طرح حمایت معیشتی دولت مددجویان کمیته امداد، بهزیستی، زنان سرپرست خانوار، بازنشستگان، مستمری بگیران، معلمان، روستاییان و عشایر، کارگران، کارمندان و اقشار کم درآمد جامعه هدف را تشکیل می دهند.</p>
      <p>این در حالی است که دولت در هر ماه بابت یارانه نقدی ۴۵ هزار و ۵۰۰ تومانی که برای ۷۸ میلیون نفر انجام می‌شود، حدود ۳۵۰۰ میلیارد تومان هزینه می‌کند و اگر در طرح حمایتی ماهانه ۱۹۰۰ میلیارد تومان هزینه شود، بیش ۵ هزار میلیارد تومان خرج پرداخت‌های نقدی می‌شود.<br/>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090401911/%D9%85%D8%B4%DA%A9%D9%84-%D8%A8%D9%87-%D8%AF%D9%84%DB%8C%D9%84-%D9%81%D8%B1%D8%A7%D9%87%D9%85-%D9%86%D8%A8%D9%88%D8%AF%D9%86-%D8%A8%D8%B1%D8%AE%DB%8C-%D8%B2%DB%8C%D8%B1%D8%B3%D8%A7%D8%AE%D8%AA-%D9%87%D8%A7-%D8%A7%D8%B3%D8%AA"/>
      </related>
    </article>
  </body>
</html>