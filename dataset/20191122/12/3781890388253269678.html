<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743077"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T12:52:00+00:00"/>
    <meta property="og:title" content="รวบ'โมทย์ สาริกา'แจ้ง4ข้อหาหนักดอดกบดานนครนายก"/>
    <meta property="og:description" content="'โมทย์ สาริกา' ไปไม่รอด ชาวบ้านแจ้งเบาะแสขณะเผ่นมากบดาน ภายหลังตำรวจเมืองนครนายก ระดมกำลังปิดล้อมตามจับได้ขณะหลบในโพรงหญ้า เจ้าตัวหมดสภาพหน้าจ๋อย ถูกดำเนินคดี 4 ข้อหาหนัก"/>
  </head>
  <body>
    <article>
      <h1>รวบ'โมทย์ สาริกา'แจ้ง4ข้อหาหนักดอดกบดานนครนายก</h1>
      <address>
        <time datetime="2019-11-22T12:52:00+00:00">22 Nov 2019, 12:52</time>
      </address>
      <p>
        <b>"โมทย์ สาริกา" ไปไม่รอด ชาวบ้านแจ้งเบาะแสขณะเผ่นมากบดาน ภายหลังตำรวจเมืองนครนายก ระดมกำลังปิดล้อมตามจับได้ขณะหลบในโพรงหญ้า เจ้าตัวหมดสภาพหน้าจ๋อย ถูกดำเนินคดี 4 ข้อหาหนัก</b>
      </p>
      <p>จากกรณีตำรวจเร่งติดตามไล่ล่าตัว นายปราโมทย์ จิตรสงัด หรือ "โมทย์ สาริกา" กับพวกหลังก่อเหตุทำร้ายร่างกาย หนุ่มนักศึกษามหาวิทยาลัยชื่อดัง ขณะอยู่บนสันเขื่อนห้วยปรือ  ต.เขาพระ อ.เมือง จ.นครนายก ก่อนจะฉุดเอา น.ส.เจี๊ยบ(นามสมมุติ) นศ.สาวมหาวิทยาลัยเดียวกันขึ้นรถหายไป ซึ่งต่อมาฝ่ายหญิงหลบหนีออกมาจากบ้านพักกลุ่มของนายปราโมทย์ได้สำเร็จ และได้เข้าแจ้งความเอาผิดตามกฎหมาย ดังที่ได้เสนอข่าวไปแล้วนั้น<br/><br/>เกี่ยวกับเรื่องนี้ เมื่อวันที่ 22 พ.ย. พ.ต.อ.กล้าหาญ โชคพิพัฒน์ไพบูลย์ ผกก.สภ.เมือง จ.นครนายก เปิดเผยว่า ช่วงเย็นที่ผ่านมาทางเจ้าหน้าที่ฝ่ายสืบสวนได้รับแจ้งจากชาวบ้านในพื้นที่ว่าพบเห็น นายปราโมทย์ หลบหนีเข้ามาในพื้นที่ หมู่ที่ 9 ต.พรหมณี  อ.เมือง จ.นครนายก จึงระดมกำลังเจ้าหน้าที่กว่า 20 นายเข้าตรวจสอบ พบรถยนต์กระบะอีซูซุ สีแดง ทะเบียน บท-4103 ปราจีนบุรี จอดอยู่ และยังพบ นายปราโมทย์ สวมเสื้อยืดสีฟ้ากางเกงขายาวสีดำ วิ่งหลบหนีเข้าไปในทุ่งนาใกล้เคียง จึงได้กระจายกำลังกันปิดล้อมนานกว่า 1 ชม. จนพบว่านายปราโมทย์นอนหมอบอยู่ในโพงหญ้าสภาพอ่อนแรง จึงเข้าจับกุมตัวมาสอบสวนในทันที เบื้องต้นให้การรับสารภาพว่า ลงมือทำร้ายนักศึกษาหนุ่มและใช้ปืนข่มขู่เพื่อฉุดหญิงสาวไปจริง<br/><br/>เจ้าหน้าที่จึงแจ้งข้อหา 1.ทำร้ายร่างกายผู้อื่นให้ได้รับอันตรายแก่ร่างกายหรือจิตใจ 2.ข่มขืนใจผู้อื่นให้กระทำการใด ไม่กระทำการใด หรือจำยอมต่อสิ่งใดโดยทำให้กลัว ว่าจะเกิดอันตรายต่อชีวิตและเสรีภาพชื่อเสียงหรือทรัพย์สินของผู้ถูกข่มขืนใจ หรือใช้กำลังประทุษร้าย 3.มีอาวุธปืนไว้ในครอบครองโดยไม่ได้รับอนุญาตและพกพาอาวุธติดตัวไปในเมือง และ 4.กักขังหน่วงเหนี่ยวผู้อื่น ส่งพนักงานสอบสวนดำเนินคดีตามกฎหมายต่อไป.</p>
      <figure>
        <img src="https://www.dailynews.co.th/admin/upload/20191122/news_wUVOvWreDP195051_533.jpg?v=20191123106?v=1369"/>
      </figure>
    </article>
  </body>
</html>