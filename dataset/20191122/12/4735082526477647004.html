<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129759-Bosacki-o-zamieszaniu-w-Sejmie-Marszalek-Witek-za-to-zaplaci.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T12:31:11+00:00"/>
    <meta property="og:title" content="Bosacki o zamieszaniu w Sejmie: Marszałek Witek za to zapłaci"/>
    <meta property="og:description" content="- Uważam, że to jest fałszerstwo. Nie można anulować głosowania i nie podać jego wyników, tylko dlatego, że część posłów koalicji rządzącej uważa, że to głosowanie zostało przegrane, w związku z czym trzeba zrobić nowe - ocenił w programie &quot;Onet Opinie” senator Marcin Bosacki, mówiąc o zamieszaniu w Sejmie związanym z wyborem członków KRS."/>
  </head>
  <body>
    <article>
      <h1>Bosacki o zamieszaniu w Sejmie: Marszałek Witek za to zapłaci</h1>
      <address><time datetime="2019-11-22T12:31:11+00:00">22 Nov 2019, 12:31</time> by <a rel="author">adm</a></address>
      <p>
        <b>- Uważam, że to jest fałszerstwo. Nie można anulować głosowania i nie podać jego wyników, tylko dlatego, że część posłów koalicji rządzącej uważa, że to głosowanie zostało przegrane, w związku z czym trzeba zrobić nowe - ocenił w programie "Onet Opinie” senator Marcin Bosacki, mówiąc o zamieszaniu w Sejmie związanym z wyborem członków KRS.</b>
      </p>
      <p>Marcin Bosacki wypowiedział się w <a href="https://wiadomosci.onet.pl/tylko-w-onecie/kontrowersyjne-glosowanie-ws-krs-marcin-bosacki-to-falszerstwo/zr31dkx">programie w "Onet Opinie"</a> na temat <a href="https://www.rp.pl/Polityka/191129775-Zamieszanie-przy-glosowaniu-ws-KRS-Bialy-przycisk-problemem.html">zamieszania w Sejmie związanego z wyborem członków KRS</a> podkreślając, że jego zdaniem „to jest nie tylko naganne, ale jest to prawdopodobnie przestępstwo”. - Moim zdaniem należy bardzo stanowczo mówić, że to głosowanie jest nieważne i ci członkowie KRS de facto nie zostali wybrani, ponieważ wyniki prawdziwego głosowania nie zostały ujawnione. Jestem przekonany, że przyjdzie czas, kiedy marszałek Witek za to zapłaci - stwierdził senator Bosacki. - Z całą pewnością to, co zrobiła to oszustwo - dodał.</p>
      <p>Senator skomentował także <a href="https://www.rp.pl/Sedziowie-i-sady/311219854-Sejm-wybral-sedziow-Trybunalu-Konstytucyjnego.html">wybór Krystyny Pawłowicz i Stanisława Piotrowicza na sędziów Trybunału Konstytucyjnego</a>. - Jestem przekonany, że ten wybór jest niezgodny z prawem - powiedział. - To jest skandaliczny moralnie wybór. Mamy do czynienia z prokuratorem stanu wojennego. Wiemy, że są opozycjoniści, którzy się skarżą na to, że on ich wówczas oskarżał - zaznaczył senator mówiąc o Stanisławie Piotrowiczu. Marcin Bosacki wypowiedział się także na temat Krystyny Pawłowicz. - Mamy do czynienia z hejterką. Krystyna Pawłowicz jest osobą, która używa najwięcej języka nienawiści i za to została wynagrodzona przez prezesa stanowiskiem w ciele, które powinno dbać o standardy naszej demokracji - ocenił.</p>
    </article>
  </body>
</html>