<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/23db892e9c0f3ada/plahotniuc-isi-pastreaza-ordinul-republicii-presedintia-nu-exista-temei-pentru-a-fi-retras-doc.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-22T12:01:40+00:00"/>
    <meta property="og:title" content="Plahotniuc își păstrează Ordinul Republicii; Președinția: Nu există temei pentru a fi retras // DOC"/>
    <meta property="og:description" content="Fostul șef al PD, Vladimir Plahotniuc, își păstrează Ordinul Republicii, distincție oferită de ex-președintele Nicolae Timofti în 2014."/>
  </head>
  <body>
    <article>
      <h1>Plahotniuc își păstrează Ordinul Republicii; Președinția: Nu există temei pentru a fi retras // DOC</h1>
      <address><time datetime="2019-11-22T12:01:40+00:00">22 Nov 2019, 12:01</time> by <a rel="author">Jurnal.md</a></address>
      <p>
        <b>Fostul șef al PD, Vladimir Plahotniuc, își păstrează Ordinul Republicii, distincție oferită de ex-președintele Nicolae Timofti în 2014.</b>
      </p>
      <p>Într-un răspuns oferit deputatului Blocului ACUM Platforma DA, Maria Ciobanu, Președinția anunță că nu există temei pentru ca lui Plahotniuc să-i fie retras Ordinul Republicii.</p>
      <p>„Cel mai urât dintre pământeni, oligarhul fugar Vladimir Plahotniuc, deține cea mai înaltă distincție în stat, Ordinul Republicii, iar pentru președintele Igor Dodon nu sunt motive suficiente pentru a-i fi retrasă. Așteptăm, la calendele grecești, hotărârea instanței de judecată?”, a comentat Maria Ciobanu.</p>
      <p>În răspunsul semnat de secretarul general adjunct al Aparatului președintelui, Nicolae Posturusu, se spune că distincțiile de stat pot fi retrase doar de către președintele RM în cazul în care persoana a fost condamnată pentru o crimă gravă sau a săvârșit fapte ce contravin Constituției.</p>
      <p>„În cazul de față nu există nici solicitarea instanței de judecată, nici propunerea organului respectiv. Or, propunerea de acordare a distincției cetățeanului Vladimir Plahotniuc a parvenit de la formațiunea Partidul Democrat. În consecință, vă aducem la cunoștință că șeful statului, la momentul de față, nu are temei juridic pentru a retrage înalta distincție conferită anterior lui Vladimir Plahotniuc”, explică secretarul general adjunct al Aparatului președintelui.</p>
      <p>Precizăm că „Ordinul Republicii”, distincţia de stat supremă, care se conferă pentru merite excepţionale în toate domeniile de activitate întru binele Patriei şi al omenirii, i-a fost decernat lui Plahotniuc printr-un ordin semnat de preşedintele Timofti în iulie 2014.</p>
      <p>Fostul șef al PD s-a ales cu distincţia de stat supremă „pentru contribuţii decisive la desăvârşirea obiectivului major de politică externă al Republicii Moldova – asocierea politică şi integrarea economică cu Uniunea Europeană”.</p>
      <figure>
        <img src="http://static.cdn.jurnaltv.md/superdesk/2019112214110/294de61452022af868bdacd74e7597f4e8daf43b8ab3e6127613c9795b38f58a.jpg"/>
        <figcaption>doc</figcaption>
      </figure>
    </article>
  </body>
</html>