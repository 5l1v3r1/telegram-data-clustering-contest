<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/controlli-durante-la-movida-sedata-lite-tra-alcuni-giovani/1327975/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T12:15:19+00:00"/>
    <meta property="og:title" content="Controlli durante la movida, sedata lite tra alcuni giovani"/>
    <meta property="og:description" content="MACERATA - Le forze dell'ordine sono intervenute in piazza Vittorio Veneto dopo che un giovane era stato aggredito. Cinque persone multate perché trovate a urinare"/>
  </head>
  <body>
    <article>
      <h1>Controlli durante la movida, sedata lite tra alcuni giovani</h1>
      <h2>MACERATA - Le forze dell'ordine sono intervenute in piazza Vittorio Veneto dopo che un giovane era stato aggredito. Cinque persone multate perché trovate a urinare</h2>
      <address><time datetime="2019-11-22T12:15:19+00:00">22 Nov 2019, 12:15</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Fcontrolli-durante-la-movida-sedata-lite-tra-alcuni-giovani%2F1327975%2F">Condividi102</a><a href="https://twitter.com/intent/tweet?text=Controlli+durante+la+movida%2C++sedata+lite+tra+alcuni+giovani&amp;url=https%3A%2F%2Fwww.cronachemaceratesi.it%2F2019%2F11%2F22%2Fcontrolli-durante-la-movida-sedata-lite-tra-alcuni-giovani%2F1327975%2F">Tweet</a>Email102 Condivisioni</p>
      <p> </p>
      <p> </p>
      <p>
        <b>Controlli nella notte di movida, sedata una lite in piazza Vittorio dove un ragazzo era stato aggredito. Cinque persone multate perché trovate a urinare per le vie del centro di Macerata.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/controllo_movida_gioved%C3%AC_foto_fn-1-325x244.jpeg"/>
      </figure>
      <p>
        <b>A disporre i controlli il questore Antonio Pignataro. Sono stati svolti nel centro storico di Macerata da poliziotti, carabinieri, agenti della polizia locale nel corso della scorsa notte. L’attività si è concentrata in particolare nelle zone più frequentate del centro. Decine le persone che sono state fermate, tra queste cinque che sono state trovate a urinare e sono state multate. </b>
        <b>In piazza Vittorio Veneto invece le forze dell’ordine sono intervenute per sedare sul nascere una lite tra 4 o 5 ragazzi che era scoppiata per motivi di poco conto. Un giovane è stato aggredito da un coetaneo che poi è fuggito all’arrivo degli amici del ragazzo aggredito. Le forze dell’ordine hanno evitato il degenerare della lite. A terra è stato trovato un coltellino multiuso con molta probabilità abbandonato a terra da qualcuno dei contendenti. Le indagini sono in corso. Nel complesso sono 45 le persone identificate nel corso dei controlli, alcune già note alle forze dell’ordine. I servizi proseguiranno nelle prossime settimane.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/06/da-sin-Danilo-Doria-Romano-Carancini-325x217.jpg"/>
        <figcaption>Il comandante della polizia locale Danilo Doria e il sindaco Romano Carancini</figcaption>
      </figure>
      <p>«Le attività interforze espletate anche durante la scorsa notte hanno dato frutti positivi – ha affermato il comandante della polizia locale Danilo Doria – In particolare il nostro servizio è stato teso a garantire la tutela dei residenti del centro storico con il controllo della sosta nelle aree riservate ai residenti. Una verifica apprezzata dai legittimi proprietari che da tempo chiedevano in questo settore il rispetto della legalità nelle ore notturne e che di fatto non ha recato disagio al divertimento dei ragazzi che giovedì sera hanno affollato i locali e le vie del centro storico». «Siamo convinti che nei giovedì della movida ci si possa divertire insieme, senza che pochi soggetti, maleducati ed irresponsabili, abbiano la capacità di rovinare la festa dei tanti giovani che popolano quell’appuntamento ma soprattutto la reputazione di una città che non accetta e non tollera gli sfregi che ancora purtroppo accadono – afferma il sindaco Romano Carancini -Quindi continueremo sulla strada del controllo, senza rallentare l’impegno ostinato, competente e di buon senso che le forze dell’ordine – Polizia, Carabinieri e Guardia di Finanza – compiono con la collaborazione fondamentale del Corpo di Polizia Municipale. A tutti dico grazie a nome della città. Ai protagonisti della serata chiedo di rendere ancor più bella questa occasione di vita giovane emarginando i brutti comportamenti dei pochi».</p>
    </article>
  </body>
</html>