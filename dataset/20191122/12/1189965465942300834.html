<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260247/tzeik-mparton-karpenter-pethane-se-ilikia-65-xronon-o-patriarxis-toy-snowboard"/>
    <meta property="og:site_name" content="LiFO"/>
    <meta property="article:published_time" content="2019-11-22T12:40:00+00:00"/>
    <meta property="og:title" content="Τζέικ Μπάρτον Κάρπεντερ: Πέθανε σε ηλικία 65 χρόνων ο «πατριάρχης» του snowboard"/>
    <meta property="og:description" content="Πέθανε ο Τζέικ Μπάρτον Κάρπεντερ, ο άνθρωπος που είδε το «παιδί» του, το snowboard να γίνεται ολυμπιακό άθλημα."/>
  </head>
  <body>
    <article>
      <h1>Τζέικ Μπάρτον Κάρπεντερ: Πέθανε σε ηλικία 65 χρόνων ο «πατριάρχης» του snowboard</h1>
      <h2>Πέθανε ο Τζέικ Μπάρτον Κάρπεντερ, ο άνθρωπος που είδε το «παιδί» του, το snowboard να γίνεται ολυμπιακό άθλημα.</h2>
      <address><time datetime="2019-11-22T12:40:00+00:00">22 Nov 2019, 12:40</time> by <a rel="author">NEWSROOM</a></address>
      <p>
        <b>Πέθανε, σε ηλικία 65 χρόνων, ο γνωστός ως «πατριάρχης» του <a href="https://www.lifo.gr/tags/Snowboard">snowboard</a>, <a href="https://www.lifo.gr/tags/%CE%A4%CE%B6%CE%AD%CE%B9%CE%BA+%CE%9C%CF%80%CE%AC%CF%81%CF%84%CE%BF%CE%BD+%CE%9A%CE%AC%CF%81%CF%80%CE%B5%CE%BD%CF%84%CE%B5%CF%81">Τζέικ Μπάρτον Κάρπεντερ</a>.</b>
      </p>
      <p>Ο Κάρπεντερ, στον οποίο πολλοί πιστώνουν την ιδέα της λεγόμενης «χιονοσανίδας», εγκατέλειψε τη δουλειά του το 1977 και αφιερώθηκε στο σπορ, ιδρύοντας την εταιρεία Burton Snowboard. Ο ίδιος οραματίστηκε και πίστεψε την πρόκληση της χρήσης της μονής σανίδας για σερφ στο χιόνι. Έως το 1998 δε, το άθλημα στο οποίο πίστεψε και επένδυσε, είχε γίνει Ολυμπιακό.</p>
      <p>«Ήταν η ψυχή του snowboarding, ήταν εκείνος που μας πρόσφερε το άθλημα που λατρεύουμε» αναφέρεται στην ανακοίνωση της εταιρείας του. «Είδα στο snowboard από πολύ μικρή ηλικία ένα άθλημα» παραδεχόταν ο ίδιος σε συνέντευξή του στο ΒΒC, νωρίτερα, φέτος.</p>
      <p>Η εταιρεία του, με έδρα το Βερμόντ, ξεκίνησε με πολλές δυσκολίες, τόσο οικονομικές όσο και αποδοχής του νέου αυτού είδους. Τον πρώτο χρόνο λειτουργίας της, η Burton Snowboard μετά βίας πούλησε 300 χιονοσανίδες. Ωστόσο, οι δυσκολίες χαλύβδωσαν τη θέληση του ιδρυτή της και στο πέρασμα των χρόνων ο Κάρπεντερ εξελίχθηκε σε πραγματικό οραματιστή.</p>
      <figure>
        <iframe data-src="https://twitter.com/burtonsnowboard/status/1197558058395803648?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Οι άνθρωποι το θεωρούν δεδομένο σήμερα. Ωστόσο, δεν αντιλαμβάνονται πως το όνομα Μπάρτον δεν είναι εταιρεία. Είναι άνθρωπος. Προφανώς και πρόκειται για τη μεγαλύτερη εταιρεία snowboarding παγκοσμίως. Όμως, ο άνθρωπος πίσω από αυτήν είναι μεγαλύτερος», σημειώνει στο Associated Press ο Πατ Μπριτζ, δημοσιογράφος στο Snowboarding Magazine.</p>
      <p>Ο Κάρπεντερ διαγνώστηκε με το σύνδρομο Miller Fisher – μία σπάνια νευρολογική διαταραχή που τον παρέλυσε για πολλές εβδομάδες, το 2015 – αλλά και καρκίνο, τον οποίο πάλεψε και για κάποια περίοδο, νίκησε.</p>
      <p>«Δεν θα το πιστέψετε, όμως ο καρκίνος επέστρεψε», έγραψε πριν από μερικές μέρες μέσω μέιλ στους υπαλλήλους του.<br/>Άφησε την τελευταία του πνοή μετά από επιπλοκές της ασθένειας.</p>
      <p>Με πληροφορίες από το BBC</p>
    </article>
  </body>
</html>