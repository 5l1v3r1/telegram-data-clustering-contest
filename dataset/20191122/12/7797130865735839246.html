<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Zdravlje/a546040/Naucnici-Hrana-bogata-vlaknima-i-jogurtom-smanjuje-rizik-od-raka-pluca.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T12:54:00+00:00"/>
    <meta property="og:title" content="Naučnici: Hrana bogata vlaknima i jogurtom smanjuje rizik od raka pluća"/>
    <meta property="og:description" content="Čak i kada su u pitanju pušači, nova studija upućuje na to da je među populacijom koja konzumira više vlaknaste..."/>
  </head>
  <body>
    <article>
      <h1>Naučnici: Hrana bogata vlaknima i jogurtom smanjuje rizik od raka pluća</h1>
      <address>
        <time datetime="2019-11-22T12:54:00+00:00">22 Nov 2019, 12:54</time>
      </address>
      <p>Čak i kada su u pitanju pušači, nova studija upućuje na to da je među populacijom koja konzumira više vlaknaste hrane i jogurta uočena manja verovatnoća od razvoja karcinoma pluća nego među onim osobama koje ne konzumiraju previše ovih namirnica.</p>
      <p>Naučnici su istražili podatke prikupljene u 10 ranije sprovedenih studija u koje je bilo uključeno ukupno gotovo 1,45 miliona  odraslih osoba iz Azije, Evrope i Sjedinjenih Država.</p>
      <p>Pošto su ih pratili prosečno 8,6 godina, među njima su evidentirali 18.822 slučaja raka pluća.</p>
      <p>U poređenju s osobama koje nikada ne jedu jogurt, među onima koji konzumiraju vrlo velike količine jogurta uočena je za 19 posto manja verovatnoća od mogućeg razvoja karcinoma pluća, otkrila je analiza.</p>
      <p>Istovremeno se pokazalo da je među osobama koje su u organizam unosile najviše vlaknastih namirnica evidentirana 17 posto manja verovatnoća od razvoja karcinoma pluća u odnosu na osobe koje su ih jele retko ili nikada.</p>
      <p>Zanimljivo je da je među osobama koje su u organizam unosile najviše vlaknastih namirnica i jele najviše jogurta zabeležena 33 posto manja verovatnoća od razvoja raka pluća u odnosu na osobe kod kojih je evidentirana njihova najniža potrošnja, podaci su koje su naučnici objavili u časopisu JAMA Oncology.</p>
      <p>"Naša studija upućuje na novootkrivenu moguću zdravstvenu korist kada je posredi povećan unos vlakana i jogurta u prevenciji razvoja karcinoma pluća", napisala je jedna od autorki studije, dr Ksiao-Ou Shu iz Medicinskog centra Univerziteta Vanderbilt u Nešvilu.</p>
      <p>I mada studija nije kontrolisani eksperiment čija je svrha da dokaže da konzumiranje jogurta ili vlaknastih namirnica štiti od raka pluća, moguće je da ova vrsta hrane doprinosi promenama u mikrobioti creva (crevne flore), odnosno svih mikroorganizama nastanjenih u probavnom traktu koje pomažu u zaštiti organizma od raka, veruju autori studije.</p>
      <p>Moguće je i da vlakna i jogurt štite od upala, što doprinosi smanjenju mogućnosti od razvoja tumora, napominju naučnici.</p>
      <p>Hrana bogata vlaknima obično sadrži puno prebiotika, neprobavljivih kombinacija koje se fermentiraju u crevima i služe kao hrana korisnim dobrim bakterijama - probioticima.</p>
      <p>Jogurt sadrži puno korisnih bakterija ili probiotika. Probiotici i prebiotici su jednako važni za čovekovo zdravlje, ali je njihova uloga potpuno drugačija.</p>
      <p>Ovo veliko istraživanje povezuje crevna flora sa imunim sistemom u celini.</p>
      <p>A po nekim nedavnim studijama crevna flora može igrati značajnu ulogu u sprečavanju razvoja upale pluća, ističu autori studije.</p>
      <p>Smanjen rizik od razvoja raka pluća kod osoba koje konzumiraju vlakna i jogurt evidentiran je i među pušačima.</p>
      <p>Tako je među osobama koje nisu nikada pušile, a konzumirale su veće količina vlaknaste hrane i jogurta rizik od razvoja raka pluća bio manji za 31 posto, kod pušača 24 posto, a kod bivših pušača 34 posto.</p>
      <p>"Iako studija ima nekih manjih manjkavosti prvi je put prema našim saznanjima uočena spona između unosa u organizam vlaknastih namirnica i jogurta i rizika od razvoja raka pluća", zaključili su autori studije.</p>
    </article>
  </body>
</html>