<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33168/recensione-samsung-watch-active-2"/>
    <meta property="og:site_name" content="DDay.it"/>
    <meta property="article:published_time" content="2019-11-22T12:44:00+00:00"/>
    <meta property="og:title" content="Recensione Samsung Watch Active 2: perfetto per Android, ma strizza l'occhio anche ad iOS"/>
    <meta property="og:description" content="Il Galaxy Watch Active raggiunge la sua seconda evoluzione e si dimostra un ottimo alleato da tenere sempre al polso. La batteria dura tre giorni e alla sera non c’è ansia da ricarica. Parla anche la lingua di iOS e la parla molto bene, tanto che per alcuni potrebbe essere una sirena tentatrice che canta una parte delle doti di Apple Watch a un prezzo molto più basso."/>
  </head>
  <body>
    <article>
      <h1>Recensione Samsung Watch Active 2: perfetto per Android, ma strizza l'occhio anche ad iOS</h1>
      <h2>Il Galaxy Watch Active raggiunge la sua seconda evoluzione e si dimostra un ottimo alleato da tenere sempre al polso. La batteria dura tre giorni e alla sera non c’è ansia da ricarica. Parla anche la lingua di iOS e la parla molto bene, tanto che per alcuni potrebbe essere una sirena tentatrice che canta una parte delle doti di Apple Watch a un prezzo molto più basso.</h2>
      <address><time datetime="2019-11-22T12:44:00+00:00">22 Nov 2019, 12:44</time> by <a rel="author">Sergio Donato</a></address>
      <p>Si perde più tempo a pronunciare il nome Samsung Galaxy Watch Active 2 che a metterlo al polso e ad usarlo. Seconda incarnazione dello smartwatch coreano che centra in pieno il design, la durata della batteria, il controllo della frequenza cardiaca, ma cade sulla navigazione, sull’integrazione con le Google App e non innova tantissimo rispetto alla generazione precedente. <b>Però si fa volere bene, e per il momento riesce a conquistare il ruolo di smartwatch Android per eccellenza</b>.</p>
      <p>Alcuni lo hanno definito la risposta di Android ad Apple Watch, se non fosse per il fatto che anche per questo Active 2 non c’è traccia di WearOS.<b> C'è invece a bordo il sistema operativo di Samsung, Tizen in versione 4.0, a volte un po’ pigro ma stabile e funzionale</b>. </p>
      <figure>
        <img src="https://cdn.dday.it/system/uploads/picture/image/58924/content_DSCF4065piccola.jpg"/>
      </figure>
      <p> </p>
      <h4>Uno smartwatch elegante e ben costruito</h4>
      <p>Noi abbiamo provato la versione in alluminio da 44 mm. Un’altra novità dell’Active 2 è che <b>questa volta si può scegliere tra due diametri di corona, l’altro è il tipico 40 mm</b>.</p>
      <p>Lo schermo è un <b>Super AMOLED da 1.4”</b> (nel caso del 40mm, da 1.2”) con risoluzione <b>360 x 360</b> pixel, incastonato in una corona che ha <b>un design con linee un po’ più moribide rispetto alla generazione precedente, specie nella forma delle tacche laterali che accolgono il cinturino</b>.</p>
      <p>Il cinturino ha gli sganci facilitati già visti e, sebbene sia molto lungo, ha i fori di innesto per l’ardiglione un po’ limitati per i polsi più piccoli. <b>Un paio di fori in più sarebbero stati graditi, soprattutto dai polsi femminili</b>.</p>
      <p>La chiusura sul polso è semplice e intelligente: Il cinturino si nasconde all’interno di se stesso e viene a contatto con la pelle. <b>Lo spessore che si crea non dà alcun disturbo e l’allacciamento si dimostra saldo e sicuro</b>.</p>
      <hr/>
      <hr/>
      <hr/>
      <h4>Bixby non è ancora pronto, ma l'Active 2 è un assistente ottimo</h4>
      <p>L’Active 2 dialoga con lo smartphone attraverso una connessione bluetooth, ma ha anche il Wi-Fi, attivabile manualmente o in modo automatico quando il Bluetooth è fuori portata. L’Active 2 connesso in modalità Wi-Fi non ha più alcun collegamento diretto con lo smartphone, ma <b>l’accesso Wi-Fi gli consente comunque tutte le operazioni che si possono svolgere solo dall’orologio</b>, come i comandi vocali all’assistente Bixby o il controllo del meteo. O il routing di messaggi e chiamate.</p>
      <p>Il software di controllo è l’app Galaxy Wearable per Android, dalla quale si gestisce l’intero rapporto tra smartwatch e smartphone. <b>Sebbene si possa accedere al Galaxy Store anche dall’orologio, l’app dello smartphone si dimostra più comoda</b> per sfogliare i quadranti aggiuntivi da aggiungere alla collezione e per scaricare le app che si vogliono installare nell’orologio.</p>
      <figure>
        <img src="https://cdn.dday.it/system/uploads/picture/image/58937/content_big_DSCF4114piccola.jpg"/>
      </figure>
      <p>Il dialogo tra Active 2 e Android è stretto, un po’ meno quello con le Google App. Le notifiche canoniche ci sono tutte: mail, messaggi, compresi Telegram e WhatsApp, chiamate, attività del calendario, promemoria. Active 2 può controllare la riproduzione musicale con anche app apposite come quella di Spotify e può ricevere fotografie dal telefono. <b>Però è necessario chiarire bene le parentele con Bixby e con l’ecosistema Samsung in generale</b>.</p>
      <p><b>Active 2 non ha altri assistenti vocali, se non Bixby di Samsung</b>. Bixby può fare tante cose: può controllare il meteo, può far partire il timer, può effettuare chiamate e accettarle, può fare anche operazioni matematiche. Ma non può inviare messaggi che non siano SMS. <b>Non è possibile ordinargli: “Invia un messaggio WhatsApp a Eugenio.” Lo stesso vale per Telegram e per le altre app di chat</b>. Tuttavia, è possibile rispondere alle chat ricevute sull’orologio con frasi preimpostate, attraverso lo speech-to-text, o anche attraverso una minuscola tastiera in stile T9, oppure con le emoji.</p>
      <p>Inoltre, sebbene l’Active 2 possa - anche tramite Bixby - impostare dei promemoria, <b>questi non verranno condivisi sullo smartphone, a meno che esso non sia un Galaxy recente. Lo stesso vale per gli eventi. </b>Non c’è quindi alcuna comunicazione tra l’orologio e le “agende di Google”. C’è invece la comunicazione opposta. Tutti gli appuntamenti e i promemoria inseriti sul telefono con Google saranno riproposti in modo puntuale anche sullo smartwatch.</p>
      <h4>Il matrimonio eterno con Samsung Health</h4>
      <p>Il vero software dell’Active 2 non è Galaxy Wearable: quello, una volta impostato lo smartwatch secondo le nostre esigenze, cade nel dimenticatoio. <b>L’app gemella di Active 2 è invece Samsung Health, alla quale si guarderà spesso per tutte le attività legate al benessere</b> che è possibile monitorare con l’orologio.</p>
      <figure>
        <img src="https://cdn.dday.it/system/uploads/picture/image/58923/content_big_DSCF4088piccola.jpg"/>
      </figure>
      <p>Lo si può fare anche tramite lo schermo dell’Active 2, ma l’app dà dettagli più facili da leggere per quanto riguarda il riposo notturno, o la frequenza cardiaca, o gli allenamenti svolti. L’integrazione tra app e orologio è tale che se si comincia a svolgere un allenamento che può essere riconosciuto, l’Active 2 segnala di essere in “modalità sport” mostrando i valori dell’attività fisica. È il caso per esempio di una passeggiata. Se si comincia a camminare, l’Active 2, in silenzio, terrà traccia delle nostre azioni. <b>Solo dopo dieci minuti di camminata, lo smartwatch emetterà un suono e mostrerà sullo schermo di aver tenuto conto di tutto l’allenamento iniziato dieci minuti prima</b>, con anche il numero di passi e il consumo calorico.</p>
      <figure>
        <img src="https://cdn.dday.it/system/uploads/picture/image/58922/content_Screenshot_2019-11-13-12-24-50-94piccola.jpg"/>
      </figure>
      <p>L’Active 2 ha anche un GPS integrato. A volte, l’aggancio può essere un po’ lento, e se si comincia un allenamento esterno mentre l’icona della posizione sta lampeggiando, <b>a fine attività ci si può accorgere che si sono persi per strada anche fino a 300 metri iniziali</b>.</p>
      <p>“GPS” purtroppo non vuole dire anche mappe. Le mappe ci sono, ma alla fine di un allenamento. <b>Non si può usare immediatamente l’Active 2 come navigatore</b>: Samsung conduce l’utente a un’app a pagamento chiamata “Navigation Pro” che costa 2,99 euro e che è realizzata dalla software house australiana Smartwatch Studios.</p>
      <h4>La durata della batteria è ottima, zero effetto ansia</h4>
      <p>Active 2 ha anche un altoparlante per ascoltare la musica e le risposte di Bixby, e ovviamente un microfono per potere impartire i comandi. Ma non solo. Altoparlante e microfono servono anche per rispondere alle chiamate vocali direttamente dallo smartwatch, con risultati che ci hanno sorpreso. In particolare, ciò che ci ha stupito è la qualità del microfono. <b>Le persone chiamate ci hanno sempre sentito molto bene, anche allontanando il polso dalla bocca, nonostante l’ovvia diminuzione di volume</b>.</p>
      <figure>
        <img src="https://cdn.dday.it/system/uploads/picture/image/58936/content_big_DSCF4120piccola.jpg"/>
      </figure>
      <p>Lo schermo può essere un po’ lento nella regolazione della luminosità automatica, ma non abbiamo mai sofferto alcuna difficoltà di lettura. <b>Il display resta leggibile anche alla luce del sole</b>. A volte, il riconoscimento del movimento del polso per attivare lo schermo perde qualche colpo, ma capita solo quando si ha il braccio troppo inclinato verso il basso.</p>
      <p>Tizen si comporta bene. Ogni tanto c’è qualche lieve rallentamento, soprattutto se l’utente, ormai scafato, gli impartisce più comandi tattili di quanto lo smartwatch riesca a smaltire. Però si tratta di casi veramente limite, e riguarda quasi sempre la gestione delle notifiche. <b>Lo scorrimento delle pagine sullo schermo è veloce, morbido e non soffre alcun ritardo.</b> Con l’Active 2 è arrivata anche la “ghiera touch”: è possibile ruotare una ghiera virtuale facendo scorrere un dito sul bordo dell’orologio per spostarsi tra le opzioni o tra le pagine del dispositivo. Una funzione bella da vedere ma che si usa davvero poco.</p>
      <p>Una nota sul sensore della frequenza cardiaca, che si è rivelato sempre molto preciso tutte le volte che abbiamo verificato la lettura comunicata. Nei primi mesi del 2020, la FDA americana (Food and Drug Administration) <b>potrebbe dare il via libera al sensore per il suo utilizzo come ECG e notificatore di fibrillazione atriale</b>. Non è però possibile sapere se accadrà davvero, e nemmeno quali altri Paesi nel mondo potranno seguire la decisione degli Stati Uniti.</p>
      <figure>
        <img src="https://cdn.dday.it/system/uploads/picture/image/58934/content_big_DSCF4113piccola.jpg"/>
      </figure>
      <p>La batteria può resistere anche tre giorni, una volta che l’utente, esaurita la novità e il desiderio di scoperta del nuovo assistente da polso digitale, lascia un po’ in pace l’Active 2. <b>La batteria riesce comunque sempre a coprire una giornata d’uso con agilità, e non si è mai avvertito lo “stress da ricarica serale”</b>. La carica avviene tramite una basetta wireless circolare molto comoda. Partendo dal 25% di autonomia residua, dopo 30 minuti l’Active 2 è carico al 45%, dopo un’ora al 73% e dopo un’ora e mezza al 97%. Significa che quando l'Active 2 è completamente scarico servono circa due ore per una ricarica completa. <b>Inoltre, può sfruttare la ricarica condivisa dei moderni smartphone Galaxy</b>: cioè può assorbire energia da un telefono compatibile con la tecnologia PowerShare semplicemente appoggiandolo su di esso.</p>
      <h4>Active 2 e iOS, l'integrazione che non ti aspetti</h4>
      <p>Ci ha sorpreso anche l’utilizzo di Active 2 con iOS (13.2.3). In questo caso, l’app cambia nome e aspetto. Sull’App Store si chiama “Samsung Galaxy Watch (Gear S)” mentre "Samsung Health" resta invariata. <b>L’interazione tra iPhone e Active 2 appare sufficientemente completa</b>.</p>
      <p>La grafica di Samsung Health è certamente più spartana, ma ci sono gli allenamenti e il monitoraggio del sonno, così come la traccia del cibo consumato, il peso e la frequenza cardiaca. Sembra tutto al suo posto, e infatti, <b>nell’uso quotidiano non si notano particolari mancanze dal passaggio da Android a iOS</b>. L'Active 2 riceve anche i promemoria e gli appuntamenti segnati sul calendario di Apple, dandone apposita notifica all'orario stabilità. Anche per iOS, non è possibile creare eventi e promemoria dall'orologio e trasferirli sul Calendario di Apple o quello di Google, se installato.</p>
      <p>Sembra però mancare la direzione di comunicazione da orologio a iPhone. Nel senso che, per ciò che l’orologio riceve dallo smartphone, non c’è un canale di risposta attivo. In due parole, non è possibile rispondere ai messaggi delle chat tramite orologio: la notifica è solo in lettura. C’è anche una limitazione nelle immagini da poter inviare all’orologio. Se sotto Android le foto possono essere copiate in automatico sullo smartwatch una volta scattate, definendo anche il loro numero totale, in iOS la copia è del tutto manuale.</p>
      <p>C'è stato anche qualche problema nelle telefonate, con l'abbinamento doppio che iOS sembra richiedere per poter gestire anche le chiamate e le risposte dallo smartwatch. In alcuni casi si è avvertito anche un evidente battery drain nei giorni successivi all'aggiornamento a iOS 13.2.3. Ma non è stato possibile stabilire con esattezza la causa del problema.</p>
      <p>In sostanza, le funzioni principali e più importanti ci sono tutte anche utilizzando Active 2 con iPhone, con qualche limitazione. <b>È possibile anche controllare la riproduzione dei brani di Apple Music</b>.</p>
      <p>Aggiornamento: gestione delle telefonate da iOS dopo l'aggiornamento a iOS 13.2.3</p>
      <h4>Samsung Watch Active 2</h4>
      <figure>
        <img src="https://cdn.dday.it/system/uploads/product/main_image/3331/square_watch.jpg"/>
      </figure>
      <table bordered="">
        <tr>
          <td>prezzo di listino</td>
          <td>
            <b>da 299 €</b>
          </td>
        </tr>
      </table>
      <h4>Bello, piacevole e ben funzionante. Perfetto per Android, ma anche con iOS fa davvero bene</h4>
      <p>Samsung Galaxy Watch Active 2 funziona, fa quello che promette e lo fa senza intoppi. È un assistente da polso che all’inizio può sembrare complicato, perché come spesso accade per le tecnologie mobili contemporanee, l’accompagnamento “passo passo” per l’utente è offerto solo in caso di accoppiamento. Dopo si resta un po’ soli con l’orologio, anche se nell’app Galaxy Wearable l’indicazione per il manuale utente è in bella vista. Una volta impostato secondo le proprie esigenze, l’Active 2 non sbaglia un colpo. Sta lì al suo “polso”, pronto a ricevere i comandi vocali o a dare le notifiche che l’utente ha scelto. Bixby è ancora un assistente alle prime armi e dopo un po’ si smette di usarlo. Inoltre, sarebbe stato utile avere la disponibilità immediata della navigazione con le mappe Google, senza dover spendere altri 2,99 euro che danno più fastidio per la scelta di Samsung che per la cifra in sé. In definitiva, nell’uso quotidiano, Active 2 non fa cose così diverse da una smartband da poche decine di euro, ma le fa meglio. È più comodo, ha uno schermo più grande, sempre leggibile, e il dialogo con Samsung Health si dimostra un’arma vincente. La vera arma a disposizione di Active 2 però è la “comunella” che riesce a fare con iOS. Lo smartwatch di Samsung si trova a suo agio con iOS e le rinunce non sono tantissime: potrebbe fare gola a molti possessori di iPhone.</p>
      <ul>
        <li>
          <mark>
            <b>8.2</b>
          </mark>
        </li>
        <li>Qualità: <b>9</b></li>
        <li>Longevità: <b>8</b></li>
        <li>Design: <b>8</b></li>
        <li>Semplicità: <b>7</b></li>
        <li>D-Factor: <b>7</b></li>
        <li>Prezzo: <b>8</b></li>
      </ul>
      <h3>Cosa ci piace</h3>
      <p>
        <i>Durata della batteria</i>
      </p>
      <p>
        <i>Visibilità dello schermo alla luce del sole</i>
      </p>
      <p>
        <i>Ottima integrazione con iOS</i>
      </p>
      <h3>Cosa non ci piace</h3>
      <p>
        <i>Mancanza della navigazione in bundle</i>
      </p>
      <p>
        <i>Non è possibile inviare messaggi di chat con Bixby</i>
      </p>
      <p>
        <i>Eventi inseriti da smartwatch non integrati con Google app</i>
      </p>
    </article>
  </body>
</html>