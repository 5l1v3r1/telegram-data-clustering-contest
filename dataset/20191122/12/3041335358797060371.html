<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/lifearts/neoi-eikastikoi-epi-to-ergon-sto-megaro-mousikis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T12:59:31+00:00"/>
    <meta property="og:title" content="Νέοι εικαστικοί «Επί το έργον» στο Μέγαρο Μουσικής"/>
    <meta property="og:description" content="To annexM, κέντρο για τις εικαστικές τέχνες του Μεγάρου Μουσικής, εγκαινίασε το φθινοπωρινό του πρόγραμμα με τη νέα σειρά εκθέσεων «Επί το έργον», δίνοντας βήμα σε νέους ανερχόμενους επιμελητές σύγχρονης τέχνης, καθώς και με τη σειρά «Project Space Νέες παραγωγές» για νέους εικαστικούς καλλιτέχνες"/>
  </head>
  <body>
    <article>
      <h6 class="kicker">Σύγχρονη τέχνη</h6>
      <h1>Νέοι εικαστικοί «Επί το έργον» στο Μέγαρο Μουσικής</h1>
      <h2>To annexM, κέντρο για τις εικαστικές τέχνες του Μεγάρου Μουσικής, εγκαινίασε το φθινοπωρινό του πρόγραμμα με τη νέα σειρά εκθέσεων «Επί το έργον», δίνοντας βήμα σε νέους ανερχόμενους επιμελητές σύγχρονης τέχνης, καθώς και με τη σειρά «Project Space Νέες παραγωγές» για νέους εικαστικούς καλλιτέχνες</h2>
      <address><time datetime="2019-11-22T12:59:31+00:00">22 Nov 2019, 12:59</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>To annexM, κέντρο για τις εικαστικές τέχνες του Μεγάρου Μουσικής, εγκαινίασε το φθινοπωρινό του πρόγραμμα με τη νέα σειρά εκθέσεων «Επί το έργον», δίνοντας βήμα σε νέους ανερχόμενους επιμελητές σύγχρονης τέχνης, καθώς και με τη σειρά «Project Space Νέες παραγωγές» για νέους εικαστικούς καλλιτέχνες.</p>
      <p>Παράλληλα, συνεχίζει να ενεργοποιεί αδρανείς και κρυφούς χώρους ανεκμετάλλευτων κτιριακών υποδομών του Μεγάρου Μουσικής: την Υπηρεσιακή Αυλή του Μεγάρου, τον υπόγειο δηλαδή χώρο στάθμευσης του Μεγάρου που χρησιμοποιούνταν για την αποθήκευση σκηνικών και αξιοποιήθηκε πρώτη φορά με την έναρξη του εικαστικού θεσμού πριν δύο χρόνια στην έκθεση «Μετά τη Βαβέλ», αλλά κι έναν ακόμα κλειστό χώρο του Μεγάρου, ο οποίος άνοιξε εφέτος για το «Project Space».</p>
      <p>
        <a href="https://www.in.gr/2019/11/22/greece/giatros-panagiotis-rafail-se-treis-mines-tha-exoume-kali-eikona-gia-ta-apotelesmata-tis-therapeias/">Γιατρός Παναγιώτης Ραφαήλ : Σε τρεις μήνες θα έχουμε καλή εικόνα για τα αποτελέσματα της θεραπείας</a>
      </p>
      <p>Το annexM κινείται «νομαδικά» μέσα στους χώρους του Μεγάρου, βαδίζοντας με εναλλακτικά πρότζεκτ σύγχρονης τέχνης στους άξονες που έχει θέσει εξαρχής η διευθύντρια του νεοσύστατου θεσμού, ‘Αννα Καφέτση: «παρ’ όλες τις οικονομικές δυσκολίες του οργανισμού, το annexM στεριώνει, θ΄ αρχίσει να ξεδιπλώνει την φυσιογνωμία του» είπε χαρακτηριστικά η ‘Αννα Καφέτση στην παρουσίαση του φθινοπωρινού προγράμματος 2019.</p>
      <p>«Επί το έργον», λοιπόν, και στην ομαδική έκθεση «Gone today, here tomorrow» σε επιμέλεια της Εύας Βασλαματζή, συμμετέχουν οι εικαστικοί Μαρία Θεοδωράκη, Marcos Lutyens, Basim Magdy, Κοσμάς Νικολάου και Μαλβίνα Παναγιωτίδη. Η έκθεση εξετάζει την έννοια του εφήμερου και φιλοσοφεί γύρω από την πρόσληψη του έργου τέχνης, την ικανότητά του να επανέρχεται στο πέρασμα του χρόνου, μέσα από τα μάτια των καλλιτεχνών και του θεατή. Οι πέντε καλλιτέχνες ερευνούν αυτές τις μεταβολές υπό διαφορετικές οπτικές γωνίες και με διαφορετικά μέσα, όπως η ύπνωση στην περίπτωση του βρετανού Marcos Lutyens.</p>
      <p>Στο «Project Space Νέες Παραγωγές» παρουσιάζεται η νέα δουλειά του Νίκου Καναρέλη, με τίτλο «Τίποτα δεν είναι αληθινό παρά μόνο ο τρόπος που νιώθω». Ζωγραφικά πορτρέτα με τις εκρήξεις θυμού μιας δεκαεξάχρονης έφηβης, που αναδεικνύουν το δικαίωμα της οργισμένης έφηβης στον θυμό που αντηχεί το δικό του βουβό Ουρλιαχτό. Την έκθεση επιμελείται ο Χριστόφορος Μαρίνος.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>