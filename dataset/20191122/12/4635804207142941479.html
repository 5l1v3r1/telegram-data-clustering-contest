<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/disney-kutuphanesi-netflix-ile-yarisabiliyor-mu/"/>
    <meta property="og:site_name" content="LOG"/>
    <meta property="article:published_time" content="2019-11-22T12:00:35+00:00"/>
    <meta property="og:title" content="Disney+ kütüphanesi Netflix ile yarışabiliyor mu?"/>
    <meta property="og:description" content="Disney+, duyurulduğu günden bu yana Netflix karşısındaki en güçlü rakip konumunda. Peki rakibi karşısında Disney+'ın kütüphanesi ne durumda dersiniz?"/>
  </head>
  <body>
    <article>
      <h1>Disney+ kütüphanesi Netflix ile yarışabiliyor mu?</h1>
      <address><time datetime="2019-11-22T12:00:35+00:00">22 Nov 2019, 12:00</time> by <a rel="author">Ninsu KAHRAMAN</a></address>
      <p><b>Disney+</b>, duyurulduğu günden bu yana <b>Netflix </b>karşısındaki en güçlü rakip konumunda. Şimdilik çok kısıtlı birkaç ülkede yayın hayatına başlayan Disney+’ın kütüphanesi ne durumda dersiniz?</p>
      <p>Çevrim içi yayın servisleri arasında zirvedeki isimlerden olan <b>Netflix</b>, yeni rakiplerinden birine kavuştu. 1 Kasım’da belli başlı ülkelerde yayın hayatına başlayan <b>Disney+</b> da onlardan biri. Hatta Netflix’in rakipleri arasındaki en iddialı isim. Kısa sürede 10 milyon aboneye ulaşan Disney+, abonelik konusundaki beklentileri daha açılış günü aşmayı başarmıştı. Bu da uzun vadede servis için beklentileri yenilerken; Netflix’e karşı da ne kadar ciddi bir rekabet oluşturabileceğini göstermişti. Marvel, Star Wars gibi sevilen serileri artık nihayet kendi çatısı altında izleyicilerle buluşturan Disney+’ın zengin bir kütüphaneyle de pazara giriş yapmış olması elbette çekici bir alternatifti. Peki bu kütüphane Netflix’in karşısında ne kadar zengin dersiniz?</p>
      <h3>Disney+ kütüphanesi şimdilik Netflix kütüphanesinin gerisinde</h3>
      <p><a href="https://decisiondata.org/news/the-disney-streaming-catalog-is-still-less-than-15-of-netflixs-total-library/">DecisionData</a> tarafından paylaşılan verilere geçmeden önce her iki yayın servisinin de Amerika içinde sundukları içeriklerin kıyaslandığını hatırlatalım. Açıklanan verilere göre Netflix kütüphanesinde <b>5.800</b> farklı içerik bulunuyor. Bunların 3.900’ü filmler tarafından oluşurken, 1.800’ün üzerinde televizyon programı yer alıyor. Disney+’ta ise <b>800</b> özgün film ve televizyon dizisi yer alıyor.</p>
      <p>Öte yandan Disney+’ın yayın hayatına yeni başladığı düşünülürse; ilk başta sınırlı bir katalog sunması hayli normal. Halihazırda Star Wars ve Marvel başlıkları altında dizi projelerinin hazırlığının devam ettiğini bildiğimiz Disney’in Netflix’te olduğu gibi farklı kaynaklardan kütüphaneye dahil ettiği lisanslı içerikleri de bulunmuyor. Öte yandan Disney’in buna çok ihtiyacı olduğunu da sanmıyoruz. Geçmişte de bahsettiğimiz gibi çevrim içi yayın dünyasındaki rekabetin hangi yöne kayacağını tam olarak yorumlayabilmek için en azından bir yıl daha beklemek gerekiyor. Disney+ şimdilik Türkiye’de erişime sunulmuyor.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/henry-cavill-james-bond-olamama-sebebini-acikladi/"/>
      </related>
    </article>
  </body>
</html>