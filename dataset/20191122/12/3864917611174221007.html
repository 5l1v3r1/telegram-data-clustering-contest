<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2823605-mikolajciki-z-portugalii-nadislali-125-solodkih-naboriv-ditamsirotam-v-luganskij-oblasti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T12:57:00+00:00"/>
    <meta property="og:title" content="&quot;Миколайчики&quot; з Португалії надіслали 125 солодких наборів дітям-сиротам в Луганській області"/>
    <meta property="og:description" content="Українці у Португалії зібрали та надіслали 125 шоколадних наборів дітям-сиротам та дітям з особливими потребами в Луганській області."/>
  </head>
  <body>
    <article>
      <h1>"Миколайчики" з Португалії надіслали 125 солодких наборів дітям-сиротам в Луганській області</h1>
      <h2>Українці у Португалії зібрали та надіслали 125 шоколадних наборів дітям-сиротам та дітям з особливими потребами в Луганській області.</h2>
      <address>
        <time datetime="2019-11-22T12:57:00+00:00">22 Nov 2019, 12:57</time>
      </address>
      <p>Про це повідомила засновниця Асоціації солідарності, взаємодопомоги та культури "Добре серце" (Португалія), волонтерка Валентина Тимчук у <a href="https://www.facebook.com/permalink.php?story_fbid=1938486789630827&amp;id=100004085754681">Facebook</a>.</p>
      <p>"125 шоколадних наборів, всі у Луганській області. Школа "Світлиця", дякуємо за солодощі для 30 дітей м.Лисичанськ", - зазначила Тимчук.</p>
      <figure>
        <img src="https://static.ukrinform.com/photos/2019_11/1574430134-534.jpg"/>
      </figure>
      <p>Подарунки надіслано в рамках ініціативи українців з Асоціації солідарності, взаємодопомоги та культури "Добре серце" (Португалія). До збірки долучилася українська суботня школа "Світлиця" в місті Касень (округ Лісабон), яка торік відзначила своє 10-річчя.</p>
      <p>Про отримання солодких гостинців відзвітувала волонтерка Ніна Кравченко, яка тривалий час опікується Лисичанським соціально-реабілітаційним центром для дітей-сиріт та дітей, батьків яких позбавлено прав на виховання. "До нас у вечірній час завітав Св.Миколай із Португалії. Щиро дякую всім, хто долучився до збору солодких подарунків, а їх 125 наборів для дітей з особливостями розвитку з інтернату в м.Гірське Луганської області, який знаходиться у 12 км від зони бойових дій. З любов'ю і повагою з України до асоціації "Добре серце". Дітей чужих не буває", - написала волонтерка у <a href="https://www.facebook.com/groups/1825707077465835/permalink/2541204169249452/">Facebook</a>.</p>
      <figure>
        <img src="https://static.ukrinform.com/photos/2019_11/1574430135-904.jpg"/>
      </figure>
      <p>Вона також подякувала за окремі солодощі, які теж поїдуть до знедолених дітей від їх українських однолітків. Останні стали "миколайчиками", аби подарувати усмішку дітям, яким не дуже пощастило в житті.</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2823339-ukrainki-z-koventri-nadislali-podarunki-poranenim-zahisnikam-ukraini.html">Українки з Ковентрі надіслали подарунки пораненим захисникам України</a>
      </blockquote>
      <p>Як повідомляв Укрінформ, Асоціація солідарності, взаємодопомоги та культури "Добре серце" працює у багатьох напрямках: допомога сім’ям АТО та пораненим у госпіталях, збірка коштів на допомогу вихованцям школи-інтернату м.Гірське Луганської обл., адресна допомога хворим дітям, дітям-сиротам тощо.</p>
      <p>Асоціацією реалізовано ряд благодійних проєктів та ініціатив. Один з останніх - міжнародний проєкт "Подаруй дитині радість", у рамках якого понад 90 дітей загиблих воїнів АТО/ООС та сиріт отримають до Дня святого Миколая подарунки від українців з різних країн (зокрема зі США, Нідерландів, Італії, Англії, Ірландії, Франції, Латвії, Туреччини, Іспанії тощо).</p>
      <figure>
        <img src="https://static.ukrinform.com/photos/2019_11/1574430135-305.jpg"/>
      </figure>
      <p>
        <i>Фото: Валентина Тимчук, Ніна Кравченко у Facebook</i>
      </p>
    </article>
  </body>
</html>