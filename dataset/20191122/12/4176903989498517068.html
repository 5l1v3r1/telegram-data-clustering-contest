<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/britanija-odbila-da-vrati-mauricijusu-ostrva/"/>
    <meta property="og:site_name" content="Krstarica"/>
    <meta property="article:published_time" content="2019-11-22T12:55:00+00:00"/>
    <meta property="og:title" content="Britanija odbila da vrati Mauricijusu ostrva"/>
    <meta property="og:description" content="LONDON - Velika Britanija je odbila da Mauricijusu vrati kontrolu nad udaljenim nizom ostrva u Indijskom okeanu, na kojima je i američka vojna baza."/>
  </head>
  <body>
    <article>
      <h1>Britanija odbila da vrati Mauricijusu ostrva</h1>
      <address><time datetime="2019-11-22T12:55:00+00:00">22 Nov 2019, 12:55</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LONDON – Velika Britanija je odbila da Mauricijusu vrati kontrolu nad udaljenim nizom ostrva u Indijskom okeanu, na kojima je i američka vojna baza.</p>
      <p>Generalna skupština UN-a je sa 116 glasova za i samo šest protiv u maju odlučila da Velika Britanija do 22. novembra treba da vrati Mauricijusu arhipelag Čagos, ali ona to nije uradila, prenosi Skaj njuz.</p>
      <p>U neobvezujućem glasanju, 56 zemalja, uključujući Francusku i Nemačku, ostalo je suzdržano.</p>
      <p>S obzirom na to da je prošao šestomesečni rok, premijer Mauricijusa je izjavio da je Velika Britanija od sada „ilegalni kolonijalni okupator“.</p>
      <p>Mauricijus tvrdi da je 1965. bio prisiljen da u zamenu za nezavisnost preda taj arhipelag udaljen 500 kilometara od Maldiva britanskim prekomorskim teritorijama.</p>
      <p>Međutim, Britanija smatra da ima pravo da zadrži vlast nad ostrvima od kojih je jedan, Dijego Garsia, sedište američke vojne vazdušne baze.</p>
      <p>(Tanjug)</p>
    </article>
  </body>
</html>