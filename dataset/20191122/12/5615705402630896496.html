<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/publications/20204776-zapasni-diti-nardepi-ocinili-bezpeku-perevezennya-ditini-v-510850-grn"/>
    <meta property="og:site_name" content="Mind UA"/>
    <meta property="article:published_time" content="2019-11-22T12:30:00+00:00"/>
    <meta property="og:title" content="Запасні діти: нардепи оцінили безпеку перевезення дитини в 510–850 грн"/>
    <meta property="og:description" content="Чому новий закон життєво необхідний, але не запрацює"/>
  </head>
  <body>
    <article>
      <h1>Запасні діти: нардепи оцінили безпеку перевезення дитини в 510–850 грн</h1>
      <h2>Чому новий закон життєво необхідний, але не запрацює</h2>
      <address><time datetime="2019-11-22T12:30:00+00:00">22 Nov 2019, 12:30</time> by <a rel="author" href="https://mind.ua/author/702-sergij-suhovskij" target="_blank">Сергій Суховський</a></address>
      <p>
        <i>У Кодекс України про адміністративні правопорушення <a href="https://itd.rada.gov.ua/mps/info/page/11096">внесено зміни</a>. Зокрема, за порушення правил перевезення дітей вводяться різноманітні штрафи. Але в цьому нововведенні приховано безліч правових колізій. Яких саме і як їх можна подолати, розбирався <b>Mind</b>.</i>
      </p>
      <h3>
        <b>Що змінилося?</b>
      </h3>
      <p>29 жовтня депутати одноголосно проголосували за прийняття законопроєкту №1150 – і водії отримали нову порцію штрафів. Так, колишнє адмінправопорушення «перевезення дітей без спеціальних утримуючих пристроїв (СУП)» тепер отримало розцінки – 510 грн. Повторне порушення протягом року обійдеться вже у 850 грн. Крім того, забороняється організоване перевезення маленьких пасажирів у темний час доби і транспортування пасажирів молодше 16 років у кузовах вантажівок.</p>
      <h3>
        <b>Навіщо це потрібно?</b>
      </h3>
      <p>Безумовно, Кодексу України про адміністративні правопорушення давно не вистачало подібних норм законодавчого регулювання. Україна давно і міцно закріпилася в європейських «лідерах» за рівнем смертності й травматизму під час ДТП.</p>
      <p>За даними Нацполіції, щорічно на наших дорогах гинуть близько 3500 осіб і не менше 35 000 отримують травми. У тому числі тому, що в Україні найнижчий рівень користування ременями безпеки серед водіїв – лише 23%. «Дитяча» статистика ще сумніша: за даними консалтингової фірми Ipsos, лише 12% дітей у віці до 6 років перевозяться в СУП, а діти більш старшого віку – майже ніколи. Результат: з 10–11 осіб, які щодоби гинуть у автомобільних аваріях на території країни, як мінімум одна дитина.</p>
      <hr/>
      <p>«Є чітка статистика: 52% смертності дітей у дорожньо-транспортних пригодах залежить саме від того, перебували вони в кріслі чи ні», – підкреслює нардеп Дмитро Шпенов (позафракційний), автор законопроєкту №1150.</p>
      <hr/>
      <p>І це при тому, що сама заборона на їхнє перевезення без спеціальних крісел існувала і раніше. Так, пункт 21.11 Правил дорожнього руху «забороняв перевозити дітей віком до 12 років (або ростом менше 145 см) у транспортних засобах, обладнаних ременями безпеки, але без використання спеціальних засобів, які дозволяють пристебнути дитину за допомогою таких ременів».</p>
      <h3>
        <b>Чому раніше не штрафували?</b>
      </h3>
      <p>КУпАП ніяк не розтлумачував термін «спеціальні засоби». Саме з цієї причини дорожня поліція не дуже завзято контролювала дотримання п. 21.11. Адже будь-який водій, що хоч трохи знає ПДР, міг на місці переконати даішників у патовості цієї правової колізії. А за відсутності чітко прописаних штрафів не було також шансів «повирішувати на місці за півціни» з менш юридично підкованим порушником.</p>
      <p>Плюс існує цілий пласт автомобілів, що стоять «над законом». У користуванні в українців ще досить багато авто, випущених за часів СРСР, коли ремені безпеки не завжди передбачені конструкцією. Це саме можна сказати і про іномарки того часу, кількість яких на наших дорогах зросла в міру «всенародного» захоплення «євробляхами».</p>
      <p>А якщо немає штатних ременів – немає і претензій з боку нового закону, в пояснювальній записці до якого наведені дані Всесвітньої організації охорони здоров'я про ефективність СУП. Так, при аварії правильно встановлені люльки і крісла зменшують ймовірність смерті немовлят на 70%, а дітей більш старшого віку – на 54–80%.</p>
      <p>У той час як дитина, пристебнута звичайним ременем безпеки, – такий самий некерований снаряд, як і зовсім не пристебнута або така, що сидить на батьківських колінах. Адже, по-перше, штатні ремені розраховані під антропометрії дорослої людини, і при найбільш частих – фронтальних – зіткненнях чадо буквально вислизає з них. А по-друге, жоден, навіть найсильніший і найлюблячий батько не втримає дитини під час різкого гальмування. І дитина, яка раптом поважчала з 30 до 900 кг, відправляється в політ, трощачи на своєму шляху все: підголовники, потилиці людей, що сидять попереду, приладову панель, лобове скло…</p>
      <hr/>
      <p>Для довідки: розрахунки перевантажень, що виникають під час екстреного гальмування автомобіля (за формулою переходу енергії падіння в кінетичну енергію наприкінці шляху [mgh = mVx2/2]), показують, що при швидкості близько 30 км/год тіло людини отримує удар, рівний падінню з триметрової висоти.</p>
      <p>Відповідно, якщо машина рухається зі швидкістю 60 км/год, сила удару буде дорівнює падінню з висоти в 15 м, а при 90 км/год – близько 32 м. Тобто для дитини гальмування автомобіля «у підлогу» навіть на дозволеній у межах міста швидкості 50 км/год = падіння з 10-метрової висоти.</p>
      <hr/>
      <h3>
        <b>Як уберегтися?</b>
      </h3>
      <p>Свідомі батьки можуть далі не читати – навіть ті, у кого немає автомобіля, напевно вибирали автолюльку одночасно з пологовим будинком. І тоді ж розібралися із системою Isofix, стандартами ECE R44 та i-Size, як і термінами переходу від «дитячого кокпіта» до крісла, потім до бустера і т. д. І з подібними проблемами не зіткнуться.</p>
      <p>А ось для тих, хто так і не знайшов 1000–3000 грн на дитяче крісло, із набиранням сили нового закону почнуться складності. Для тих, у кого є автомобіль, – з поліцією, у кого немає – з перевізниками (друзями, сусідами, родичами, таксистами і т. д.), навіть якщо прохання про перевезення буде починатися фразою «всі штрафи – мої». Залишається або купувати (чи брати напрокат) СУП, або користуватися послугами громадського транспорту. Сумнівного з точки зору безпеки та зручності, зате законного – там діти можуть їздити без СУП.</p>
      <hr/>
      <p>У сусідніх Польщі та Чехії рівень користування дитячими кріслами становить 93 і 96% відповідно, а передбачені штрафи цілком порівнянні з ціною нового крісла – 35 і 78 євро відповідно.</p>
      <hr/>
      <p>Залишається надія тільки на моторність сучасних служб таксі. Мова про нове покоління перевізників на кшталт Bolt, Uber і Uklon, що оперативно реагують на тренди. Крім того, сервіси Transflot і Baby Driver вже пропонують подання таксі відразу з дитячим кріслом. Але потрібно розуміти, що, обумовлюючи перевезення дитини, пасажири зіткнуться з більш високими тарифами, які компенсують й інвестиції в СУП, і простій, пов'язаний з установкою і зняттям крісла.</p>
      <p>
        <b>Що не так?</b>
      </p>
      <p>Введення штрафів, що не супроводжується жорстким контролем з боку поліції і масштабними роз'яснювально-інформаційними кампаніями, профілактичною та виховною роботою, виглядає безсистемним. І сприймається громадськістю як чергова спроба держави «залізти в кишеню» громадян. Ймовірно, якби сума штрафу корелювала з вартістю крісла (тобто була вдвічі-втричі вище), проблема вирішилася б сама собою.</p>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
    </article>
  </body>
</html>