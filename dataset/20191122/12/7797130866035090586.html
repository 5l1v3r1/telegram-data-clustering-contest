<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546064/MMF-Potrebni-dodatni-napori-Srbije-da-se-pojaca-potencijal-za-rast.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T12:50:00+00:00"/>
    <meta property="og:title" content="MMF: Potrebni dodatni napori Srbije da se pojača potencijal za rast"/>
    <meta property="og:description" content="Zamenik generalnog direktora Međunarodnog monetarnog fonda (MMF) Tao Džang rekao je da put Srbije ka višem životnom..."/>
  </head>
  <body>
    <article>
      <h1>MMF: Potrebni dodatni napori Srbije da se pojača potencijal za rast</h1>
      <address>
        <time datetime="2019-11-22T12:50:00+00:00">22 Nov 2019, 12:50</time>
      </address>
      <p>Zamenik generalnog direktora Međunarodnog monetarnog fonda (MMF) Tao Džang rekao je da put Srbije ka višem životnom standardu građana nije bez izazova i da su potrebni dodatni napori da se pojača potencijal za rast, saopštio je MMF.</p>
      <p>Tao Džang je, tokom posete Srbiji od 20. do 22. novembra, razgovarao sa premijerkom Anom Brnabić, guvernerom Narodne banke Srbije Jorgovankom Tabaković, ministrom finansija Sinišom Malim i ministrom rudarstva i energetike Aleksandrom Antićem o ekonomskim kretanjima u Srbiji i ključnim strateškim izazovima koji se očekuju u narednom periodu.</p>
      <p>Posle obilaska jednog od najvećih vetroparkova u Srbiji, Tao Džang je rekao da "njegova izgradnja pokazuje privrženost Srbije promovisanju zelene energije i borbi protiv klimatskih promena".</p>
      <p>"Ekonomski rezultati Srbije su i dalje dobri, a uslovi na tržištu rada se poboljšavaju", rekao je on.</p>
      <p>Dodao je da "strukturne reforme napreduju i perspektiva je dobra".</p>
      <p>MMF je, prema rečima Tao Džanga, spreman da nastavi "uspešnu saradnju sa srpskim vlastima i pomogne u pripremi i sprovođenju reformskog programa".</p>
    </article>
  </body>
</html>