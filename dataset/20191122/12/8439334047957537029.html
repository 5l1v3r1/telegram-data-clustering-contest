<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/protaseis-gia-ti-beltiosi-tis-poiotitas-tis-zois-ton-amea.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-22T12:25:00+00:00"/>
    <meta property="og:title" content="Προτάσεις για τη βελτίωση της ποιότητας της ζωής των ΑμεΑ"/>
    <meta property="og:description" content="Στο επίκεντρο της ημερίδας που διοργάνωσε στο Ηράκλειο η Περιφέρεια Κρήτης    "/>
  </head>
  <body>
    <article>
      <h1>Προτάσεις για τη βελτίωση της ποιότητας της ζωής των ΑμεΑ</h1>
      <address>
        <time datetime="2019-11-22T12:25:00+00:00">22 Nov 2019, 12:25</time>
      </address>
      <p>
        <b>Στο επίκεντρο της ημερίδας που διοργάνωσε στο Ηράκλειο η Περιφέρεια Κρήτης</b>
      </p>
      <slideshow>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/22-11/amea%20%281%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/22-11/amea%20%282%29.jpg"/>
        </figure>
      </slideshow>
      <p>Οι συνεργασία-συνέργειες μεταξύ Πολιτείας, Αυτοδιοίκησης και Ευρωπαϊκής Ένωσης για την αξιοποίηση εθνικών και Ευρωπαϊκών πόρων αποτελεί προτεραιότητα για την Περιφέρεια Κρήτης για την άμβλυνση των προβλημάτων της ευαίσθητης κοινωνικής ομάδας των ΑΜΕΑ. Αυτό τόνισε ο Περιφερειάρχης Κρήτης Σταύρος Αρναουτάκης στη σημερινή ημερίδα που πραγματοποιείται στο Ηράκλειο (συνεδριακός χώρος Παγκρήτιας Τράπεζας), παρουσία του Ευρωβουλευτή Στέλιου Κυμπουρόπουλου, του Προέδρου της Ε.ΣΑ.με.Α. Γιάννη Βαρδακαστάνη και του χρυσού παραολυμπιονίκη Γιώργου Καπελλάκη.</p>
      <p>Θέμα της ημερίδας που οργάνωσε η Διεύθυνση Κοινωνικής Μέριμνας της Περιφέρειας Κρήτης  «Προτάσεις για τη Βελτίωση της Ποιότητας της Ζωής των ΑμεΑ» στην οποία συμμετέχουν εκπρόσωποι εθνικών, περιφερειακών και τοπικών σωματείων ΑμεΑ, ατόμων με αναπηρίες και γονέων παιδιών ΑμεΑ, διακεκριμένων επιστημόνων αλλά και κοινωνικών φορέων, υπό τον συντονισμό του Αντιπεριφερειάρχη Δημόσιας Υγείας, Κοινωνικής Πολιτικής Λάμπρου Βαμβακά, και των Περιφερειακών Συμβούλων Γιώργου Πιτσούλη και Βαγγέλη Ζάχαρη.</p>
      <p>Πρωταρχικός στόχος της Περιφέρειας Κρήτης κατά τη διεξαγωγή της  ημερίδας ενημέρωσης και ευαισθητοποίησης είναι η καταγραφή των αναγκών των ΑμεΑ και η κατάδειξη των προβλημάτων τους σε περιφερειακό επίπεδο, προκειμένου να αξιοποιηθούν τα συμπεράσματα που θα εξαχθούν, ώστε να αποφευχθεί ο κοινωνικός αποκλεισμός και οι διακρίσεις και να διαρραγεί η κοινωνική περιθωριοποίηση και η ιδρυματοποίηση των ατόμων αυτών.</p>
      <p><b>Ο Περιφερειάρχης Κρήτης Σταύρος Αρναουτάκης</b> καλωσορίζοντας τον Ευρωβουλευτή Στέλιο Κυμπουρόπουλο, τον Πρόεδρο της Ε.ΣΑ.με.Α. Γιάννη Βαρδακαστάνη, τους εκπροσώπους φορέων και υπηρεσιών ανέφερε, ότι, η Περιφέρεια Κρήτης με τη σημερινή ημερίδα αποδεικνύει την προτεραιότητα που δίνει στα ζητήματα που σχετίζονται με τη στήριξη συμπολιτών μας που αντιμετωπίζουν ειδικές δυσκολίες και πολύ περισσότερο επιβεβαιώνει πως στο επίκεντρο του στρατηγικού μας σχεδιασμό, στον πυρήνα της καθημερινής λειτουργίας παραμένει ο άνθρωπος.</p>
      <p>«Ως Περιφέρεια Κρήτης θα συνεχίσουμε να είμαστε  στο πλευρό όλων των φορέων ΑμεΑ της Κρήτης βοηθώντας στην άμβλυνση των προβλημάτων που αντιμετωπίζουν. Επισημαίνουμε, όμως, πως οι πολιτικές κοινωνικής πρόνοιας στη χώρα μας πρέπει να πάψουν να είναι αποσπασματικές. Απαιτείται μελέτη, μακροπρόθεσμος σχεδιασμός, συντονισμός και συνέργια των πολιτικών και των μέτρων που θα εφαρμοστούν - οι οποίες πρέπει να βασίζονται εξολοκλήρου στη δικαιωματική προσέγγιση της αναπηρίας - και φυσικά διάθεση δημόσιας χρηματοδότησης» ανέφερε χαρακτηριστικά ο Περιφερειάρχης.</p>
      <p>Μάλιστα ο Σταύρος Αρναουτάκης απευθυνόμενος στην Έλληνα Ευρωβουλευτή κ. Κυμπουρόπουλο τον κάλεσε σε στενή συνεργασία προκειμένου μέσω της Ευρωπαϊκής Ένωσης να αξιοποιηθούν προγράμματα και κονδύλια προς όφελος της ευαίσθητης ομάδας των ατόμων με αναπηρία.</p>
      <p>«Σήμερα μπορούμε να στηριχθούμε στην Ευρωπαϊκή πολιτική που στοχεύει στη διαμόρφωση μιας ανοιχτής κοινωνίας, χωρίς αποκλεισμούς και την προώθηση της συμμετοχής όλων των ατόμων στην εκπαίδευση, κατάρτιση, απασχόληση, κοινωνικές και πολιτιστικές δραστηριότητες. Ο ρόλος της τοπικής αυτοδιοίκησης είναι καθοριστικός στην αντιμετώπιση αυτής της πρόκλησης, δηλαδή της δημιουργίας μιας κοινωνίας που θα χαρακτηρίζεται από συνοχή, δικαιοσύνη και ισότητα των ευκαιριών σε όλα τα μέλη της» κατέληξε χαρακτηριστικά ο Σταύρος Αρναουτάκης.</p>
      <p><b>Από την πλευρά του ο Ευρωβουλευτής Στέλιος Κυμπουρόπουλος </b>συγχαίροντας την Περιφέρεια για την οργάνωση της ημερίδας, ανέφερε μεταξύ άλλων, ότι, η σημερινή Κυβέρνηση έχει δεσμευτεί και υλοποιεί ζητήματα του αναπηρικού κινήματος που για πολλά χρόνια δεν λύνονται. Ένα από αυτά, από τα  βασικότερα-όπως είπε- είναι η αποϊδρυματοποίηση και στη συνέχεια πως οι ανάπηροι θα εισέλθουν στην κοινωνία με την υποστήριξη του προσωπικού βοηθού.</p>
      <p><b>Ο Αντιπεριφερειάρχης Δημόσιας Υγείας, Κοινωνικής Πολιτικής Λάμπρος Βαμβακάς σε δηλώσεις του στα ΜΜΕ ανέφερε, ότι,  «</b>Η Περιφέρεια Κρήτης τα τελευταία χρόνια σχεδιάζει και υλοποιεί ένα ευρύτατο πλέγμα δράσεων και πρωτοβουλιών για  το σύνολο σχεδόν των ευάλωτων και ευαίσθητων κοινωνικών ομάδων. Πρωταρχικός στόχος της ημερίδας, είναι η καταγραφή των αναγκών και η ανάδειξη των προβλημάτων των ΑμεΑ, προκειμένου να αξιοποιηθούν τα συμπεράσματα που θα εξαχθούν και  να συμβάλλουν καθοριστικά στην πλήρη και ισότιμη κοινωνική ένταξη των ατόμων με αναπηρία. Ως Περιφέρεια Κρήτης θα συνεχίσουμε να είμαστε  στο πλευρό όλων των φορέων ΑμεΑ της Κρήτης, βοηθώντας στην άμβλυνση των προβλημάτων που αντιμετωπίζουν, σχεδιάζοντας και υλοποιώντας    δράσεις  που θα συμβάλλουν στην άρση του κοινωνικού τους  αποκλεισμού σε περιφερειακό επίπεδο, εξασφαλίζοντας παράλληλα τον μέγιστο βαθμό αυτονομίας τους. Συγχαίρω τα μέλη της οργανωτικής και επιστημονικής επιτροπής, ευχαριστούμε όλους τους συμμετέχοντες στην σημερινή εκδήλωση».</p>
      <p>
        <b>Ο Διευθυντής Κοινωνικής Μέριμνας Περιφέρειας Κρήτης Σπύρος Επιτροπάκης:</b>
      </p>
      <p>«Στόχος της εφαρμοζόμενης κοινωνικής πολιτικής της Περιφέρειας Κρήτης είναι να εξασφαλίσει την πρόσβαση των ευάλωτων ομάδων πληθυσμού στην κοινωνική ζωή και κατά συνέπεια την ενεργητική ένταξη τους. Έτσι θα εφαρμοστεί η αρχή της κοινωνικής ισοτιμίας και συμμετοχής και η άρση των αποκλεισμών της περιθωριοποίησης. Στο πλαίσιο αυτό η Διεύθυνση Κοινωνικής Μέριμνας έχει προβεί στην υλοποίηση και εφαρμογή πολλαπλών δράσεων για την υποστήριξη ων ατόμων με αναπηρίες. Η Περιφέρεια Κρήτης σεβόμενη τις ευάλωτες κοινωνικές ομάδες παρέχει και με την σημερινή ημερίδα στα άτομα με αναπηρίες ουσιαστικό βήμα έκφρασης και υποβολής ιδεών και προτάσεων. Τα τελικά συμπεράσματα της ημερίδας θα θέσουν τις βάσεις για ουσιαστικές μεταρρυθμίσεις».</p>
      <p>Στην ημερίδα συμμετέχουν η Αντιδήμαρχος Ηρακλείου Κοινωνικής Υπηρεσιών Ρένα Παπαδάκη, και η διοικήτρια της 7<sup>ης</sup> ΥΠΕ Λένα Μπορμπουδάκη.  </p>
    </article>
  </body>
</html>