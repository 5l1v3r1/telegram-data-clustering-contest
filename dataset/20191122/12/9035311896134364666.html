<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/yarg-tay-isciden-makas-al-p-depresyona-sokmak-tazminat-sebebidir"/>
    <meta property="og:site_name" content="euronews"/>
    <meta property="article:published_time" content="2019-11-22T12:03:47+00:00"/>
    <meta property="og:title" content="Yargıtay : İşçiden ‘makas alıp’ depresyona sokmak tazminat sebebidir"/>
    <meta property="og:description" content="Yargıtay, çalıştığı firmada işyeri temsilcisi tarafından yanağından ‘makas alınan’ işçinin depresyona girdiğini belirterek bu kişiye tazminat ödenmesi gerektiğini bildirdi."/>
  </head>
  <body>
    <article>
      <h1>Yargıtay : İşçiden ‘makas alıp’ depresyona sokmak tazminat sebebidir</h1>
      <address><time datetime="2019-11-22T12:03:47+00:00">22 Nov 2019, 12:03</time> by <a rel="author">Euronews </a></address>
      <p>Yargıtay, çalıştığı firmada iş yeri temsilcisi tarafından yanağından ‘makas alınan’ işçinin depresyona girdiğini belirterek bu kişiye tazminat ödenmesi gerektiğini bildirdi.</p>
      <p>Yargıtay 9. Dairesi iş yerinde psikolojik şiddetle ilgili emsal bir karara imza attı. Yargıtay’ın 28 Şubat 2019’da verdiği karara göre olay şöyle gelişti:</p>
      <p>Tasarımcı genç kadın, 4 yıldan fazla çalıştığı iş yerinde maruz kaldığı muamele sonucunda psikolojisinin bozulduğunu savunarak iş sözleşmesini feshetti. Kadın, İş Mahkemesi’ne başvurarak iş yeri sahibi hakkında alacak ve manevi tazminat davası açtı.</p>
      <p>Davacı kadın firmada moda tasarımcısı olarak çalıştığını, işveren tarafından hak ettiği işçilik alacakları zamanında ve tam olarak ödenmediği ve ayrıca psikolojik baskıya maruz kaldığını, davacı tarafından iş akdinin haklı sebeple feshedildiğini ileri sürerek kıdem tazminatı, fazla çalışma ve manevi tazminatın davalıdan tahsiline karar verilmesini talep etti.</p>
      <p>Karşı dava açan iş yeri sahibi ise 9 bin 180 TL’lik ihbar tazminatının faizi ile birlikte davacı kadından tahsiline karar verilmesini istedi.</p>
      <p>İş Mahkemesi firmada 4 yıl 5 gün çalışan davacının iş akdini haklı sebeple feshettiğini belirterek alacak kalemleri yönünden davanın kabulüne, manevi tazminat talebinin şartları oluşmadığından ise reddine karar verdi.</p>
      <h3>Amiri küllük fırlattı</h3>
      <p>İki taraf da kararı temyiz etti. İş Mahkemesi’nin kararını bozan Yargıtay 9. Dairesi kadına tazminat ödenmesi gerektiğine işaret etti. Yargıtay dosya içinde yer alan bilgi ve belgelerden özellikle tanık anlatımları ile istirahat raporu içeriğinden “davacının işi ile ilgili yapılan bir toplantı sırasında amiri konumundaki Reyhan tarafından üzerine doğru küllük fırlatmak suretiyle kişilik haklarına saldırıda bulunulduğu, öte yandan başka bir toplantı sırasında yine yapılan işi küçümser bir şekilde iş yeri yetkilisi Ahmet Çakoğlu’nun davacının yanağına dokunduğu ‘makas aldığı” anlaşıldığına” dikkat çekti.</p>
      <p>Yargıtay gerekçeli kararında bu davranışlar ve davacının depresyon tedavisi gördüğüne dair doktor raporunda bulunduğundan “Somut olayda manevi tazminatın koşullarının bulunduğu kabul edilmelidir. Mahkemece sözü edilen isteğin reddine karar verilmesi hatalı olup bozmayı gerektirmiştir.” ifadesini kullandı.</p>
      <figure>
        <img src="https://static.euronews.com/articles/stories/04/31/56/78/808x532_cmsv2_3b5e9b09-4334-5c7b-98ff-f1ee4cf6724b-4315678.jpg"/>
      </figure>
      <p>İş mahkemesi davayı yeniden ele alacak.</p>
      <ul>
        <li>
          <b>
            <a href="https://tr.euronews.com/2019/10/01/birinci-yargi-paketinde-neler-var">Birinci yargı paketinde neler var?</a>
          </b>
        </li>
        <li>
          <b>
            <a href="https://tr.euronews.com/2019/09/11/anayasa-mahkemesi-istanbul-da-itfaiye-hizmetlerinin-ozellestirilmesine-dur-dedi">Anayasa Mahkemesi İstanbul’da itfaiye hizmetlerinin özelleştirilmesine ‘dur’ dedi</a>
          </b>
        </li>
      </ul>
    </article>
  </body>
</html>