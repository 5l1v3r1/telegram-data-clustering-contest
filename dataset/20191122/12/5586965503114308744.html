<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/caz-socant-in-bihor-barbat-trimis-in-judecata-dupa-ce-si-a-terorizat-iubita-pana-si-a-pus-capat-zilelor-femeia-era-lovita-zilnic-jignita-si-amenintata-ca-ramane-fara-copii-18605283"/>
    <meta property="og:site_name" content="Gândul"/>
    <meta property="article:published_time" content="2019-11-22T12:09:25+00:00"/>
    <meta property="og:title" content="Caz şocant în Bihor. Bărbat trimis în judecată după ce şi-a terorizat iubita până şi-a pus capăt zilelor / Femeia era lovită zilnic, jignită şi ameninţată că rămâne fără copii"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Caz şocant în Bihor. Bărbat trimis în judecată după ce şi-a terorizat iubita până şi-a pus capăt zilelor / Femeia era lovită zilnic, jignită şi ameninţată că rămâne fără copii</h1>
      <h2>Un bărbat de 41 de ani din Bihor a fost trimis în judecată, acuzat că şi-a terorizat iubita până s-a sinucis. Femeia era lovită zilnic, criticată pentru felul în care găteşte sau face curăţenie şi ameninţată că îi vor fi luaţi copiii.</h2>
      <address><time datetime="2019-11-22T12:09:25+00:00">22 Nov 2019, 12:09</time> by <a rel="author" href="https://www.gandul.info/autor/vasile-magradean" target="_blank">Vasile Magradean</a></address>
      <p>Potrivit rechizitoriului Parchetului de pe lângă Curtea de Apel Oradea, transmis corespondentului MEDIAFAX, femeia a fost în primul rând o bună mamă, preocupată de creşterea şi îngrijirea copiilor ei, dar a fost nevoită să îndure violenţele fizice şi psihice ale concubinului doar pentru a rămâne cu copiii.</p>
      <p>„În data de 24 iulie 2017 organele de poliţie au fost sesizate de către un bărbat în vârstă de 41 de ani, din judeţul Bihor, cu privire la faptul că în cursul dimineţii a găsit-o spânzurată pe concubina sa, în curtea locuinţei lor. Deşi în aparenţă în cauză era vorba doar de o sinucidere, în urma primelor investigaţii şi a extinderii anchetei au rezultat date că această sinucidere a fost consecinţa actelor inculpatului. Victima, în vârstă de 47 de ani la momentul decesului, originară din judeţul Vrancea, s-a stabilit în judeţul Bihor şi după un divorţ început o relaţie de concubinaj cu inculpatul cu care s-a mutat împreună. Din relaţia de concubinaj s-au născut 3 copii. Victima a fost în primul rând o bună mamă, preocupată de creşterea şi îngrijirea copiilor ei, apropiată de aceştia şi nevoită să îndure violenţele fizice şi psihice ale inculpatului doar pentru a rămâne cu copiii”, se arată în document.</p>
      <p>Procurorii susţin că relaţia dintre femeie şi concubinul său a fost una tensionată pe toată durata ei, evoluţia cunoscând însă o degradare accentuată de la începutul anului 2017 şi până la decesul victimei.</p>
      <p>„Dacă în primii ani ai relaţiei, inculpatul era nemulţumit de diferite aspecte mărunte ale convieţuirii, de exemplu, felul în care victima făcea o anumită activitate în gospodărie, ulterior acesta a început să îşi manifeste gelozia, tensiunile acutizându-se din februarie 2017 şi până la decesul victimei. În aceste ultim interval, inculpatul a devenit mult mai violent faţă de victimă, atât psihic cât şi psihic, violenţele fiind aproape zilnice şi tot mai intense, în sensul că victima era lovită cu pumnii în stomac, cu picioarele, cu parul şi cu vătraiul, suferind inclusiv fracturi costale sau de braţe, care au impus mai multe internări în spital”, au subliniat procurorii bihoreni.</p>
      <p>Aceştia au susţinut că bătăile sistematice şi violente la care a fost supusă femeia de către concubinul ei în ultimele luni de viaţă din primăvara - vara anului 2017, corelate cu celelalte presiuni psihice la care a fost supusă - control strict în ceea ce priveşte persoanele cu care discută, modul cum cheltuie banii, ameninţări că o va căuta, dacă va pleca de la el şi că o va omorî ori îi va lua copiii, au determinat-o pe femeie ”să nu mai găsească o altă modalitate de a scăpa din această teroare fizică şi psihică decât prin sinucidere în data de 24 iulie 2017”.</p>
      <p>„În dimineaţa de 24 iulie 2017, după plecarea bărbatului, în timp ce copiii dormeau în locuinţă, femeia a ieşit în curte, a luat o sfoară şi a legat-o de scara care duce în podul casei, după care s-a spânzurat. După investigaţiile iniţiale, avându-se în vedere constatările de la autopsie cu privire la multiplele leziuni traumatice suferite de victimă anterior decesului, au fost efectuate cercetări pentru lămurirea împrejurările şi cauzelor care au determinat sinuciderea prin spânzurare a victimei, rezultând, astfel, multiple şi certe date şi informaţii care conturează o stare de fapt din care rezultă fără echivoc că inculpatul a comis infracţiunile pentru care este acuzat”, au precizat procurorii de la Parchetul de pe lângă Curtea de Apel Oradea.</p>
      <p>În rechizitoriu se mai subliniază că bărbatul de 41 de ani, pe fondul geloziei, din februarie şi până în data de 24 iulie 2017, şi-a torturat sistematic şi sălbatic concubina, aplicându-i bătăi aproape zilnice în locuinţă, chiar de faţă cu copiii, cu pumnii şi picioarele ori cu corpuri contondente.</p>
      <p>„Deşi bătăile erau violente, victima nu a avut curajul să îl reclame pe inculpat poliţiştilor din comună, fiindu-i frică de ameninţările acestuia cu moartea şi fiind convinsă că nu are nimic de făcut dacă vrea să le asigure copiilor o locuinţă, chiar şi în acele condiţii grele”, au menţionat procurorii.</p>
      <p>Aceştia au arătat că fapta bărbatului, constând în aceea că în perioada februarie - 24 iulie 2017, prin acte sistematice, aproape zilnice, de violenţă psihică, injurii şi ameninţări, şi fizică, bătăi cu pumnii, picioarele, parul şi vătraiul, a determinat-o pe concubina sa să se sinucidă prin spânzurare, întruneşte elementele constitutive ale infracţiunii de determinarea sau înlesnirea sinuciderii</p>
      <p>„În condiţiile în care cel puţin ultimele luni de viaţă ale victimei au fost sub imperiul terorii fizice şi psihice, victima afirmând de mai multe ori că se va sinucide pentru a scăpa astfel de tratamentul violent la care era supusă de inculpat, fără însă ca acesta să înceteze acţiunile sale de teroare fizică şi psihică, rezultă că sinuciderea victimei este consecinţa indiscutabilă a acţiunilor conştiente ale inculpatului, care a manifestat indiferenţă la posibilitatea sinuciderii concubinei sale, deşi ştia că aceasta ar putea să comită acest gest. În cauză se dispune trimiterea în judecată în stare de libertate, la Tribunalul Bihor, a inculpatului pentru săvârşirea infracţiunilor de determinarea sau înlesnirea sinuciderii şi violenţă în familie”, se mai arată în rechizitoriu.</p>
    </article>
  </body>
</html>