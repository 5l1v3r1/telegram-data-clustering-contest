<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/longform/aytopsia-sto-renth-ayto-einai-to-oikopedo-ths-diamaxhs-olympiakou-kokkalh.5644444.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-22T12:30:00+00:00"/>
    <meta property="og:title" content="Αυτοψία στο Ρέντη: Αυτό είναι το οικόπεδο της διαμάχης Ολυμπιακού - Κόκκαλη"/>
    <meta property="og:description" content="Το Sport24.gr αποκαλύπτει ποιο είναι το οικόπεδο στις εγκαταστάσεις του Ολυμπιακού στο Ρέντη, το οποίο έφερε την οριστική ρήξη μεταξύ του Ολυμπιακού και του Σωκράτη Κόκκαλη. Δείτε στις φωτογραφίες πόσο άλλαξε η έκταση και ο χώρος τα τελευταία πέντε χρόνια."/>
  </head>
  <body>
    <article>
      <h1>Αυτοψία στο Ρέντη: Αυτό είναι το οικόπεδο της διαμάχης Ολυμπιακού - Κόκκαλη</h1>
      <h2>Το Sport24.gr αποκαλύπτει ποιο είναι το οικόπεδο στις εγκαταστάσεις του Ολυμπιακού στο Ρέντη, το οποίο έφερε την οριστική ρήξη μεταξύ του Ολυμπιακού και του Σωκράτη Κόκκαλη. Δείτε στις φωτογραφίες πόσο άλλαξε η έκταση και ο χώρος τα τελευταία πέντε χρόνια.</h2>
      <address><time datetime="2019-11-22T12:30:00+00:00">22 Nov 2019, 12:30</time> by <a rel="author">Διονύσης Βερβελές</a></address>
      <p>Η είδηση έσκασε σαν βόμβα και έχει προκαλέσει αντιδράσεις. Η ΙΝΤΡΑΚΑΤ <a href="https://www.sport24.gr/football/omades/Olympiakos/olympiakos-o-kokkalhs-petaei-tis-akadhmies-apo-to-renth.5642963.html">με επιστολή της</a> στην ΘΡΥΛΟΣ ΑΕ, ενημερώνει πως σε τριάντα ημέρες θα πρέπει να της αποδοθεί το ακίνητο, έκτασης 12 στρεμμάτων. Έχουν δοθεί διάφορες ερμηνείες, ακολούθησαν επιστολές και από τις δύο πλευρές, με την κατάσταση να οδηγείται στα άκρα. Ο <a href="https://www.sport24.gr/football/omades/Olympiakos/h-apanthsh-toy-marinakh-ston-kokkalh.5643540.html">Βαγγέλης Μαρινάκης</a> και ο <a href="https://www.sport24.gr/football/omades/Olympiakos/epistolh-kokkalh-se-marinakh.5643427.html">Σωκράτης Κόκκαλης</a> διασταύρωσαν τα ξίφη τους με προσωπικούς χαρακτηρισμούς, με αφορμή το συγκεκριμένο οικόπεδο.</p>
      <p>Το<b> Sport24.gr</b> αμέσως, βρέθηκε στην καρδιά του γεγονότος, ώστε και ο κόσμος να γνωρίζει όλες τις λεπτομέρειες. Στο προπονητικό κέντρο του <a href="https://www.sport24.gr/football/omades/olympiakos/">Ολυμπιακού</a> στου Ρέντη. Το έχουμε δει και στο παρελθόν,όπου έχετε ενημερωθεί <a href="https://www.sport24.gr/football/omades/Olympiakos/this-is-rentis-sta-adyta-toy-proponhtikou-kentroy-toy-olympiakou.5227599.html">για τις εντυπωσιακές εγκαταστάσεις μέσω σχετικού υλικού</a>, αλλά αυτή τη φορά εστιάσαμε στο χώρο για τον οποίο έχει ξεσπάσει όλος αυτός ο ντόρος!</p>
      <p>
        <b>Ρεπορτάζ: Διονύσης Βερβελές</b>
      </p>
      <h3>ΕΝΑ ΧΩΡΑΦΙ, ΕΝΑ… ΤΙΠΟΤΑ</h3>
      <p>Το 2005, η ΘΡΥΛΟΣ ΑΕ μεταβιβάζει το ακίνητο στην ΙΝΤΡΑΚΑΤ. Τι είναι, όμως, εκεί; Το απόλυτο τίποτα… Όπως θα δείτε και στις φωτογραφίες που εξασφαλίσαμε, πρόκειται για ένα χωράφι. Σε αυτό, σκουπίδια, μπάζα, ένα απόλυτο… τίποτα. Χωρίς καμία ιδέα για εκμετάλλευσή του, έτσι να… υπάρχει. Κρατήστε τις εικόνες που ακολουθούν στο μυαλό σας, ώστε να δείτε και τη συνέχεια.</p>
      <figure>
        <img src="https://www.sport24.gr/incoming/article5644496.ece/BINARY/original/940xorafi.jpg"/>
      </figure>
      <p>Ανεξήγητο παραμένει ακόμη και σήμερα, γιατί ο Σωκράτης Κόκκαλης μεταβίβασε το ακίνητο στην ΙΝΤΡΑΚΑΤ, εταιρεία συμφερόντων του. Γιατί όπως θα δείτε, αυτά τα 12 στρέμματα θα μπορούσαν να αποτελούν ένα ξεχωριστό περιουσιακό στοιχείο του συλλόγου! Αντίθετα, όλα οδηγούν στο να είναι θέμα ημερών για να περάσουν στο… παρελθόν. Εκεί που "χτιζόταν" το μέλλον του Ολυμπιακού!</p>
      <h3>ΠΟΥ ΒΡΙΣΚΕΤΑΙ;</h3>
      <p>Που είναι, όμως, αυτή η περιβόητη πια έκταση; Όπως μπαίνει κανείς στο προπονητικό κέντρο, θα χρειαστεί να φτάσει στο πιο βόρειο τμήμα για να τη δει. Οι περιμετρικοί δρόμοι, είναι η Αγίας Άννης, η Λεωφόρος Ειρήνης και η Ψαρών. Εκεί, στην «καρδιά», βρίσκεται αυτή η έκταση των 12 στρεμμάτων. Για να ακριβολογούμε, ήταν το χωράφι και έχει γίνει ένα στολίδι. Δείτε εδώ που είναι ακριβώς, για να έχετε μια καλύτερη εικόνα…</p>
      <figure>
        <img src="https://www.sport24.gr/incoming/article5644474.ece/BINARY/original/940dromoi.jpg"/>
      </figure>
      <p>Εδώ, μπορείτε να δείτε ακριβώς πως είναι στον οδηγό που υπάρχει στις εγκαταστάσεις του Ρέντη, όπου διακρίνονται και τα άλλα γήπεδα, αλλά και τα κτίρια.</p>
      <h3>Το ΜΙΣΘΩΤΗΡΙΟ ΚΑΙ ΟΙ ΕΡΓΑΣΙΕΣ</h3>
      <p>Ο <a href="https://www.sport24.gr/football/omades/Olympiakos/h-apanthsh-toy-marinakh-ston-kokkalh.5643540.html">Βαγγέλης Μαρινάκης,</a> έχοντας αναλάβει τον Ολυμπιακό το 2010, έχει ένα όραμα και για τις εγκαταστάσεις. Όποιος είχε πάει και τα προηγούμενα χρόνια, αυτό μπορούσε εύκολα να το συνειδητοποιήσει βλέποντας την εξέλιξη. Αφήνω εκτός τις παροχές, όλες τις λεπτομέρειες που κάνουν τη διαφορά και έχουν κάνει ξένους που τις έχουν επισκεφθεί να μιλούν με τα καλύτερα λόγια.</p>
      <p>Η ομάδα, τον Φεβρουάριο του 2014 προχωρά στη μίσθωση αυτού του χώρου. Των 12 στρεμμάτων, ιδιοκτησίας της ΙΝΤΡΑΚΑΤ. Την 1 η Φεβρουαρίου 2014 υπογράφεται το μισθωτήριο και η εντολή είναι ξεκάθαρη. Αμέσως μπαίνουν συνεργεία και ο στόχος είναι να γίνει ένα γήπεδο που θα καλύπτει τις ανάγκες της Ακαδημίας του Ολυμπιακού. Σε λιγότερο από ένα χρόνο, όλοι θαυμάζουν αυτό που βλέπουν μπροστά τους. Πως να μην είναι περήφανοι; Οι πιτσιρικάδες των "ερυθρολεύκων" τον Ιανουάριο του 2015 πραγματοποιούν τις πρώτες προπονήσεις τους σε αυτό το γήπεδο, ενώ λίγες ημέρες μετά, στον Φεβρουάριο, γίνονται και οι πρώτοι αγώνες! Οι εντυπώσεις, άριστες…</p>
      <p>Το μισθωτήριο είναι σε ένα ποσό των 50.000 ευρώ το χρόνο, αλλά αυτό θα το δούμε και πιο κάτω, με το συνολικό κόστος να… ζαλίζει! Εδώ, μπορείτε να δείτε σε φωτογραφίες, πως είναι σήμερα αυτός ο χώρος. Ένα πραγματικό στολίδι για τις Ακαδημίες του Ολυμπιακού! Το χωράφι με τα σκουπίδια και τα μπάζα, σε λιγότερο από ένα χρόνο έγινε στολίδι. Και προσοχή. Οι εργασίες δεν ήταν εύκολες. Πρώτα έγινε η ανάπλαση του χώρου, μετά υπήρξε η ανάλογη δομή, ώστε να μπορεί να μπει ο χλοοτάπητας, να γίνουν τα αποδυτήρια, όλα…</p>
      <h3>ΓΗΠΕΔΟ ΠΙΣΤΟΠΟΙΗΜΕΝΟ ΑΠΟ ΤΗ FIFA</h3>
      <p>Τι προδιαγραφές έχει το γήπεδο που κατασκεύασε ο Ολυμπιακός και ο Βαγγέλης Μαρινάκης; Τις καλύτερες… Αρχικά, διευκρινίζουμε πως είναι πιστοποιημένο από τη FIFA και σε αυτό μπορούν να γίνουν ακόμη και διεθνείς αγώνες. Είναι κατασκευασμένο με συνθετικό χλοοτάπητα τελευταίας μάλιστα τεχνολογίας, καθώς του γίνεται συνεχώς η ανάλογη συντήρηση. Οι διαστάσεις του γηπέδου είναι 105Χ68 και γύρω του, υπάρχει και μίνι στίβος από ταρτάν, όπου μπορούν να πραγματοποιηθούν ανάλογες ασκήσεις.</p>
      <p>Πάμε και σε πιο αναλυτικά στοιχεία. Φυσικά υπάρχουν οι πάγκοι (για προπονητές και αναπληρωματικούς), δύο εξέδρες που χωρούν 150 φιλάθλους, ενώ έχουν τοποθετηθεί έξι πυλώνες που δίνουν τέτοιο φωτισμό, ικανό να γίνει βραδινή προπόνηση ή αγώνας! Μαζί, υπάρχει και ειδικό μπουθ, από το οποίο μπορεί να γίνεται βιντεοσκόπηση των ασκήσεων ή των αγώνων των μικρών της Ακαδημίας! Φυσικά, έχει τοποθετηθεί η ανάλογη περίφραξη, όπως συνηθίζεται.</p>
      <figure>
        <img src="https://www.sport24.gr/incoming/article5644482.ece/BINARY/original/940egkatastaseis6.jpg"/>
      </figure>
      <figure>
        <img src="https://www.sport24.gr/incoming/article5644481.ece/BINARY/original/940egkatastaseis5.jpg"/>
      </figure>
      <figure>
        <img src="https://www.sport24.gr/incoming/article5644480.ece/BINARY/original/940egkatastaseis4.jpg"/>
      </figure>
      <figure>
        <img src="https://www.sport24.gr/incoming/article5644540.ece/BINARY/original/940kerk.jpg"/>
      </figure>
      <figure>
        <img src="https://www.sport24.gr/incoming/article5644478.ece/BINARY/original/940egkatastaseis2.jpg"/>
      </figure>
      <figure>
        <img src="https://www.sport24.gr/incoming/article5644477.ece/BINARY/original/940egkatastaseis.jpg"/>
      </figure>
      <p>Στις παρακάνω φωτογραφίες, έχετε τη δυνατότητα να δείτε όσα σας αναφέραμε παραπάνω…</p>
      <h3>1.200.000 ΕΥΡΩ ΓΙΑ ΜΙΑ ΠΕΝΤΑΕΤΙΑ!</h3>
      <p>Ακούς πολλούς να γκρινιάζουν. Πόσο κοστίζει ο ένας παίκτης, που πήγαν έσοδα, διάφορες «ιστορίες». Μια βόλτα από το Ρέντη, θα πείσει πολλούς από τους γκρινιάρηδες για το τι γίνεται. Και ενδεικτικοί, είναι οι αριθμοί από τα ποσά που χρειάστηκαν για να δημιουργεί το στολίδι των Ακαδημιών!</p>
      <p>Υπολογίστε από το 2014 που υπήρχε το μισθωτήριο, για μία πενταετία, στην ΙΝΤΡΑΚΑΤ έχουν καταβληθεί 250.000 ευρώ. Μόνο για το ενοίκιο παρακαλώ. Από εκεί και πέρα, κοντά στις 120.000 ευρώ κόστισε ο χλοοτάπητας του γηπέδου, ενώ όλες οι άλλες εργασίες μαζί, φτάνουν ένα ποσό γύρω στις 830.000 ευρώ! Συνολικά δηλαδή, 950.000 ευρώ έβαλε ο Βαγγέλης Μαρινάκης και η ΘΡΥΛΟΣ ΑΕ για να δημιουργηθεί το γήπεδο! Μαζί με τα ενοίκια, φτάνουμε στο ποσό των</p>
      <p>1.200.000 ευρώ. Για χρήση μιας πενταετίας παρακαλώ, καθώς κάπου εδώ φαίνεται πως μπαίνει τέλος, μετά την απόφαση της ΙΝΤΡΑΚΑΤ να υπάρξει η άμεση αποδέσμευση του χώρου.</p>
      <h3>ΑΠΟΔΥΤΗΡΙΑ ΑΛΛΟΥ ΕΠΙΠΕΔΟΥ</h3>
      <p>Δίπλα από το γήπεδο, υπάρχουν και τα αποδυτήρια. Για την ακρίβεια, ένα ξεχωριστό κέντρο, στο οποίο θα συναντήσει κανείς και άλλες περιοχές. Έτσι προκύπτει και το μεγάλο κόστος που χρειάστηκε για να δημιουργηθεί όλη αυτή η εγκατάσταση. Μπαίνοντας στα αποδυτήρια, κάποιος θα συναντήσει:</p>
      <p>-Αποδυτήρια διαιτητών</p>
      <p>-Αποθήκη (για τις μπάλες και άλλα αντικείμενα προπόνησης)</p>
      <p>-Φυσιοθεραπευτήριο</p>
      <p>-Αποδυτήρια γηπεδούχου ομάδας</p>
      <p>-Αποδυτήρια φιλοξενούμενης ομάδας</p>
      <p>-Αίθουσα συσκέψεων</p>
      <p>-Γραφείο προπονητών</p>
      <figure>
        <img src="https://www.sport24.gr/incoming/article5644536.ece/BINARY/original/940apod1.jpg"/>
      </figure>
      <p> </p>
      <figure>
        <img src="https://www.sport24.gr/football/libertadores/article5644468.ece/BINARY/original/940apod5.jpg"/>
      </figure>
      <figure>
        <img src="https://www.sport24.gr/football/libertadores/article5644466.ece/BINARY/original/940apod3.jpg"/>
      </figure>
      <figure>
        <img src="https://www.sport24.gr/football/libertadores/article5644465.ece/BINARY/original/940apod2.jpg"/>
      </figure>
      <figure>
        <img src="https://www.sport24.gr/incoming/article5644537.ece/BINARY/original/940apod2.jpg"/>
      </figure>
      <figure>
        <img src="https://www.sport24.gr/incoming/article5644538.ece/BINARY/original/940apod3.jpg"/>
      </figure>
      <p>Όπως διαπιστώσατε και στις φωτογραφίες που βρίσκονται ακριβώς από πάνω, οι χώροι είναι εντυπωσιακοί. Δεν έχουν να ζηλέψουν τίποτα από αποδυτήρια συλλόγων του εξωτερικού και δεν συγκρίνονται με άλλους ελληνικών ομάδων.</p>
      <h3>ΠΟΙΕΣ ΟΜΑΔΕΣ ΑΓΩΝΙΖΟΝΤΑΙ ΕΔΩ</h3>
      <p>Δεν πρέπει να υπάρχει πιτσιρικάς στις Ακαδημίες του Ολυμπιακού που δεν έχει περάσει από αυτό το γήπεδο! Κι αν δεν το πιστεύετε, μόλις διαβάσετε τα τμήματα που έχουν αγωνιστεί σε αυτό, θα το συνειδητοποιήσετε… Αυτό, είναι το κύριο γήπεδο αγώνων για την Κ17 και την Κ15. Επίσης, σε αυτό, παίζουν τα τμήματα Κ16, Κ14 και Κ13… Είτε πρόκειται για τους αγώνες πρωταθλήματος, είτε για τα σχετικά τουρνουά που διεξάγονται και συμμετέχουν όλα τα τμήματα του Ολυμπιακού.</p>
      <p>Επίσης, σε αυτό το γήπεδο έχει πάει και η Κ19, ειδικά όταν βρέχει, για να μην γίνεται πιο δύσκολο το έργο των παικτών στο γήπεδο που προπονούνται κανονικά.</p>
      <h3>ΓΙ’ ΑΥΤΟ "ΧΤΥΠΗΣΕ" ΣΤΑ… ΠΝΕΥΜΟΝΙΑ</h3>
      <p>Όταν σε αυτό το γήπεδο καλύπτεται το 90% των απαιτήσεων των Ακαδημιών του Ολυμπιακού, καταλαβαίνει κανείς γιατί η κίνηση της ΙΝΤΡΑΚΑΤ αποτελεί «χτύπημα» στα… πνευμόνια του συλλόγου. Βέβαια, στον Ολυμπιακό δεν μένουν… άπραγοι. Κάθε άλλο. Έτσι, στη χθεσινή του επιστολή προς την ΙΝΤΡΑΚΑΤ, ο κ. Βρέντζος, έφερε και την αποκάλυψη.</p>
      <p>"Σας ενημερώνουμε ότι τις τελευταίες ημέρες εξασφαλίσαμε σύγχρονες εγκαταστάσεις κοντά στο προπονητικό μας κέντρο με γήπεδα όλων των διαστάσεων, οι οποίες καλύπτουν απολύτως τις ανάγκες της ακαδημίας μας για προπονήσεις και αγώνες", τονίζει χαρακτηριστικά, δίνοντας το στίγμα για την επόμενη ημέρα και χωρίς αυτό το χώρο…</p>
      <h3>ΜΕ ΤΙΣ ΣΗΜΑΙΕΣ ΤΟΥ ΟΛΥΜΠΙΑΚΟΥ</h3>
      <p>Θα κλείσω το θέμα με ένα σχόλιο, με βάση τα όσα είδα από κοντά. Συνδυάζοντας και τους αριθμούς. Δεν γνωρίζω πόσο μπορεί να πουλήσει η ΙΝΤΡΑΚΑΤ συμφερόντων του Σωκράτη Κόκκαλη, αυτό το χώρο. «Ραγίζει» η ψυχή σου, όμως, αν π.χ. είσαι γονιός ενός πιτσιρικά που εκεί κάνει την προσπάθειά του για να παίξει επαγγελματικά. Ακόμη και αν δεν τα καταφέρει. Θα μπορούσε να είναι ένα απλό γήπεδο, χαμηλού σχετικά κόστους. Και, όμως, με εντολή του Βαγγέλη Μαρινάκη, έγινε ότι καλύτερο μπορούσε.</p>
      <figure>
        <img src="https://www.sport24.gr/incoming/article5644479.ece/BINARY/original/940egkatastaseis3.jpg"/>
      </figure>
      <p>Έπεσαν πολλά χρήματα, ίσως γιατί κανείς δεν μπορούσε να πιστέψει ότι μια ημέρα, θα ερχόταν αυτή η κίνηση... Κρίμα… Μακάρι να μπορούσε να αλλάξει κάτι, αλλά τώρα μάλλον είναι αργά. Να γκρεμίσεις ένα στολίδι, για να κερδίσεις τι; Κάποια εκατομμύρια ευρώ. Ναι, απλά η εταιρεία δεν είναι ενός… απλού επιχειρηματία. Ενός αγνώστου στον Ολυμπιακό. Κι αυτό είναι που <a href="https://www.sport24.gr/Columns/dionysis-verveles/o-kosmos-toy-olympiakou-niwthei-prodomenos.5643748.html">δεν χωράει το μυαλό κανενός</a>.</p>
      <p>Στην τελική, πάνω από όλα, σε αυτό το χώρο, δεσπόζουν οι σημαίες του Ολυμπιακού, όπως και αυτή της Ελλάδας. Φαίνεται πως δεν αργεί ο χρόνος για να μπουν οι τίτλοι τέλους. Η σημαία του Ολυμπιακού πάντως, θα συνεχίσει να κυματίζει, έστω και αλλού…</p>
      <p><b>Photo Credits:</b> <a href="https://www.facebook.com/tourettephoto/">Tourette Photography / Andreas Papakonstantinou</a></p>
    </article>
  </body>
</html>