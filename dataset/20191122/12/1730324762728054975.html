<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243160/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T12:00:49+00:00"/>
    <meta property="og:title" content="‘พีทีที บีอาร์ไอซี ซูเปอร์ไบค์’ เป้าหมายใหม่ สู่เรซอันดับ 1 เอเชีย"/>
    <meta property="og:description" content="ศึกรถจักรยานยนต์ชิงแชมป์ประเทศไทย “พีทีที บีอาร์ไอซี ซูเปอร์ไบค์ 2019” ปิดฉากอย่างยิ่งใหญ่ “ติ๊งโน๊ต” ฐิติพงศ์ วโรกร จาก คาวาซากิ ไทยแลนด์ เรซซิ่ง ทีม ได้แชมป์ประจำปี 3 สมัยซ้อน ด้านนายเนวิน ชิดชอบ ตั้งเป้าพัฒนาจากการแข่งขันซูเปอร์ไบค์ที่ดีที่สุดในอาเซียนสู่เรซอันดับหนึ่งของเอเชีย รวมทั้งผลักดันผู้ที่ได้รับสิทธิ์ไวลด์การ์ด แข่งขัน เอเชีย โร้ด เรซซิ่ง คว้าแชมป์ของเอเชียในฤดูกาลหน้านี้ให้ได้"/>
  </head>
  <body>
    <article>
      <h1>‘พีทีที บีอาร์ไอซี ซูเปอร์ไบค์’ เป้าหมายใหม่ สู่เรซอันดับ 1 เอเชีย</h1>
      <address><time datetime="2019-11-22T12:00:49+00:00">22 Nov 2019, 12:00</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>ศึกรถจักรยานยนต์ชิงแชมป์ประเทศไทย “พีทีที บีอาร์ไอซี ซูเปอร์ไบค์ 2019” ปิดฉากอย่างยิ่งใหญ่ “ติ๊งโน๊ต” ฐิติพงศ์ วโรกร จาก คาวาซากิ ไทยแลนด์ เรซซิ่ง ทีม ได้แชมป์ประจำปี 3 สมัยซ้อน ด้านนายเนวิน ชิดชอบ ตั้งเป้าพัฒนาจากการแข่งขันซูเปอร์ไบค์ที่ดีที่สุดในอาเซียนสู่เรซอันดับหนึ่งของเอเชีย รวมทั้งผลักดันผู้ที่ได้รับสิทธิ์ไวลด์การ์ด แข่งขัน เอเชีย โร้ด เรซซิ่ง คว้าแชมป์ของเอเชียในฤดูกาลหน้านี้ให้ได้</p>
      <figure>
        <img src="https://www.thebangkokinsight.com/wp-content/uploads/2019/11/1574413226858.jpg"/>
      </figure>
      <p>นับตั้งแต่ สนามช้าง อินเตอร์เนชั่นแนล เซอร์กิต ถูกก่อตั้งขึ้นที่จังหวัดบุรีรัมย์ เมื่อปี 2014 ได้สร้างความแตกต่างครั้งใหญ่ขึ้นกับวงการมอเตอร์สปอร์ตไทยอย่างมาก ทั้งการนำเรซระดับโลกอย่าง ซูเปอร์จีที มาดวลความเร็วในไทย รวมถึงการเปิดทางลัดของไทยออกไปสู่โลกกว้างด้วย เวิลด์ ซูเปอร์ไบค์ และ โมโตจีพี ในเวลาต่อมา</p>
      <p>แต่สิ่งสำคัญที่ก้าวเดินไปพร้อมกันคือ “ความตั้งใจ” ในการผลักดัน “นักกีฬาแข่งรถชาวไทย” ให้ก้าวสู่ระดับอินเตอร์มากขึ้น นั่นเป็นที่มาของ “พีทีที บีอาร์ไอซี ซูเปอร์ไบค์” ในปัจจุบัน</p>
      <p>สนามช้าง อินเตอร์เนชั่นแนล เซอร์กิต เริ่มต้นเปิดฉากการแข่งขันจักรยานยนต์ทางเรียบรายการ บีอาร์ไอซี ซูเปอร์ไบค์ แชมเปี้ยนชิพ ครั้งแรกในปี 2015 ด้วยมาตรฐานของ สนามระดับโมโตจีพี และแนวทางใหม่ในการจัดการแข่งขันโดยยึดรูปแบบและกติการะดับโลก ทำให้เกมความเร็วสองล้อรายการนี้เติบโตอย่างรวดเร็ว</p>
      <p>นายเนวิน ชิดชอบ ประธานสนามช้าง อินเตอร์เนชั่นแนล เซอร์กิต กล่าวว่า ปัจจุบัน “พีทีที บีอาร์ไอซี ซูเปอร์ไบค์ แชมเปี้ยนชิพ” ภายใต้การสนับสนุนของ บริษัท ปตท.น้ำมันและการค้าปลีก จำกัด (มหาชน) หรือ โออาร์ กลายเป็นการแข่งขันจักรยานยนต์ทางเรียบที่ได้รับความนิยมสูงสุดในเมืองไทย มีนักบิดชั้นนำของประเทศเข้าร่วมการแข่งขันกว่า 250 คนในแต่ละฤดูกาล ด้วยรางวัลเกียรติยศอย่างสิทธิ์ไวลด์การ์ดของรายการระดับโลกอย่าง เวิลด์ ซูเปอร์ไบค์ แชมเปี้ยนชิพ ทำให้นักบิดไทยและทีมไทยต่างทุ่มเทอย่างหนักเพื่อคว้าสิทธิ์นั้นมาให้ได้</p>
      <p>“มันเป็นมากกว่าแชมป์ประเทศไทย แต่มันคือการบอกได้ว่าคุณคือนักบิดที่ดีที่สุด ทีมแข่งที่ดีที่สุด ทีมช่างที่ดีที่สุดในเมืองไทย เพื่อคว้าแชมป์ในรายการของเราได้ สิ่งสำคัญคือการได้ยกระดับให้สามารถไปต่อกรกับทีมแข่งระดับสากลได้”</p>
      <figure>
        <img src="https://www.thebangkokinsight.com/wp-content/uploads/2019/11/1574413232917.jpg"/>
      </figure>
      <p>ตอนนี้นักกีฬาแข่งรถไทยนั้นได้เรียนรู้สิ่งต่างๆ จากเรซระดับโลกมากมาย ได้พัฒนาตัวเองอย่างต่อเนื่อง แถมทีมแข่งไทยหลายทีมก็สามารถก้าวไปแข่งขันระดับสากลอย่างที่ไม่แพ้ชาติอื่นๆ ด้วย นี่คือเครื่องพิสูจน์ว่า พีทีที บีอาร์ไอซี ซูเปอร์ไบค์ ก้าวมาถึงจุดที่เป็นเสาหลักของวงการมอเตอร์สปอร์ตไทยแล้ว</p>
      <p>สำหรับเป้าหมายในปีหน้าคือ การรักษามาตรฐานของการแข่งขันซูเปอร์ไบค์ที่ดีที่สุดในอาเซียนไว้ พัฒนานักแข่ง ทีมแข่งและการแข่งขันสู่เรซที่ดีที่สุดของเอเชียต่อไปในอนาคต รวมทั้งการผลักดันให้ผู้ที่ได้รับสิทธิ์ไวลด์การ์ดไปแข่งขัน เอเชีย โรด เรซซิ่ง คว้าตำแหน่งแชมป์ของเอเชียในฤดูกาลหน้าให้ได้</p>
      <p>นายชุมพล สุรพิทยานนท์ รองกรรมการ ผู้จัดการใหญ่ธุรกิจหล่อลื่น บริษัท ปตท.น้ำมันและการค้าปลีก จำกัด (มหาชน) หรือ โออาร์ กล่าวว่า ปีนี้เป็นปีที่ 4 แล้วที่ทางโออาร์ได้สนับสนุนให้เกิดการจัดการแข่งขัน เริ่มจากการแข่งขันในประเทศ ที่จะสร้างนักบิดไทย ทีมแข่งไทยให้แข็งแกร่ง ได้พัฒนาฝีมือ ทักษะต่างๆ จนพัฒนาไปสู่การแข่งขันในระดับโลกได้ สานต่อในการร่วมพัฒนาวงการมอเตอร์สปอร์ตอย่างต่อเนื่อง</p>
      <p>ในปีนี้ได้นักแข่งไทย ที่จะได้สิทธิ์ไวลด์การ์ดไปแข่งขันเอเชียโรดเรซซิ่ง ถึง 3 คน ซึ่งเป็นโอกาสที่ดีที่นักแข่งไทยจะได้ร่วมประลองฝีมือกับนักแข่งและลงแข่งขันในสนามแข่งในต่างประเทศ สร้างชื่อเสียงของประเทศไทยสู่ระดับนานาชาติ นำโดย “ติ๊งโน๊ต” ฐิติพงศ์ วโรกร แชมป์ 3 สมัยในรุ่น ซูเปอร์ไบค์ 1,000 ซีซี เอสบี 1 จาก คาวาซากิ ไทยแลนด์ เรซซิ่ง ทีม, โคลิน บัตเลอร์ จาก ยูทีอาร์ เรซซิ่ง ทีม คว้าแชมป์ประจำปีในรุ่น ซูเปอร์สต็อก 1,000 ซีซี เอสที 1 โดยทั้งคู่ได้รับสิทธิ์ไวลด์การ์ดเข้าร่วมแข่งขันใน เอเชีย โร้ด เรซซิ่ง แชมเปี้ยนชิพ ในคลาส เอเชีย ซูเปอร์ไบค์ 1,000 ซีซี</p>
      <figure>
        <img src="https://www.thebangkokinsight.com/wp-content/uploads/2019/11/1574413230547.jpg"/>
      </figure>
      <p>ขณะที่ “เบิร์ด” ประวัติ ญาณวุฒิ จาก ยามาฮ่า เพาเวอร์สปีด เรซซิ่ง ทีม คว้าแชมป์ในคลาส ซูเปอร์สปอร์ต 600 ซีซี เอสเอส1 คว้าสิทธิ์ไวลด์การ์ดในคลาส ซูเปอร์สปอร์ต 600 ซีซี ของศึก เอเชีย โร้ด เรซซิ่ง แชมเปี้ยนชิพ ไปครองด้วย</p>
      <p>“ติ๊งโน๊ต” ฐิติพงศ์ วโรกร จาก คาวาซากิ ไทยแลนด์ เรซซิ่ง ทีม แชมป์ 3 สมัย เปิดเผยว่า “ปี 2019 เป็นหนึ่งในฤดูกาลที่ยากลำบาก เพราะตัวผมเองได้รับบาดเจ็บอย่างหนักในการแข่งขัน เวิลด์ ซูเปอร์ไบค์ ในช่วงต้นปี ทำให้คาดว่าจะต้องพักฟื้นไปกว่า 6 เดือน แต่ด้วยปาฏิหาริย์และการที่ไม่ยอมแพ้ เลยสามารถฝ่าฟันจนลงแข่งขันสนามแรกของปีได้ ต้องขอบคุณทีมงาน คาวาซากิ, พีทีที และทุกคนในทีมที่ทุ่มเทอย่างหนัก จนสามารถคว้าแชมป์ประจำปีได้อีกครั้ง รวมถึงครอบครัวที่อยู่เคียงข้างตลอด”</p>
      <p>ในปี 2020 “พีทีที บีอาร์ไอซี ซูเปอร์ไบค์ แชมเปี้ยนชิพ” จะยังคงสานต่อความมุ่งมั่น เพื่อผลักดันนักบิดไทยให้ก้าวสู่ระดับสากล และระดับโลกต่อไป และนี่คือกลไกแห่งความสำเร็จในอนาคตของวงการมอเตอร์สปอร์ตไทยอย่างแท้จริง</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243160%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243317/"/>
        <a href="https://www.thebangkokinsight.com/243298/"/>
        <a href="https://www.thebangkokinsight.com/243252/"/>
        <a href="https://www.thebangkokinsight.com/242947/"/>
      </related>
    </article>
  </body>
</html>