<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/wig-wam-gjor-comeback/71849794"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T12:09:20+00:00"/>
    <meta property="og:title" content="Wig Wam gjør comeback"/>
    <meta property="og:description" content="Gjenforenes på festival neste sommer."/>
  </head>
  <body>
    <article>
      <h1>Wig Wam gjør comeback</h1>
      <h2>Gjenforenes på festival neste sommer.</h2>
      <address><time datetime="2019-11-22T12:09:20+00:00">22 Nov 2019, 12:09</time> by <a rel="author">Johannes Fjeld</a></address>
      <p>Glamrockbandet Wig Wam gjenoppstår fra de døde og gjenforenes neste sommer. Dette melder <a href="https://www.vg.no/rampelys/musikk/i/dOagAX/wig-wam-gjoer-comeback-etter-syv-aar">VG</a>.</p>
      <p>
        <b>Det er på Tons of Rock-festivalen på Ekebergsletta i Oslo at gjenforeningen finner sted. Konserten markerer sju år siden sist bandet spilte sammen.</b>
      </p>
      <p>- Under en miniturné i 2013 opphørte bandet å eksistere - brått, uventa og uplanlagt. Siden har ingen av oss sett seg tilbake, men nå har Glam søkt om å leie kroppen min igjen, sier vokalist og showman Åge Sten Nilsen til VG.</p>
      <p>Nilsen forteller videre at turnélivet var hardt, og tidvis preget av et usunt forhold til «Kong Cognac».</p>
      <p>- Han brukte jeg som krykke en periode, han sto alltid og venta på Glam, han! Men nå har det vært full rehab og anger management - jeg er i top shape!</p>
      <p>Bandet ble dannet i Halden i 2001, og vant den norske Melodi Grand Prix-finalen med låten «In My Dreams» i 2005.</p>
      <figure>
        <img src="https://dbstatic.no/71849912.jpg?imageId=71849912&amp;x=0&amp;y=0&amp;cropw=100&amp;croph=91.252955082742&amp;width=643&amp;height=387"/>
        <figcaption><b>GLAM:</b> Wig Wam under premieren på filmen «Lange flate ballær» i 2006. Foto: Eirik Helland Urke / Dagbladet / ALL OVER PRESS Vis mer</figcaption>
      </figure>
      <h3>- Sprø av brun sprit</h3>
      <p>Nilsen har tidligere <a href="https://www.dagbladet.no/magasinet/jeg-var-en-stor-egoist/71496725">fortalt om alkoholmisbruket</a> til Dagbladet Magasinet. Han skisserte en hverdag hvor han ofte hadde to konserter per dag. Noen ganger tre. Hver med to sett à 90 minutter.</p>
      <p>Det er på denne tida han støtter seg på «Kong Cognac» for i det hele tatt å komme seg gjennom det vanvittige kjøret. «Galskapens teater» kaller han det i dag.</p>
      <p>- Du blir ganske sprø av å gå på en diett av brun sprit og altfor lite mat. Det verste med spriten er at den gjør deg aggressiv. Bare se hvordan folk går løs på hverandre i forbindelse med helgefylla. Jeg har iblant tenkt at sprit kanskje ikke burde vært legalisert.</p>
      <p>På spørsmål om han hadde kuttet alkoholen helt, svarte han:</p>
      <p>- Nei, jeg kan ta meg både en øl og et glass vin, men jeg styrer unna spriten.</p>
      <h3>- Fullbooket</h3>
      <p>Nilsen har også gjort seg bemerket som deltaker i NRKs sangkonkurranse «Stjernekamp». Nilsen fortalte Dagbladet tidligere i år at <a href="https://www.dagbladet.no/kultur/takket-nei-fem-ganger/71162863">det langt ifra var første gang</a> han ble spurt om å delta-</p>
      <p>
        <b>- Jeg er blitt spurt seks år på rad, og det har aldri passet. Når de har spurt meg i januar-februar, har jeg vært fullbooket for lengst, og hatt en kontrakt med publikummet mitt, fortalte han Dagbladet.</b>
      </p>
      <p>Men det var først i år at det virkelig passet for glamrockeren, kjent fra blant annet bandene Wig Wam og Ammunition.</p>
      <p>- Nå kunne jeg ikke svare at «nei, det passer ikke», for hele denne perioden lå ganske så ledig. Jeg måtte kansellere noen gigs, men jeg hadde allerede lagt plan sammen med plateselskapet mitt om å gi ut nytt album i oktober, fortalte han.</p>
    </article>
  </body>
</html>