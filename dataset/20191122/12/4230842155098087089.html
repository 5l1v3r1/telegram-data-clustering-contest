<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191122-bahmatyuka-ogolosyly-v-rozshuk/"/>
    <meta property="og:site_name" content="ФАКТИ"/>
    <meta property="article:published_time" content="2019-11-22T12:26:47+00:00"/>
    <meta property="og:title" content="Бахматюка оголосили в розшук"/>
    <meta property="og:description" content="Екс-власника VAB Банку Олега Бахматюка внесли до списку осіб, які переховуються від влади."/>
  </head>
  <body>
    <article>
      <h1>Бахматюка оголосили в розшук</h1>
      <address>
        <time datetime="2019-11-22T12:26:47+00:00">22 Nov 2019, 12:26</time>
      </address>
      <p>Екс-власника VAB Банку Олега Бахматюка внесли до списку осіб, які переховуються від влади.</p>
      <p>Міністерство внутрішніх справ України оголосило в розшук Олега Бахматюка.</p>
      <p>За словами екс-власника VAB Банку, він перебуває за кордоном у справах і готовий спілкуватися з поліцейськими через адвоката або по відеозв’язку.</p>
      <blockquote>– Це чергова маніпуляція. Наші міжнародні адвокати здивовані такою позицією. Є адвокати, є мої права як громадянина України. Ми готові спілкуватися зі слідчими, надавати документи. Хочемо розуміння процесу і конструктивного діалогу, — сказав він.</blockquote>
      <p>Бахматюк додав, що не отримував повістку і йому не було пред’явлено звинувачення.</p>
      <p><b>Читайте:</b> <a href="https://fakty.com.ua/ua/ukraine/20191118-sprava-vab-banku-kudy-pishov-kredyt-nbu-i-chy-vdaryt-skandal-po-kursu-gryvni/">Справа VAB Банку: куди пішов кредит НБУ і чи вдарить скандал по курсу гривні</a></p>
      <p>Також він підкреслив, що його адвокати оскаржуватимуть дії українських правоохоронних органів в судах, в тому числі і в міжнародних.</p>
      <p>За словами бізнесмена, справу НАБУ про стабкредит VAB Банку було “надумано і притягнуто”. Він висловив сподівання, що Вищий антикорупційний суд ухвалить “незалежне і справедливе рішення”.</p>
      <p>Нагадаємо, 3 листопада Вищий антикорупційний суд обрав запобіжний захід екс-директору гендепартаменту банківського нагляду Аллі Шульзі <a href="https://fakty.com.ua/ua/ukraine/20191113-sud-vzyav-pid-vartu-eks-golovu-bankivskogo-naglyadu-nbu-u-spravi-vab-banku/">у справі про стабкредит VAB Банку</a>. Її відправили під варту на термін 60 днів. Призначено заставу в розмірі 15 млн грн.</p>
      <p>Пізніше <a href="https://fakty.com.ua/ua/ukraine/20191113-nabu-zaochno-povidomylo-pro-pidozru-shhe-dvom-osobam-u-spravi-vab-banku/">НАБУ заочно повідомило про підозру</a> ще двом особам у справі VAB Банку.</p>
    </article>
  </body>
</html>