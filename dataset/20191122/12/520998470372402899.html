<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/chernivtsi/chernivecki-deputati-zvernulisya-do-vru-z-prohannyam-obmezhiti-vikoristannya-plastikovih-paketiv-380694"/>
    <meta property="og:site_name" content="Погляд"/>
    <meta property="article:published_time" content="2019-11-22T12:13:00+00:00"/>
    <meta property="og:title" content="Чернівецькі депутати звернулися до ВРУ з проханням обмежити використання пластикових пакетів"/>
    <meta property="og:description" content="Депутати Чернівецької міської ради звернулися до Верховної Ради України з проханням обмежити використання пластикових пакетів"/>
  </head>
  <body>
    <article>
      <h1>Чернівецькі депутати звернулися до ВРУ з проханням обмежити використання пластикових пакетів</h1>
      <h2>Депутати ухвалили рішення щодо обмеження використання пластикових пакетів</h2>
      <address>
        <time datetime="2019-11-22T12:13:00+00:00">22 Nov 2019, 12:13</time>
      </address>
      <p>Депутати Чернівецької міської ради ухвалили рішення щодо обмеження використання одноразових пластикових пакетів на території міста Чернівців. Про це повідомляє пресслужба Чернівецької міської ради.</p>
      <p>Зокрема, суб’єктам господарювання у сфері торгівлі та послуг міста Чернівці рекомендовано пропонувати покупцям альтернативу використанню одноразових поліетиленових пакетів – біологічні полімерні чи паперові пакети, багаторазові торбини тощо. Департаменту розвитку міської ради доручено здійснити ряд заходів рекомендаційного характеру щодо стимулювання переходу до використання екологічних матеріалів у комерційній діяльності суб’єктів господарювання: створити альтернативу безкоштовним одноразовим поліетиленовим пакетам для складання та зберігання продуктів харчування на паперові пакунки, біорозкладні пакети тощо, замінити використання одноразових поліетиленових рукавичок на застосування кулінарних щипців у точках роздрібної торгівлі, регулярно проводити просвітницьку роботу щодо шкідливого впливу та забруднення навколишнього середовища від поліетилену та пластику серед підприємців міста, а також започаткувати проведення просвітницького заходу «День без поліетилену в місті Чернівці».</p>
      <p>Управлінню освіти міської ради доручено організовувати інформаційно-просвітницьку роботу у загальноосвітніх та дошкільних навчальних закладах щодо негативного впливу на довкілля від використання одноразових поліетиленових пакувальних матеріалів та переваг використання багаторазової тари.</p>
      <p>Фінансування заходів щодо організації та проведення інформаційно-просвітницької роботи з питань обмеження використання пластикових пакетів здійснюватиметься за рахунок коштів міського Фонду охорони навколишнього природного середовища.</p>
      <p>Депутати Чернівецької міської ради направили звернення до Верховної Ради України з проханням вирішити питання заборони та використання поліетиленових пакетів на законодавчому рівні.</p>
      <related>
        <h4>Схожі записи</h4>
        <a href="https://pogliad.ua/news/chernivtsi/u-chernivcyah-rekomenduvali-ne-vikoristovuvati-plastikovi-paketi-v-torgivli-380016"/>
        <a href="https://pogliad.ua/news/chernivtsi/deputati-cherniveckoyi-miskoyi-radi-vkotre-ne-pidtrimali-zvernennya-do-prezidenta-z-privodu-formuli-shtaynmaera-379616"/>
        <a href="https://pogliad.ua/news/chernivtsi/deputati-miskoyi-radi-ne-pidtrimali-zvernennya-do-prezidenta-ta-vr-cherez-formuli-shtaynmaera-378246"/>
        <a href="https://pogliad.ua/news/chernivtsi/na-sesiyi-miskradi-chernivcv-rozglyadayut-zvernennya-do-prezidenta-cherez-formulu-shtaynmaera-378234"/>
      </related>
    </article>
  </body>
</html>