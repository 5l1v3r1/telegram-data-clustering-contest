<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vsim.ua/Kryminal/shema-na-milyoni-i-blagodiyni-vimagannya-v-chomu-pidozryuyut-politsiyu-10973454.html"/>
    <meta property="og:site_name" content="Всім"/>
    <meta property="article:published_time" content="2019-11-22T12:35:00+00:00"/>
    <meta property="og:title" content="Схема на мільйони і «благодійні» вимагання: в чому підозрюють поліцію Хмельниччини"/>
    <meta property="og:description" content="Схему викрили в Департаменті внутрішньої безпеки Нацполіції. Один з керівників ГУНП нібито вимагав гроші з керівників відділів та відділень. Крім того, слідчі ДБР повідомляють про схему привласнення грошей через тендери. Збитки оцінюють у понад 3,5 мільйона."/>
  </head>
  <body>
    <article>
      <h1>Схема на мільйони і «благодійні» вимагання: в чому підозрюють поліцію Хмельниччини</h1>
      <address><time datetime="2019-11-22T12:35:00+00:00">22 Nov 2019, 12:35</time> by <a rel="author" href="https://vsim.ua/authors/dkardash" target="_blank">Дмитро КАРДАШ</a></address>
      <ul>
        <li>Схему викрили в Департаменті внутрішньої безпеки Нацполіції.</li>
        <li>Один з керівників ГУНП нібито вимагав гроші з керівників відділів та відділень.</li>
        <li>Крім того, слідчі ДБР повідомляють про схему привласнення грошей через тендери.</li>
        <li>Збитки оцінюють у понад 3,5 мільйона.</li>
      </ul>
      <p>Територіальне управління Державного бюро розслідувань, розташоване у Хмельницькому, викрило злочинні схеми у хмельницькій поліції. Принаймні, такою є позиція слідчих цього відомства. Про це йдеться у судових рішеннях, які опубліковані у єдиному реєстрі.</p>
      <h3>Керівництво вимагало гроші з поліцейських</h3>
      <p>Один з керівників Головного управління Національної поліції у Хмельницькій області створив схему вимагання грошей з поліцейських Хмельниччини. Про це йдеться у рапорті тимчасового виконуючого обов’язки начальника відділу моніторингу державних закупівель управління протидії корупції Департаменту внутрішньої безпеки Нацполіції. Документ надійшов 1 жовтня цього року до хмельницького теруправління ДБР.</p>
      <p>Згідно з рапортом, схему створили у квітні 2018 року. Правоохоронець вимагав гроші з керівників відділів та відділень поліції Хмельниччини. Для цього використовували розрахунковий рахунок благодійної організації «Благодійний фонд сприяння органам поліції Хмельниччини».</p>
      <p>У рапорті йдеться, що протягом 2018—2019 років «зловживаючи своїм службовим становищем, умисно, з метою отримання неправомірної вигоди, всупереч інтересам служби, давались незаконні вказівки керівникам підрозділів поліції області на „схиляння“ фізичних та юридичних осіб, до перерахунку грошових коштів під виглядом благодійної допомоги на рахунок фонду». Такі відомості є в рішенні суду, <a href="https://vsim.ua/goto/aHR0cCUzQSUyRiUyRnJleWVzdHIuY291cnQuZ292LnVhJTJGUmV2aWV3JTJGODU2MTA4NzQ=">опублікованому</a> 7 листопада. Ім’я керівника у документі не вказане.</p>
      <h3>Схема на мільйони</h3>
      <p>Але це не все, що є в рапорті працівника Департаменту внутрішньої безпеки. Там йдеться про те, що один з керівників ГУНП у Хмельницькій області створив «злочинну групу по розкраданню бюджетних коштів». Згідно з рапортом, предмети закупівлі незаконно ділилися. Це робили, аби уникнути відкритих торгів. Після цього укладали договори про закупівлі. Гроші перераховували підконтрольним підприємствам, переводили їх у готівку та привласнювали.</p>
      <p>У судовому рішенні сказано, що ці факти підтвердили працівники Департаменту внутрішнього аудиту Нацполіції під час проведення перевірок. Аудит проводили за оперативного супроводу хмельницького управління Департаменту внутрішньої безпеки Нацполіції. Виявлені численні порушення фінансово-бюджетної дисципліни протягом 1 квітня 2016 — 31 березня 2019 року призвели до збитків на суму 3 562 112 гривень.</p>
      <h3>Що зробили в ДБР</h3>
      <p>У хмельницькому теруправлінні ДБР відкрили кримінальну справу за рапортом працівника Департаменту внутрішньої безпеки Нацполіції. Відкрита справа за частиною 5 <a href="https://vsim.ua/goto/aHR0cHMlM0ElMkYlMkZ6YWtvbi5yYWRhLmdvdi51YSUyRmxhd3MlMkZzaG93JTJGMjM0MS0xNCUyRnBhcmFuMTI4NA==">статті 191</a> («Привласнення, розтрата майна або заволодіння ним шляхом зловживання службовим становищем»).</p>
      <p>21 жовтня слідчий ДБР <a href="https://vsim.ua/goto/aHR0cCUzQSUyRiUyRnJleWVzdHIuY291cnQuZ292LnVhJTJGUmV2aWV3JTJGODUxNzI2ODA=">звернувся</a> до міськрайонного суду з клопотанням. Він хотів отримати доступ до речей та документів, якими володіє центральний офіс «ПриватБанку» в Дніпрі. У рішенні суду вказано, що слідчий хоче встановити фактичний обсяг надходження коштів на розрахунковий рахунок вже згаданої благодійної організації, а також підтвердити чи спростувати встановлені порушення. Суддя Олександр Сарбей клопотання задовольнив.</p>
      <p>7 листопада слідчий ДБР звернувся до Хмельницького міськрайонного суду, аби отримати тимчасовий доступ до документів благодійної організації «Благодійний фонд сприяння органам поліції Хмельниччини». Суддя клопотання погодив.</p>
      <p>
        <b>Слідкуйте за новинами Хмельницького у <a href="https://vsim.ua/goto/aHR0cCUzQSUyRiUyRnd3dy5mYWNlYm9vay5jb20lMkZ2c2ltLnVh">Facebook</a>, <a href="https://vsim.ua/goto/aHR0cCUzQSUyRiUyRnRlbGVncmFtLm1lJTJGdnNpbXVhX2JvdA==">Telegram</a>, <a href="https://vsim.ua/goto/aHR0cCUzQSUyRiUyRmluc3RhZ3JhbS5jb20lMkZ2c2ltX2th">Instagram</a>, <a href="https://vsim.ua/goto/aHR0cCUzQSUyRiUyRnNob3J0dXJsLmF0JTJGZmluQ0Q=">Viber</a> та <a href="https://vsim.ua/goto/aHR0cCUzQSUyRiUyRnd3dy55b3V0dWJlLmNvbSUyRnVzZXIlMkZ2c2ltdWEx">YouTube</a>.</b>
      </p>
    </article>
  </body>
</html>