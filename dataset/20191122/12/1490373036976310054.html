<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/vaclav-havel-vaclav-klaus-milos-zeman-stemmark-prezident-sametova-revoluce_1911221222_gak"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T12:22:00+00:00"/>
    <meta property="og:title" content="Nejlepším polistopadovým prezidentem byl Havel, myslí si podle průzkumu 55 procent Čechů"/>
    <meta property="og:description" content="Havla lidé pozitivně hodnotili za využívání pravomocí a zájem o problémy občanů, negativně za vystupování na veřejnosti a za způsob, jakým řešil politické spory."/>
  </head>
  <body>
    <article>
      <h1>Nejlepším polistopadovým prezidentem byl Havel, myslí si podle průzkumu 55 procent Čechů</h1>
      <address><time datetime="2019-11-22T12:22:00+00:00">22 Nov 2019, 12:22</time> by <a rel="author">ČTK</a></address>
      <p>
        <b>Nejlepším prezidentem po roce 1989 byl podle mínění lidí Václav Havel. Jako nejlepšího ho v průzkumu STEM/MARK označilo 55 procent lidí. Jako druhý byl nejčastěji uváděn Václav Klaus, třetí příčku obsadil současný prezident Miloš Zeman. Havel byl jako nejlepší prezident hodnocen každým čtvrtým Zemanovým voličem.</b>
      </p>
      <p>Zeman je dobře hodnocen za využívání prezidentských pravomocí. „Zde je ale nehodnotící konotace, to znamená, že je může využívat pozitivně i negativně, ale umně,“ dodal STEM/MARK. Lepší známku zaznamenal současný prezident i za zájem o problémy občanů, což může být podle STEM/MARK spojeno především s jeho pravidelnými výjezdy do krajů. Ve využívání prezidentských pravomocí a zájmu o problémy občanů hodnotí Zemana školní známkou jedna či dvě i pětina jeho odpůrců.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/vaclav-havel-letna-zdenek-sverak-bolek-polivka-sametova-revoluce-listopad-1989_1911172025_gak"/>
      </related>
      <p>O něco hůře lidé Zemana hodnotí v reprezentaci a obhajobě českých zájmů v zahraničí, řešení sporů na české politické scéně a způsobu vystupování na veřejnosti. U posledně dvou uváděných bodů Zemana hodnotí každý jeho desátý volič negativně.</p>
      <p>Pozice nejlepšího prezidenta rozděluje podle STEM/MARK jak generace, tak lidi podle nejvyššího dokončeného vzdělání. Lidé bez maturity považují častěji za nejlepšího prezidenta Zemana. Naopak u lidí s maturitou a vyšším vzděláním dominuje Havel. Mladí oceňují Havla především za jeho humanitní odkaz.</p>
      <p>Data vycházejí z dlouhodobého průzkumu agentury STEM/MARK mezi českou populací starší 18 let. Aktuální šetření, které se uskutečnilo v říjnu, tedy zhruba měsíc před oslavami 30. výročí sametové revoluce, bylo kvůli větší relevanci výsledků váženo na minulou volbu prezidenta. Šetření se bude opakovat. Říjnového průzkumu se účastnilo 820 lidí, dotazováni byli telefonicky či online.</p>
      <related>
        <h4>Související články</h4>
        <a href="https://www.irozhlas.cz/kultura/divadlo/velka-britanie-londyn-divadlo-reziser-vaclav-havel-sametova-revoluce-orange-tree_1911181911_nkr"/>
        <a href="https://www.irozhlas.cz/zpravy-domov/vaclav-havel-lavicka-vyroci-narozeniny_1910051421_dok"/>
        <a href="https://www.irozhlas.cz/kultura/film/vaclav-havel-disident-nataceni-cesky-film-slavek-horak_1908310904_kro"/>
      </related>
    </article>
  </body>
</html>