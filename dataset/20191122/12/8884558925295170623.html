<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/sc-hit-lahko-z-odkupom-resijo-le-obcine"/>
    <meta property="og:site_name" content="Primorske novice"/>
    <meta property="article:published_time" content="2019-11-22T12:50:48+00:00"/>
    <meta property="og:title" content="ŠC Hit lahko z odkupom rešijo le občine"/>
    <meta property="og:description" content="Civilna iniciativa proti prodaji Športnega centra Hit je svoje delo nadaljevala na četrtkovem pogovoru z večjimi novogoriškimi uporabniki. Športnike je z udeležbo in besedami podprl šempetrski župan Milan Turk, odločilni pri prizadevanjih za morebiten medobčinski odkup objekta pa bodo pogovori z vrhom mestne občine Nova Gorica."/>
  </head>
  <body>
    <article>
      <h1>ŠC Hit lahko z odkupom rešijo le občine</h1>
      <address><time datetime="2019-11-22T12:50:48+00:00">22 Nov 2019, 12:50</time> by <a rel="author">Igor Mušič</a></address>
      <p>
        <b>Civilna iniciativa proti prodaji Športnega centra Hit je svoje delo nadaljevala na četrtkovem pogovoru z večjimi novogoriškimi uporabniki. Športnike je z udeležbo in besedami podprl šempetrski župan Milan Turk, odločilni pri prizadevanjih za morebiten medobčinski odkup objekta pa bodo pogovori z vrhom mestne občine Nova Gorica.</b>
      </p>
      <figure>
        <img src="https://static.primorske.si/foto/highres/gnweb/720844_270_sc_hit.jpg"/>
        <figcaption>Civilna iniciativa proti prodaji Športnega centra Hit je svoje delo nadaljevala na četrtkovem pogovoru z večjimi novogoriškimi uporabniki. Foto: Igor Mušič</figcaption>
      </figure>
      <p><b>ŠEMPETER</b> &gt; Stiska športnikov je velika, časa za rešitev pa je malo. Podjetje Hit bo športni center, ki v industrijski coni Šempetra deluje že 22 let, prodalo, ker mu prinaša izgubo (neuradno približno 160.000 evrov letno) in ker se osredotoča na osnovno igralniško dejavnost. Poleg tega ima Hit za kompleks resnega kupca - podjetje Intra Lighting. Nadzorni svet podjetja bo zasedal konec meseca, po tem pa bo hitro jasno, kakšna bo nadaljnja usoda centra. Občina Šempeter Vrtojba bo sicer imela predkupno pravico, vendar pa je obsežen objekt regijskega pomena zanjo prevelik zalogaj in bi ga bržkone bilo mogoče ohraniti za šport le z velikim vložkom mestne občine Nova Gorica in sodelovanjem občin spodnje Vipavske doline.</p>
      <h3>Konec rokometa in atletike</h3>
      <p>Po dveh srečanjih civilne iniciative (v Šempetru in Novi Gorici) z uporabniki ŠC Hit so postale še bolj jasne nepopravljive posledice, ki bi za šport nastale, če bi ŠC Hit zaprl vrata. Predsednik Atletskega kluba Gorica <b>Oliver Batagelj </b>opozarja: “Mi alternative za atletsko dvorano v ŠC Hit nimamo. Najbližja je v več kot 40 kilometrov oddaljenem Vidmu. Poleg atletike bodo nazadovali številni drugi športi. Številnih ur treninga, ki jih ekipe v igrah z žogo naredijo v veliki dvorani ŠC Hit, ni mogoče prenesti drugam, ker so ostali objekti v Novi Gorici in Šempetru polno zasedeni. V ŠC Hit se odvija ogromno rekreacije odraslih in kakovostnega treninga otrok. Znanstveno je dokazano, da redno gibanje vpliva tako na sposobnost učenja mladih v šolah kot na učinkovitost odraslih na delovnih mestih. Pri razmislekih ob zapiranju športnega centra Hit gre tudi za družbeno odgovornost, to pa nosijo tako Hit kot občine, katerih prebivalci množično uporabljajo športni center. Posredni učinki morebitnega vložka javnega denarja v ohranitev centra bodo gotovo pozitivni.”</p>
      <blockquote><b>Nasprotovanje Športne zveze<br/></b>Športna zveza Nova Gorica, v izjavi za javnost odločno nasprotuje prodaji in spremembi namembnosti ŠC Hit v industrijski objekt. Njen predsednik <b>Miran Müllner</b> v njej med drugim poudarja: “V kolikor bo do prodaje in spremembe namembnosti prišlo, bo to za regijo velikanska izguba, saj Goriška podobnega centra nima in ga najverjetneje tudi ne bo več imela. Za zavarovanje javnega športnega interesa zato prek Olimpijskega komiteja Slovenije pozivamo pristojne na državni, regijski in občinski ravni, da postopke, ki bi pripeljali do izgube ŠC Hit, ustavijo. Poseben poziv pri tem velja županom občin ki imajo poleg države lastniški delež v družbi Hit. Številni naši športniki bodo namreč ostali brez možnosti nadaljevanja s treningi, saj v širši okolici ni na voljo nadomestnih prostih zmogljivosti in lokacij za športne objekte. Opozarjamo še, da je že naložba v gradnjo le srednje velike šolske športne dvorane vredna približno pet milijonov evrov, mnogo večji ŠC Hit pa naj bi se prodajal za manj. Hit namerava prodati objekt, ki je bil zgrajen iz družbene odgovornosti do občanov in to kljub temu, da ima družba, na svoji spletni strani zavihek “družbeno odgovorni za prijaznejši jutri”. Menimo, da ta poteza ni v skladu z njihovim sloganom in niti s 75. členom Zakona o športu, saj je center športni objekt v javnem interesu, ne glede na to, da je v zasebni lasti, saj je družba Hit tudi v lasti države in občin. Predlagamo, da se Športni center ohrani in prenese v upravljanje lokalni skupnosti.</blockquote>
      <p>Za Rokometni klub Šempeter Vrtojba bi slovo ŠC Hit pomenilo konec obstoja, saj je v njem edina dvorana z ustreznimi dimenzijami v spodnji Vipavski dolini, v Novi Gorici pa ni več omembe vrednih prostih terminov, kar je potrdil tudi direktor novogoriškega športnega zavoda <b>Uroš Jug</b>.</p>
      <p>Predstavnik Športnega društva Sonček <b>Andrej Humar</b> je poudaril še pomen centra za velike prireditve: “V kratkem bomo imeli tradicionalni mednarodni košarkarski turnir z več kot 400 otroki. Brez ŠC Hit takšnih prireditev na Goriškem ne bo več.”</p>
      <blockquote><b>Vzpon in padec ŠC Hit<br/></b>Hit je športni center predal namenu leta 1997 - kot začetek širšega igralniško zabaviščnega centra, katerega realizacija je kasneje padla v vodo. Zlate časi dejavnosti v njem so bili do začetka gospodarske krize leta 2008. Vrhunci so bili gostovanja košarkarjev Panathinaikosa in odbojkarjev Sisleya in italijanske atletske reprezentance na čelu s svetovnima zvezdnikoma Paolom Camossijem in Fiono May. Hit je nato energijo in denar v glavnem usmeril drugam. Ob tem v oči bodeta bližnji naložbi, ki kasneje nista prinesli ničesar: center igralniških tehnologij (veliko bolje bi bilo, če bi tam postavili po meri športnikov narejen hotel) in vadišče za golf, kjer bi zlahka našli prostor za vsaj dve (prepotrebni in pozimi zelo iskani) nogometni igrišči. Center je v zadnjem desetletju stagniral, občine v regiji, katerih prebivalci se v njem množično rekreirajo in ki so že dalj časa vedele, da je ŠC Hit naprodaj (neuradno za vsaj štiri milijone evrov) , pa je sedanje skorajšnje slovo objekta doletelo praktično nepripravljene.</blockquote>
      <p>Na množičnih prireditvah udeleženci (v veliki meri v Hitovih objektih) tudi kaj popijejo, pojedo in ustvarijo marsikatero nočitev, kar prej omenjeno številko o letni izgubi postavlja v nekoliko drugačno luč. Na to so opozorili tudi predstavniki ŠD Mahle Letrika s 500 aktivnimi člani, ki uporabljajo ŠC Hit in so obenem še gostitelji sindikalnih medpodjetniških iger z množično udeležbo.</p>
      <h3>Rezervnega načrta ni</h3>
      <p>S slovesom ŠC Hit bo izginila množična zimska teniška rekreacija (tam je edina teniška dvorana na območju Vipavske doline in Posočja), konec bo s priljubljeno zimsko ligo v dvoranskem nogometu, z dejavnostjo Kotalkarskega kluba Kristal, veliko ur pa bodo izgubili tudi novogoriški nogometaši (najmlajše selekcije), košarkarji in odbojkarice, ki celotnega programa še zdaleč ne morejo realizirati v prezasedeni Novi Gorici. Center danes ob naštetem nudi prostore še za fitnes, badminton, ples in skvoš.</p>
      <p>Šempetrski župan <b>Milan Turk</b> je opozoril, da je boj za ohranitev centra po pomemben še zaradi ene velike zagate: “Mi sicer imamo v naših dokumentih rezerviran prostor za gradnjo objektov za šport, vendar pa - ob upoštevanju realnega stanja - to zemljišče še zelo dolgo ne bo na voljo, ker gre za območje gramoznice in asfaltne baze, ki je še v uporabi. Glede na moje vedenje prostih zemljišč za šport nima niti Nova Gorica. Ocenjujem, da bi bil odkup športnega centra regijskega pomena, kakršen je ŠC Hit, bistveno cenejši od novogradnje, na katero bi morali verjetno čakati več desetletij. Naša občina je pri odkupu pripravljena sodelovati, vendar pa ocenjujem, da brez vodilne vloge Mestne občine Nova Gorica odkup ne bo izvedljiv. ”</p>
    </article>
  </body>
</html>