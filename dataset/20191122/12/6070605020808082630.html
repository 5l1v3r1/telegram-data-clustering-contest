<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Gasos-lacrimogens-contra-seguici-Bolivia_0_2348765205.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T12:27:04+00:00"/>
    <meta property="og:title" content="Gasos lacrimògens contra un seguici de taüts a Bolívia"/>
    <meta property="og:description" content="La policia dispersa violentament una marxa lenta amb els cossos de víctimes de la repressió"/>
  </head>
  <body>
    <article>
      <h1>Gasos lacrimògens contra un seguici de taüts a Bolívia</h1>
      <h2>La policia dispersa violentament una marxa lenta amb els cossos de víctimes de la repressió</h2>
      <address>
        <time datetime="2019-11-22T12:27:04+00:00">22 Nov 2019, 12:27</time>
      </address>
      <p>"No respecten ni els morts". És el plany que se sentia entre els assistents a la marxa que duia els cossos de cinc dels vuit manifestants morts en una protesta contra el nou <a href="https://www.ara.cat/internacional/senadora-conservadora-presidenta-interina-Bolivia_0_2343365747.html">govern interí de Bolívia que presideix Jeanine Áñez</a> després de la dimissió d'Evo Morales. La policia ha atacat la llarga comitiva amb gasos lacrimògens, i familiars i amics han començat a córrer i han deixat els taüts abandonats al mig del carrer. Una trista imatge de les revoltes que des del 24 d'octubre fan tremolar la societat boliviana. </p>
      <figure>
        <iframe data-src="https://twitter.com/Larissacostas/status/1197603956987432962?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La processó amb els fèretres va sortir de Senkata, a la localitat veïna d'El Alto, en direcció al centre de la capital del país, La Paz, amb els taüts embolicats amb la <i>wiphala</i>, la bandera multicolor dels moviments indígenes bolivians. En total, més de 14 hores de marxa durant les quals l'enorme afluència de gent permetia avançar molt lentament pels carrers. Moltes botigues i empreses van decidir tancar les portes al pas de la gran comitiva com a senyal de dol i de respecte, el mateix que van voler fer els milers de persones que van desfilar per donar l'últim adeu a les vuit persones mortes a mans de la policia i l'exèrcit. De nou, però, les forces de l'ordre van disparar amb foc real per dispersar una multitud que bloquejava l'accés a una planta de distribució de combustible al barri de Senkata, un dels graners de simpatitzants de l'expresident Evo Morales.</p>
      <slideshow>
        <figure>
          <a href="https://www.ara.cat/2019/11/22/fotografies/Milers-persones-Paz-feretres-enfrontaments_2348775267_67570061_1500x1000.jpg">
            <img src="https://www.ara.cat/2019/11/22/fotografies/Milers-persones-Paz-feretres-enfrontaments_2348775267_67570061_1500x1000.jpg"/>
          </a>
          <figcaption>Milers de persones van marxar fins a La Paz amb els fèretres de víctimes dels enfrontaments / RONALDO SCHEMIDT/ AFP</figcaption>
        </figure>
        <figure>
          <a href="https://www.ara.cat/2019/11/22/fotografies/Milers-persones-Paz-feretres-enfrontaments_2348775260_67569464_1500x925.jpg">
            <img src="https://www.ara.cat/2019/11/22/fotografies/Milers-persones-Paz-feretres-enfrontaments_2348775260_67569464_1500x925.jpg"/>
          </a>
          <figcaption>Milers de persones van marxar fins a La Paz amb els fèretres de víctimes dels enfrontaments de dimarts passat / AIZAR RALDES/ AFP</figcaption>
        </figure>
        <figure>
          <a href="https://www.ara.cat/2019/11/22/fotografies/carrega-policial-contra-marxa_2348775261_67569542_1500x1000.jpg">
            <img src="https://www.ara.cat/2019/11/22/fotografies/carrega-policial-contra-marxa_2348775261_67569542_1500x1000.jpg"/>
          </a>
          <figcaption>La càrrega policial contra la marxa / MARCO BELLO/ REUTERS</figcaption>
        </figure>
        <figure>
          <a href="https://www.ara.cat/2019/11/22/fotografies/Policia-dispersa-lacrimogen-marxa-Bolivia_2348775258_67569308_1500x1000.jpg">
            <img src="https://www.ara.cat/2019/11/22/fotografies/Policia-dispersa-lacrimogen-marxa-Bolivia_2348775258_67569308_1500x1000.jpg"/>
          </a>
          <figcaption>La policia dispersa amb gas lacrimogen una gran marxa amb taüts a Bolívia / RONALDO SCHEMIDT/ AFP</figcaption>
        </figure>
        <figure>
          <a href="https://www.ara.cat/2019/11/22/fotografies/tauts-quedar-carrer-carrega-policial_2348775263_67569749_1500x1000.jpg">
            <img src="https://www.ara.cat/2019/11/22/fotografies/tauts-quedar-carrer-carrega-policial_2348775263_67569749_1500x1000.jpg"/>
          </a>
          <figcaption>Els taüts van quedar al mig del carrer i la gent va fugir de la càrrega policial / MARCO BELLO/ REUTERS</figcaption>
        </figure>
      </slideshow>
      <p>La marxa es va convertir en un acte reivindicatiu i de protesta contra la brutal repressió ordenada pel govern d'Áñez, que ha <a href="https://www.ara.cat/internacional/Bolivia-militars-protestes_0_2346965343.html">donat llibertat a l'exèrcit i a la policia</a>  per actuar contra els manifestants antigovernamentals. "<a href="https://www.ara.cat/internacional/bolivia-hi-ha-hagut-cop-estat-analistes_0_2342765915.html"> Áñez, colpista, el poble no et vol</a>", cridaven milers d'homes i dones, moltes d'elles <i>cholas</i>, indígenes aimares, com el mateix Morales, que sostenen que la dimissió de l'exdirigent es deu a la pressió de les oligarquies per controlar els recursos naturals de Bolívia. "Volem justícia", va dir a l'agència Efe Marlene Limachi, una dona de Senkata.</p>
      <p>A l'arribar a La Paz, un grup de manifestants va col·locar un dels taüts sobre una tanqueta militar, un gest irònic per denunciar la versió oficial que els manifestants pertanyien a grups armats. Va ser el senyal perquè els agents comencessin a llançar gasos lacrimògens contra el seguici i la multitud va començar a córrer atemorida. La desbandada va fer que es deixessin dos dels fèretres en solitari en plena via.</p>
    </article>
  </body>
</html>