<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23507241-ultima-campanie-dupa-acuza-dispret-dancila-invita-din-nou-confruntare-klaus-iohannis.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T12:15:00+00:00"/>
    <meta property="og:title" content="Ultima zi de campanie După ce îl acuză de dispreț, Dăncilă îl invită, din nou, la confruntare pe Klaus Iohannis / Iohannis: Miza e clară. Ori eu, ori PSD / Răspunsul echipei de campanie a președintelui - UPDATE"/>
    <meta property="og:description" content="În ultima zi de campanie electorală înaintea celui de-al doilea tur de scrutin, candidatul PSD Viorica Dăncilă îl invită, din nou, pe președintele Klaus Iohannis la o confruntare, la"/>
  </head>
  <body>
    <article>
      <h1>Ultima zi de campanie După ce îl acuză de dispreț, Dăncilă îl invită, din nou, la confruntare pe Klaus Iohannis / Iohannis: Miza e clară. Ori eu, ori PSD / Răspunsul echipei de campanie a președintelui - UPDATE</h1>
      <address><time datetime="2019-11-22T12:15:00+00:00">22 Nov 2019, 12:15</time> by <a rel="author">DG</a></address>
      <p><b>În ultima zi de campanie electorală înaintea celui de-al doilea tur de scrutin, candidatul PSD la președinție Viorica Dăncilă îl invită, din nou, pe președintele Klaus Iohannis la o confruntare, la Palatul Parlamentului, susținând că echipa ei încearcă să ia legătura cu staff-ul contracandidatului. Șeful statului a precizat, în repetate rânduri, că refuză orice dezbatere cu liderul unui ”partid care a guvernat împotriva românilor”. <br/></b><br/>”Dragi jurnaliști, Dragi formatori de opinie, Indiferent de opțiunea dumneavoastră duminică, cred că sunteți de acord cu toții că felul în care domnul Iohannis a ales să se comporte în toată această perioadă este DE NEACCEPTAT. Nimeni, dar absolut nimeni, nu și-ar fi permis să refuze, fără niciun argument credibil, o dezbatere electorală. Nimeni nu a înțeles până la acest moment de ce întrebare fuge atât de tare domnul Iohannis. Ce poate să justifice o asemenea atitudine de dispreț și lipsă de reacție la apelul românilor? Ce ne ascunde domnul Iohannis?”, a scris Dăncilă, pe Facebook.<br/><br/>Ea susține că este gata de o confruntare până în ultima clipă: ”Așa că lansez un apel public. Să îl chemăm pe Klaus Iohannis la dezbatere în această seară, începând cu ora 20:00, la Palatul Parlamentului! Echipa mea de campanie deja încearcă să ia legătura cu staff-ul domnului Iohannis pentru a stabili această întâlnire. PS: Chiar și în ultima zi de campanie, domnul Iohannis le spune românilor, la fel de obsesiv și stupid, că au de ales între dumnealui și PSD. Nu, domnule președinte! Românii au de ales între un om care fuge de întrebări și unul care, în ultimele zile, a răspuns câtorva sute de întrebări”. <br/><b><br/></b><b>Răspunsul echipei de campanie a lui Iohannis către Viorica Dăncilă<br/></b><br/>PSD a transmis, printr-un comunicat de presă, că echipa de campanie a PNL a răspuns ultimei invitații la dezbatere din partea Voricăi Dăncilă spunând că "aveți un răspuns de acum două săptămâni”.<br/><br/>"Echipa de campanie a Partidului Național Liberal, prin intermediul șefului de campanie al lui Klaus Iohannis, Dan Motreanu, a transmis un nou răspuns arogant românilor care așteaptă o dezbatere democratică între cei doi candidați la alegerile prezidențiale. În cunoscutul stil arogant, care a caracterizat campania lui Klaus Iohannis, inițiativa PSD de a organiza o dezbatere în prezența reprezentanților mass-media, transmisă în direct către români, a primit următorul comentariu din partea PNL: „aveți un răspuns de acum două săptămâni”, susține PSD.<br/><br/>În schimb, președintele Klaus Iohannis a publicat, vineri, tot pe Facebook, un clip electoral în care îndeamnă oamenii să iasă la vot duminică. Clipul prezintă imaginea președintelui, purtând celebra geacă roșie, la unul dintre masivele proteste care au izbucnit în ianuarie 2017, mesajul fiind ”Hai la vot! Miza e clară. Ori eu, ori PSD!”.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fklausiohannis%2Fvideos%2F783854692058380%2F&amp;show_text=0&amp;width=490" width="490" height="274" data-service="Facebook" scrolling="no"/>
      </figure>
    </article>
  </body>
</html>