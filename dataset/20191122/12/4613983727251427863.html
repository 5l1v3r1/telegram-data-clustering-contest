<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/politics/evropa-mozhe-da-napravi-svoy-pat-na-koprinata-i-toy-shte-i-struva-eur1-trilion.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T12:03:07+00:00"/>
    <meta property="og:title" content="Европа може да направи свой &quot;Път на коприната&quot;. И той ще ѝ струва €1 трилион"/>
    <meta property="og:description" content="Изграждането му би могло да създаде до 7 милиона работни места"/>
  </head>
  <body>
    <article>
      <h1>Европа може да направи свой "Път на коприната". И той ще ѝ струва €1 трилион</h1>
      <address><time datetime="2019-11-22T12:03:07+00:00">22 Nov 2019, 12:03</time> by <a rel="author" href="https://money.bg/author/mina-stoycheva" target="_blank">Мина Стойчева</a></address>
      <p>Европа може да изгради свой "Път на коприната", като той трябва да включва изграждането на нова инфраструктура, включително магистрали за електрически автомобили, високоскоростен жп транспорт, пристанища и логистични центрове. Това ще позволи свързването на индустриалните региони в Западна Европа с по-малко развитите региони в източната част на континента.</p>
      <p>Това предлагат в свой обширен <a href="https://wiiw.ac.at/one-trillion-euros-for-europe-how-to-finance-a-european-silk-road-with-the-help-of-a-european-silk-road-trust-backed-by-a-european-sovereign-wealth-fund-and-other-financing-instruments-dlp-5106.pdf">доклад</a> експертите от Vienna Institute for International Economic Studies.</p>
      <p>"Значителна част от инфраструктурата в Европа е в лошо състояние дори и в някои от богатите части на континента, като Германия. Периферията е слабо развита и изпитва затруднения в това да се навакса отчасти заради съществените проблеми в тази сфера", посочват експертите и допълват:</p>
      <p>"Реалните лихви са отрицателни и има потенциал за финансиране на инвестиции в инфраструктурата. Настоящите европейски инфраструктурни проекти са недостатъчни и с тях се работи на парче.".</p>
      <p>Според изчисленията необходимите инвестиции за изграждането на нови пътища и за други инфраструктурни проекти ще струва 1 трилион евро или сума, равняваща се на 7% от брутния вътрешен продукт (БВП) на Европейския съюз (ЕС).</p>
      <p>Като пряк положителен ефект от тези вложения от виенския институт виждат от една страна стимулиране на растежа и създаването на между 2 и 7 милиона нови работни места по време на периода за изграждане на съоръженията, а от друга - значително нарастване на търговията.</p>
      <p>При разглеждането на консервативния сценарий за инициативата изчисленията сочат, че изграждането на Европейския път на коприната ще може да увеличи БВП на страните, включили се в него, със средно 3,5% за период от 10 години.</p>
      <p>Като друг плюс анализаторите посочват намаляване на времето за извършване на доставки. Те посочват, че износът за Русия може да се увеличи с 11%, ако не се вземат предвид наложените санкции между Москва и Брюксел.</p>
      <p>За целта на инициативата анализаторите предлагат основаването на публично дружество с ограничена отговорност European Silk Road Trust, в което ще участват страните от Еврозоната, останалите членки на ЕС, както и трети страни, които се включат в строежа на инфраструктурата. Заедно с това те предлага и създаването на Европейски суверенен фонд от членовете на Еврозоната.</p>
      <p>"Не е задължително инициативата да бъде разглеждана като конкурент на китайския Път на коприната (Belt and Road Initiative), а като допълващ проект, въпреки сериозните различия в подхода за изграждане на инфраструктурата, отнасящ се например до въпроса за обществените поръчки и по-високите екологични стандарти", се казва още в доклада.</p>
      <p>"Освен икономическите ползи проектът "Европейски път на коприната" би донесъл и важни политически предимства", се допълва в документа.</p>
    </article>
  </body>
</html>