<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/pyrkagia-sto-elliniko-ploio-quot-ore-sudbury-quot-nekros-o-ellinas-ploiarchos/"/>
    <meta property="og:site_name" content="economico.gr"/>
    <meta property="article:published_time" content="2019-11-22T12:51:43+00:00"/>
    <meta property="og:title" content="Πυρκαγιά στο Ελληνικό πλοίο &quot;ORE SUDBURY&quot; – Νεκρός ο Έλληνας πλοίαρχος"/>
    <meta property="og:description" content="Πυρκαγιά ξέσπασε τις πρώτες πρωινές ώρες σε πλοίο με ελληνική σημαία που έπλεε στη θαλάσσια περιοχή «Guaiba» της Βραζιλίας, με αποτέλεσμα να χάσει τη ζωή του ο Έλληνας πλοίαρχος."/>
  </head>
  <body>
    <article>
      <h1>Πυρκαγιά στο Ελληνικό πλοίο "ORE SUDBURY" – Νεκρός ο Έλληνας πλοίαρχος</h1>
      <address><time datetime="2019-11-22T12:51:43+00:00">22 Nov 2019, 12:51</time> by <a rel="author">Μαίρη Φωτάκη</a></address>
      <p><b>Πυρκαγιά</b> ξέσπασε τις πρώτες πρωινές ώρες<b> σε πλοίο με ελληνική σημαία</b> που έπλεε στη θαλάσσια περιοχή «Guaiba» της Βραζιλίας, με αποτέλεσμα να χάσει τη ζωή του ο Έλληνας πλοίαρχος.</p>
      <p>Την τελευταία του πνοή άφησε 40χρονος Έλληνας πλοίαρχος μετά από πυρκαγιά που ξέσπασε στο υπό ελληνική σημαία φορτηγό πλοίο <b>«ORE SUDBURY», στο αγκυροβόλιο στη περιοχή  «GUAIBA» της Βραζιλίας.</b></p>
      <p>Όπως έγινε γνωστό από το Λιμενικό Σώμα – Ελληνική Ακτοφυλακή ενημερώθηκε τις πρωινές ώρες σήμερα 22/11 το Κέντρο Επιχειρήσεων του Αρχηγείου ΛΣ-ΕΛΑΚΤ για την εκδήλωση πυρκαγιάς στο πλοίο καθώς και για το θάνατο του 40χρονου πλοιάρχου.</p>
      <p>Στο πλοίο επέβαιναν 27 μέλη πληρώματος, εκ των οποίων, εννέα Έλληνες. Η πυρκαγιά, η οποία ξεκίνησε σε χώρους ενδιαιτήσεων του τρίτου καταστρώματος του πλοίου, κατασβέστηκε από το πλήρωμα με ίδια μέσα, ενώ χωρίς τις αισθήσεις του ανασύρθηκε ο 40χρονος.</p>
      <p>Από το συμβάν δεν αναφέρθηκε τραυματισμός άλλου μέλους πληρώματος, δεν προκλήθηκε ρύπανση, ενώ ενημερώθηκαν άμεσα οι τοπικές Αρχές.<br/>Σύμφωνα με πληροφορίες ερευνάται η ακριβής αιτία της πυρκαγιάς που προκάλεσε ζημιές σε τρεις καμπίνες και στη «γέφυρα» του πλοίου.</p>
    </article>
  </body>
</html>