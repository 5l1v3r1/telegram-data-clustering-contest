<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/politica/article/17-politica/1700231-jxcat-critica-els-anuncis-parcials-sobre-acords-parcials-perque-dificulten-la-negociacio-dels-pressupostos.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T12:22:07+00:00"/>
    <meta property="og:title" content="JxCat critica els “anuncis parcials sobre acords parcials” perquè “dificulten” la negociació dels pressupostos"/>
    <meta property="og:description" content="Artadi reclama que els comptes de la Generalitat incloguin el deute reconegut per l'Estat amb Catalunya"/>
  </head>
  <body>
    <article>
      <h1>JxCat critica els “anuncis parcials sobre acords parcials” perquè “dificulten” la negociació dels pressupostos</h1>
      <address><time datetime="2019-11-22T12:22:07+00:00">22 Nov 2019, 12:22</time> by <a rel="author">ACN</a></address>
      <ul>
        <li>
          <b>Artadi reclama que els comptes de la Generalitat incloguin el deute reconegut per l’Estat amb Catalunya</b>
        </li>
      </ul>
      <p>La diputada de JxCat al Parlament i regidora a l’Ajuntament de Barcelona Elsa Artadi ha criticat aquest divendres que s’estiguin fent “anuncis parcials sobre acords parcials” de la negociació pressupostària entre el Govern i els comuns perquè creu que fa difícil que s’arribi a un acord.</p>
      <p>“Dificulta molt seguir avançant en la negociació”, ha dit en una atenció als mitjans als passadissos del Parlament. Artadi ha advertit que fer anuncis com la reducció de la pressió fiscal per a les rendes més baixes i a canvi d’un augment per a les rendes altes “podria impedir que aquest pressupost s’aprovés”.</p>
      <p>“Cada vegada que s’avança i es comença a explicar el contingut de les negociacions, això genera tensions”, ha afirmat, i ha recordat com les converses entre l’executiu català i els comuns van acabar sense acord l’any passat.</p>
      <p>És per això que ha demanat “ser cautelosos” però, a la vegada, aprofitar que Podem hagi firmat un acord d’investidura amb el PSOE a l’Estat. “Els mateixos amb qui estem negociant el pressupost són els mateixos que estaran asseguts al govern de l’Estat espanyol”, ha indicat, per la qual cosa ha reclamat que els comptes catalans incloguin el deute que l’executiu espanyol ha reconegut que té amb Catalunya.</p>
      <p>“Això fa un impacte directe i molt significatiu en el pressupost de la Generalitat de l’any vinent i pot donar marge per fer polítiques que siguin les adequades en un moment que sembla o no que podria haver-hi un alentiment de l’economia”, ha subratllat. Ha recordat que l’exconseller d’Economia Andreu Mas-Colell ja ho va intentar però es va trobar amb “hàndicap” que a l’executiu espanyol hi havia el PP.</p>
      <p>Ahir dijous es va produir una reunió per tractar els pressupostos amb el secretari general de Vicepresidència, Economia i Hisenda, Albert Castellanos; la secretària general de Presidència, Meritxell Masó, i el responsable d’economia de CatECP, David Cid.</p>
      <p>Segons fonts coneixedores de les negociacions, s’està parlant en base a la proposta de resolució aprovada al debat de política general, que reclamava a la Generalitat “impulsar una reforma fiscal progressiva” que “modifiqui la fiscalitat en l’IRPF i l’impost de successions”, un text que va rebre el suport de JxCat i ERC.</p>
      <p>Artadi no ha entrat a valorar les modificacions tributàries que s’estan tractant i s’ha limitat a apostar per “un pressupost expansiu que doni resposta a les famílies i als negocis que estan lluitant per tirar endavant”.</p>
      <p>“Tenim confiança que aquest pressupost tirarà endavant. Crec que és la voluntat de les tres forces polítiques que tiri endavant”, ha conclòs.</p>
      <related>
        <h4>Notícies relacionades</h4>
        <a href="https://www.elpuntavui.cat/politica/article/17-politica/1700121-els-comuns-acceleren-negociacio-amb-el-govern-per-buscar-acord-abans-del-2020.html"/>
        <a href="https://www.elpuntavui.cat/politica/article/17-politica/1699509-el-pressupost-s-ajorna-fins-al-2020.html"/>
      </related>
    </article>
  </body>
</html>