<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/orban-practic-metroul-poate-fi-dat-in-folosinta-anul-viitor-aproximativ-in-luna-iunie-1922402622102019111219177447"/>
    <meta property="og:site_name" content="News.ro"/>
    <meta property="article:published_time" content="2019-11-22T12:26:10+00:00"/>
    <meta property="og:title" content="Orban: Practic, metroul poate fi dat în folosinţă anul viitor, aproximativ în luna iunie."/>
    <meta property="og:description" content="Premierul Ludovic Orban anunţă că firmele care construiesc magistrala 5 de metrou Drumul Taberei şi-au luat ca angajament să finalizeze lucrarea „aproximativ în luna iunie” a anului viitor, acesta spunând că există toate condiţiile „procedurale, contractuale şi financiare” pentru ca lucrarea să fie terminată."/>
  </head>
  <body>
    <article>
      <h1>Orban: Practic, metroul poate fi dat în folosinţă anul viitor, aproximativ în luna iunie.</h1>
      <address><time datetime="2019-11-22T12:26:10+00:00">22 Nov 2019, 12:26</time> by <a rel="author">News.ro</a></address>
      <p>
        <b>Premierul Ludovic Orban anunţă că firmele care construiesc magistrala 5 de metrou Drumul Taberei şi-au luat ca angajament să finalizeze lucrarea „aproximativ în luna iunie” a anului viitor, acesta spunând că există toate condiţiile „procedurale, contractuale şi financiare” pentru ca lucrarea să fie terminată.</b>
      </p>
      <p>„Practic, metroul poate fi dat în folosinţă anul viitor, aproximativ în luna iunie. Astea sunt, ca să zic aşa, angajamentele care sunt luate de constructori” a declarat prim-ministrul Ludovic Orban vineri, după o întâlnire cu conducerea Metrorex şi cu directorii firmelor care au contracte şi lucrează la magistrala de metrou.</p>
      <p>Întrebat cine răspunde în cazul în care aceste angajamente nu vor fi respectate, aşa cum nu au fost respectate nici alte date avansate în privinţa finalizării magistralei de metrou, Orban a afirmat: ”Eu am convingerea că în momentul de faţă constructorii au toate condiţiile pentru a finaliza lucrările în termenele care ar fost convenite, atât condiţiile procedurale, cât şi condiţiile contractuale, cât şi condiţiile financiare, pentru a putea finaliza la termen şi vom urmări lucrările îndeaproape astfel încât ele că fie finalizate” a precizat primul ministru.</p>
      <p>Ludovic Orban a adăugat că mai sunt patru staţii de metrou care trebuie finalizate, că au fost probleme „de diferite naturi” la staţia Parcul Drumul Taberei unde au fost necesare lucrări de deviere şi s-a întârziat din cauza imposibilităţii de a avea acces la parcul din zonă, care era inclus într-un proiect finanţat din fonduri europene.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>