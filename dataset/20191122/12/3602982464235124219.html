<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/necid-pakt-mogelijk-basisplek-kramer-af-tomas-keihard-gewerkt/"/>
    <meta property="og:site_name" content="Sportnieuws"/>
    <meta property="article:published_time" content="2019-11-22T12:45:57+00:00"/>
    <meta property="og:title" content="Necid pakt mogelijk basisplek Kramer af: ‘Tomas heeft keihard gewerkt’"/>
    <meta property="og:description" content="Grote kans dat Michiel Kramer zijn basisplaats bij ADO Den Haag kwijtraakt aan Tomas Necid. De Tsjech heeft bij trainer Fons Groenendijk een nieuwe kans in de punt van de aanval afgedwongen voor het thuisduel van morgen met Willem II. Tomas Necid was meer dan 1 jaar de spits van ADO Den Haag, maar verloor…"/>
  </head>
  <body>
    <article>
      <h1>Necid pakt mogelijk basisplek Kramer af: ‘Tomas heeft keihard gewerkt’</h1>
      <address>
        <time datetime="2019-11-22T12:45:57+00:00">22 Nov 2019, 12:45</time>
      </address>
      <p>
        <b>Grote kans dat Michiel Kramer zijn basisplaats bij ADO Den Haag kwijtraakt aan Tomas Necid. De Tsjech heeft bij trainer Fons Groenendijk een nieuwe kans in de punt van de aanval afgedwongen voor het thuisduel van morgen met Willem II.</b>
      </p>
      <p>Tomas Necid was meer dan 1 jaar de spits van ADO Den Haag, maar verloor dit seizoen zijn plek aan Michiel Kramer. Nu lijken de rollen weer omgedraaid. "Tomas heeft keihard gewerkt, ook toen hij ernaast kwam te staan. Daarnaast heeft hij goals gemaakt in oefenwedstrijden. Een jongen om te belonen", vindt trainer Fons Groenendijk.<br/><br/><b>Gefrustreerd </b><br/>In de laatste wedstrijd, voor de interlandonderbreking tegen Fortuna Sittard (1-0 verlies), werd Kramer al halverwege voor Necid gewisseld. De spits kwam amper in het spel voor en maakte ook een gefrustreerde indruk.<br/><br/><b>Perspectief</b><br/>Dat laatste is iets wat ADO nu niet kan gebruiken. Met slechts 1 overwinning in de laatste 8 wedstrijden staan ze slechts 1 punt boven de streep. "Belangrijk is dat we beseffen wat nu op het spel staat, het is zaak om punten te halen", vervolgt Groenendijk. De trainer ziet kansen om voor de winterstop onderin weg te komen. "Van de 5 wedstrijden spelen we er 3 thuis. Dat biedt perspectief."<br/><br/><b>Debuut</b><br/>Te beginnen dus met Willem II. Daarvoor zal bij ADO ook achterin een mutatie plaatsvinden. Omdat rechtsachter Milan van Ewijk nog altijd niet fit is en zijn vervanger Dion Malone geschorst is, maakt Dehninio Muringen zijn debuut. "Ook hij verdient dat, omdat hij zich goed ontwikkelt", aldus Groenendijk, die de 20-jarige verdediger vorig jaar al uit belofteteam overhevelde.</p>
    </article>
  </body>
</html>