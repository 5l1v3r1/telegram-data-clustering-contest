<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/kapsula-s-poslaniia-v-narodnoto-sybranie-6102419"/>
    <meta property="og:site_name" content="Vesti"/>
    <meta property="article:published_time" content="2019-11-22T12:16:00+00:00"/>
    <meta property="og:title" content="Капсула с послания в Народното събрание"/>
    <meta property="og:description" content="За подкрепа на по-доброто бъдеще на българските деца бяха посланията на депутатите"/>
  </head>
  <body>
    <article>
      <h1>Капсула с послания в Народното събрание</h1>
      <h2>За подкрепа на по-доброто бъдеще на българските деца бяха посланията на депутатите</h2>
      <address><time datetime="2019-11-22T12:16:00+00:00">22 Nov 2019, 12:16</time> by <a rel="author">Виолета Русенова</a></address>
      <p>Председателят на парламента Цвета Караянчева, председатели на парламентарни комисии и представители на държавни институции оставиха свои послания в подкрепа на по-доброто бъдеще на българските деца в Капсула на хилядолетието в Народното събрание. Инициативата, която е по повод 30-ата годишнина от приемането на Конвенцията на ООН за правата на детето, е на Държавната агенция за закрила на детето.</p>
      <p>Капсулата с посланията към идните поколения беше запечатана от председателя на Народното събрание Цвета Караянчева, председателя на Комисията по въпросите на децата, младежта и спорта Славчо Атанасов и председателя на Държавна агенция за закрила на детето Елеонора Лилова в присъствието на много народни представители, журналисти, гости на законодателната институция, сред които и деца.</p>
      <p>
        <a href="https://www.vesti.bg/bulgaria/prieha-biudzheta-na-nzok-i-doo-na-pyrvo-chetene-6102010">Приеха бюджета на НЗОК и ДОО на първо четене</a>
      </p>
      <p>С поставянето на Капсулата на хилядолетието всички парламентарни групи казваме „да“ на доброто и на бъдещето на нашите деца, подчерта Цвета Караянчева. Тя добави, че всяко дете е малка вселена и възрастните са призвани да я опазят, защото тя е пъстра и красива, но и много чуплива. Наша отговорност е да пазим децата, да чертаем бъдеще за тях, отбеляза председателят на Народното събрание.</p>
      <p>
        <a href="https://www.vesti.bg/bulgaria/tova-sa-novite-deputati-6101730">Това са новите депутати</a>
      </p>
      <p>„Аз, Цвета Караянчева, председател на 44-ото Народно събрание, отправям своята молитва и благослов за децата на България. Нека всяко българско дете да расте в мир, да има дом и семейство, да получава ласка и закрила, да развива таланта и да следва мечтите си, да обича родината си и да преоткрие света.“ Това е част от посланието на председателя на парламента към идните поколения, което тя постави в Капсулата на хилядолетието. Предвижда се капсулата да бъде отворена през 2030 г. от председателя на Народното събрание.</p>
      <p>Ако има нещо, което България притежава като най-непреходно богатство, то това са нейните деца, отбеляза на церемонията еврокомисарят за „Иновации и младеж“ Мария Габриел. Моето послание към децата е просто – след 10 години, за да разберат думички като „изкуствен интелект“, „виртуална реалност“, „квантов компютър“ да не им трябва речник, каза тя. Мария Габриел изрази своята увереност, че децата са тези, които ще покажат, че технологиите са тук, за да служат на хората, а не хората на тях.</p>
      <p>Председателят на Комисията по въпросите на децата, младежта и спорта Славчо Атанасов посочи, че децата ни учат на добро и това е най-важното, защото всеки досег с тях ни прави по-искрени, по-човечни и по-добри. В капсулата председателят на Комисията по образованието и науката Милена Дамянова постави две малки книжки с положителни мисли, които да достигнат до децата, които ще я отворят през 2030 г. Книгите са много важни, те ни правят хора и не трябва да бъдат забравяни, добави тя.</p>
      <p>В капсулата свои послания поставиха народни представители, омбудсманът Диана Ковачева, представители на различни държавни институции, призвани да работят за доброто на децата в България. </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/prieha-biudzheta-na-pyrvo-chetene-dogonvasht-ili-balansiran-6102059"/>
        <a href="https://www.vesti.bg/bulgaria/glasuvaha-ostavkata-na-volen-siderov-sys-skandal-6101458"/>
        <a href="https://www.vesti.bg/bulgaria/ns-othvyrli-iskaneto-na-bsp-za-blic-kontrol-na-borisov-6100336"/>
      </related>
    </article>
  </body>
</html>