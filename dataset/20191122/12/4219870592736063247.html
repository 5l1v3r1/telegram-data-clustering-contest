<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/ekonomija/aktuelno.239.html:831717-Mali-Djilas-lazov-804-miliona-dinara-vise-za-BU-u-2020"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T12:50:00+00:00"/>
    <meta property="og:title" content="Mali: Đilas lažov, 804 miliona dinara više za BU u 2020."/>
    <meta property="og:description" content="Mali je objasnio da se prihodi budžeta Univerziteta u Beogradu sastoje iz dva dela"/>
  </head>
  <body>
    <article>
      <h1>Mali: Đilas lažov, 804 miliona dinara više za BU u 2020.</h1>
      <address><time datetime="2019-11-22T12:50:00+00:00">22 Nov 2019, 12:50</time> by <a rel="author">Tanjug</a></address>
      <p>
        <b>Mali je objasnio da se prihodi budžeta Univerziteta u Beogradu sastoje iz dva dela</b>
      </p>
      <p>Ministar finansija Siniša Mali reagovao je danas na tvrdnje predsednika SSP Dragana Đilasa rekavši da je Vlada Srbije za sledeću godinu izdvojila 804 miliona dinara više za Univerzitet u Beogradu u odnosu na 2019. godinu. <br/><br/>Mali je objasnio da se prihodi budžeta Univerziteta u Beogradu sastoje iz dva dela, jedan je budžetska podrška, a drugi su sopstveni prihodi. <br/><br/>On je istakao da je podrška BU iz republičkog budžeta 2019.godine bila 10,4 milijardi dinara, a za 2020.godinu je 11,3 milijarde dinara, što je za oko 804 miliona dinara više. <br/><br/>"Sopstveni prihodi Univerziteta se smanjuju, a vi valjda znate i treba da pitate rukovodstvo Univerziteta, njih znate bolje nego ja, zbog čega im se smanjuju sopstveni prihodi, pa im se ukupan budžet zbog toga smanjuje, ali Vlada Srbije je povećala podršku budžetu za 804 miliona dinara", objasnio je Mali. <br/><br/><b>PROČITAJTE JOŠ -</b><a href="http://www.novosti.rs/vesti/naslovna/ekonomija/aktuelno.239.html:831693-Mali-o-vladavini-Dragana-Djilasa-Ostavili-ste-nam-rupu-od-76-milijardi-evra-a-sebi-isplatili-dobit-od-105-miliona-Povecanjem-od-1-januara-penzije-ce-biti-vece-i-do-194-odsto"><b> </b>Mali o vladavini Dragana Đilasa: Ostavili ste nam rupu od 7,6 milijardi evra, a sebi isplatili dobit od 105 miliona! Povećanjem od 1. januara penzije će biti veće i do 19,4 odsto</a><br/><br/>Đilas kaže da je Siniša Mali kukavički smanjio budžetsku podršku Univerzitetu u Beogradu za 2020. godinu za 525 miliona dinara, da je zloupotrebio položaj ministra i da se na ovaj način osvetio univerzitetu, pročitao je Mali deo pisma koje mu je, kako je rekao, uputio Đilas. <br/><br/>"Gospodine Đilas, to je bezočna laž, samo jedna u nizu. Treba da vas je sramota, ne samo zbog neznanja već zbog toga što lažete", rekao je Mali u Skupštini Srbije. <br/><br/>On je poručio Đilasu da se neću spustiti u njegovo blato i na njegove grane i da verovatno predsednik S SP polazi od sebe kada govori o kukavičkim reakcijama i osveti. <br/><br/>"Ja to ne radim. Vi ste kukavica i veliki lažov i treba da vas je stid da se bavite ovakvim neistinama i lažima, ali to neka vama služi na čast. Tako ste opljačkali i građane Srbije za 619 miliona evra, tako vaši prvi saradnici stavljaju svojim kumovima kese na glavu, malo ih i guše zbog nelegalnih para. Vi se time ponosite i neka vam je, ali ja ću nastaviti da se borim protiv takvih kao što ste vi i takve politike", rekao je Mali. <br/><br/>Mali je naveo da je ceo budžet za prosvetu za 2020.godinu veći i da iznosi 226,7 milijardi dinara, a u 2019.godini je bio oko 211 milijardi dinara. <br/><br/>"Fond za inovacionu delatnost dobija 1,2 milijarde, a imao je 1,1 milijardu dinara. Budžet Centra za promociju nauke je povećan sa 101 na 108 miliona dinara, Fond za nauku je dupliran sa 500 miliona dinara na milijardu dinara", rekao je Mali. <br/><br/>Ministar je kazao i država vodi računa o mladima, navodeći da će se u okviru Nacionalnog investicionog plana obezbediti 500 miliona evra za stanove za mlade, kao i da se već obezbeđuju i podsticaji za zapošljavanje mladih.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/ekonomija/aktuelno.239.html:831671-Mali-Narod-je-najbolji-sudija-a-ne-politicke-komisije"/>
        <a href="http://www.novosti.rs/vesti/naslovna/drustvo/aktuelno.290.html:831722-Vucic-Odluka-o-doktoratu-Malog-duboko-politicka"/>
        <a href="http://www.novosti.rs/vesti/naslovna/politika/aktuelno.289.html:831558-Mali-porucio-Djilasu-Vracamo-vase-skupe-kredite-i-minuse"/>
        <a href="http://www.novosti.rs/vesti/naslovna/drustvo/aktuelno.290.html:831531-Odbor-Neakademsko-ponasanje-Malog-u-izradi-doktorata-Mali-Interesuje-me-budzet-o-doktoratu-u-narednim-danima"/>
        <a href="http://www.novosti.rs/vesti/naslovna/politika/aktuelno.289.html:831361-Mali-odgovorio-lideru-SSP-Djilas-je-i-sopstvenu-stranku-ostavio-u-dugovima"/>
      </related>
    </article>
  </body>
</html>