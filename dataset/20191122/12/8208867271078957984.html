<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/oncologia/terapie/2019/11/22/news/tumori_testa-collo_l_europa_approva_l_immunoterapia_in_prima_linea-241638308/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T12:43:00+00:00"/>
    <meta property="og:title" content="Tumori testa-collo, l’Europa approva l’immunoterapia in prima linea per i casi più gravi"/>
    <meta property="og:description" content="Pembrolizumab è la prima immunoterapia approvata dalla Commissione europea per il trattamento di prima linea del carcinoma a cellule squamose"/>
  </head>
  <body>
    <article>
      <h1>Tumori testa-collo, l’Europa approva l’immunoterapia in prima linea per i casi più gravi</h1>
      <h2>Pembrolizumab è la prima immunoterapia approvata dalla Commissione europea per il trattamento di prima linea del carcinoma a cellule squamose metastatico o inoperabile dopo recidiva</h2>
      <address>
        <time datetime="2019-11-22T12:43:00+00:00">22 Nov 2019, 12:43</time>
      </address>
      <p>I PAZIENTI con un tumore della testa e del collo avanzati o tornati una seconda volta e inoperabili potranno accedere all’immunoterapia come primo trattamento. La Commissione europea ha infatti approvato pembrolizumab, immunoterapico che risveglia il sistema immunitario contro il cancro. Il farmaco potrà essere somministrato in prima linea - in monoterapia o in combinazione con la chemioterapia contenente platino e 5-fluorouracile - nei casi in cui il carcinoma a cellule squamose della testa e del collo (HNSCC) esprima uno specifico marcatore, PD-L1.<br/> </p>
      <h3>Una importante novità</h3>
      <p>La decisione si basa sui risultati dello studio di fase 3 KEYNOTE-048, i cui risultati conclusivi erano stati presentati lo scorso giugno al congresso della Società americana di oncologia clinica (Asco): pembrolizumab ha infatti dimostrato un aumento statisticamente significativo della sopravvivenza globale rispetto al trattamento standard. “L’approvazione anche in Europa di pembrolizumab in questo particolare gruppo di pazienti con tumore della testa e del collo rappresenta un significativo passo in avanti dopo oltre 10 anni di mancanza di novità importanti”, spiega Marco Benasso, Direttore della struttura complessa di oncologia della ASL2 Savonese: “Sarà ora compito di noi clinici individuare quei pazienti che possono beneficiare maggiormente della monoterapia e quali della terapia di combinazione con la chemioterapia, in una patologia molto complessa per la quale le decisioni terapeutiche richiedono particolare esperienza”. Il farmaco immunoterapico è già utilizzato per altri tumori e la nuova approvazione permette la commercializzazione di pembrolizumab in monoterapia e in combinazione in tutti i 28 Stati membri dell’Unione europea anche con questa nuova indicazione.<br/><br/><a href="https://www.repubblica.it/oncologia/news/2019/06/01/news/tumore_testa_collo_l_immunoterapia_aumenta_la_sopravvivenza_nei_casi_piu_gravi-227715887/">LEGGI - Tumore testa-collo, l’immunoterapia aumenta la sopravvivenza nei casi più gravi</a><br/> </p>
      <h3>Il tumore testa-collo</h3>
      <p>I tumori della testa e del collo colpiscono soprattutto gola, laringe, naso, seni nasali e bocca e per la maggior parte sono carcinomi a cellule squamose (originano nelle cellule piatte e squamose che costituiscono lo strato sottile superficiale delle strutture della testa e del collo). I due principali fattori che fortemente aumentano il rischio di sviluppare questi tumori includono il consumo di tabacco e di alcol. Nel 2019 sono attesi 9.300 nuovi casi di tumore del testa-collo, 7.000 tra gli uomini e 2.300 tra le donne. Troppo spesso però le diagnosi avvengono in stadio avanzato, soprattutto per una sottovalutazione dei sintomi, ad esempio bruciore o lesioni nel cavo orale, mal di gola, raucedine persistente, deglutizione dolorosa e fastidiosa o gonfiore al collo.<br/><br/>Foto di <a href="https://pixabay.com/it/users/rawpixel-4283981/?utm_source=link-attribution&amp;utm_medium=referral&amp;utm_campaign=image&amp;utm_content=3271743">rawpixel </a>da Pixabay</p>
    </article>
  </body>
</html>