<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-railway-minister-gave-the-answer-on-the-question-of-handing-over-the-railway-to-the-private-sector-2862886.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T12:29:10+00:00"/>
    <meta property="og:title" content="रेलवे को प्राइवेट सेक्टर में सौंपे जाने के सवाल पर रेल मंत्री ने दिया जवाब, कही ये बात "/>
    <meta property="og:description" content="केंद्र सरकार ने रेलवे का निजीकरण करने की आशंकाओं को निराधार बताते हुये कहा है कि यात्रियों को रेलगाड़ी में बेहतर सेवायें मुहैया कराने के लिए कुछ सेवाओं को निजी क्षेत्र की पहल पर आउटसेार्स किया जा रहा..."/>
  </head>
  <body>
    <article>
      <h1>रेलवे को प्राइवेट सेक्टर में सौंपे जाने के सवाल पर रेल मंत्री ने दिया जवाब, कही ये बात </h1>
      <address><time datetime="2019-11-22T12:29:10+00:00">22 Nov 2019, 12:29</time> by <a rel="author">एजेंसी ,नई दिल्ली</a></address>
      <p>केंद्र सरकार ने रेलवे का निजीकरण करने की आशंकाओं को निराधार बताते हुये कहा है कि यात्रियों को रेलगाड़ी में बेहतर सेवायें मुहैया कराने के लिए कुछ सेवाओं को निजी क्षेत्र की पहल पर आउटसेार्स किया जा रहा है।<br/>रेल मंत्री पीयूष गोयल ने शुक्रवार को राज्यसभा में प्रश्ननकाल में एक सवाल के जवाब में निजी क्षेत्र के सहयोग की वजह बताते हुये कहा कि सरकार को रेलवे के कुशल संचालन के लिए अगले 12 साल में लगभग 50 लाख करोड़ रुपये की जरूरत होगी। सरकार के लिए यह राशि जुटाना मुमकिन नहीं होगा।  उन्होंने कहा, हमारी मंशा भारतीय रेल का निजीकरण करना नहीं बल्कि यात्रियों को बेहतर सुविधा और लाभ देना है। भारतीय रेल भारत और भारत के लोगों की संपदा है और हमेशा रहेगी। गोयल ने कहा कि रेलगाड़ी और स्टेशनों पर यात्रियों को बेहतर सुविधाएं मुहैया कराने के लिए निजी क्षेत्र का सहयोग आउटसोर्स कर लाइसेंस प्रणाली के आधार पर लिया जा रहा है। इससे रेलवे के मौजूदा कर्मचारियों की सेवायें किसी भी प्रकार से प्रभावित नहीं होंगी। बिहार में रेल परियोजनाओं की प्रगति से जुड़े एक पूरक प्रश्न के जवाब में रेल राज्यमंत्री अंगडी सुरेश ने बताया कि राज्य में अभी 55 रेल परियोजनायें चल रही है। बिहार की रेल परियोजनाओं के लिये चालू वित्त वर्ष में 362 प्रतिशत बढ़ोतरी करते हुये 4093 करोड़ रुपेय आवंटित किये गये है। <br/> </p>
    </article>
  </body>
</html>