<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/sport/20191122-hochu-zigraty-na-olimpiadi-ta-onovyty-trenerskyj-shtab-elina-svitolina/"/>
    <meta property="og:site_name" content="ФАКТИ"/>
    <meta property="article:published_time" content="2019-11-22T12:49:44+00:00"/>
    <meta property="og:title" content="Хочу зіграти на Олімпіаді та оновити тренерський штаб – Еліна Світоліна"/>
    <meta property="og:description" content="Перша ракетка України Еліна Світоліна розповіла про заснування свого благодійного фонду, підбила підсумки сезону та поділилася планами на наступний."/>
  </head>
  <body>
    <article>
      <h1>Хочу зіграти на Олімпіаді та оновити тренерський штаб – Еліна Світоліна</h1>
      <address>
        <time datetime="2019-11-22T12:49:44+00:00">22 Nov 2019, 12:49</time>
      </address>
      <p>Перша ракетка України Еліна Світоліна розповіла про заснування свого благодійного фонду, підбила підсумки сезону та поділилася планами на наступний.</p>
      <p>Шоста ракетка світу та зірка українського тенісу <b>Еліна Світоліна</b> після закінчення тенісного сезону дала прес-конференцію у Києві. Вона розповіла про заснування благодійного фонду.</p>
      <p>У вересні фонд Еліни Світоліної відкрив дитячий тенісний табір. З 400 претендентів віком до 12-ти років було відібрано 20 найбільш перспективних, для яких організували майстер-класи, тренування та інші заняття. Також за результатами роботи табору відібрали першу четвірку юних тенісистів, яких Світоліна візьме під особистий патронат.</p>
      <blockquote>— Як саме ми будемо допомагати цим дітям – ще поки на стадії планування, але безперечно це буде грант, який ми зберемо на спеціальному благодійному вечорі, також це робота з європейськими тренерами та поїздки на турніри Це все не є таким простим, але ми спробуємо це втілити, – сказала Еліна.</blockquote>
      <p>Також Еліна буде консультувати юних тенісистів, а фонд надаватиме для них тенісне екіпірування.</p>
      <figure>
        <embed-post data-src="https://www.instagram.com/p/B4aNx0HgA9A" data-service="Instagram"/>
      </figure>
      <p>Тенісистка підбила підсумки минулого сезону та визначила основні пріоритети на наступний рік.</p>
      <p>
        <b>— Який турнір залишив для вас найбільш позитивне враження у цьому сезоні?</b>
      </p>
      <p>— Найбільше запам’яталися два півфінали на Вімблдоні та US Open. Вони були різні, тому важко визначитися, який саме. На Вімблдоні було дуже приємно, що я почала краще грати після травми, це додало впевненості, але з кожною наступною стадією було важко, оскільки турбувало коліно. У Нью-Йорку я теж добре грала і здобула перемоги над хорошими гравцями. Там найбільші тенісні арени та величезний ажіотаж на трибунах – це все було неймовірним.</p>
      <slideshow>
        <figure>
          <img src="https://fakty.com.ua/wp-content/uploads/2019/11/22/Bez-ymeny-1-2.jpg"/>
        </figure>
        <figure>
          <img src="https://fakty.com.ua/wp-content/uploads/2019/11/22/Bez-ymeny-1-1.jpg"/>
        </figure>
      </slideshow>
      <p>Хочу зіграти на Олімпіаді та оновити тренерський штаб – Еліна Світоліна / 2 фотографии</p>
      <p>
        <b>— Що допомагає вам зібратися та стартувати на турнірах з новою силою після поразки?</b>
      </p>
      <blockquote>— Для мене дуже важливими є результати та титули. Ці два фактори мене завжди мотивують. У цьому сезоні, на жаль, не вийшло тріумфувати на турнірах, і це мене засмучує.</blockquote>
      <p>Були хороші результати на турнірах Grand Slam, і це додало мені впевненості, особливо після травми, яку я отримала у лютому, але я завжди прагну бути найкращою.</p>
      <p><b>Читайте</b>: <a href="https://fakty.com.ua/ua/sport/20191104-rejtyng-wta-svitolina-zavershyla-sezon-shostoyu-raketkoyu-svitu/">Рейтинг WTA: Світоліна завершила сезон шостою ракеткою світу</a></p>
      <p>
        <b>— Як ви оцінюєте своє здоров’я в кінці сезону?</b>
      </p>
      <p>— Зараз я проходжу курс відновлення. Останні два тижні пройшли без тренувань та навантажень, тому я близька до фінішу. Тренування в мене стартують з 1 грудня, тоді і побачу, як моє коліно їх витримає під навантаженнями. Посеред сезону в мене була незначна травма – надрив сухожилля, і не вистачало часу на відновлення. Зараз загрози зриву старту наступного сезону немає.</p>
      <p>
        <b>— Чи часто ви та ваш хлопець Гаель Монфіс підтримуєте один одного на турнірах? Вам легше грати, коли Гаель присутній на корті, чи краще самій зосередитися на роботі?</b>
      </p>
      <p>— Якщо чесно, для мене немає різниці, адже коли я виходжу на корт, то не думаю про це. Ми граємо лише на великих турнірах, оскільки обоє знаходимося у топ-10 рейтингів, а вони майже всі спільні. Тож ми бачимося з Гаелем щотижня.</p>
      <figure>
        <embed-post data-src="https://www.instagram.com/p/B2THeNjiBKC" data-service="Instagram"/>
      </figure>
      <p>
        <b>Чи є у планах на наступний рік взяти участь в Олімпійських іграх?</b>
      </p>
      <blockquote><b>— У мене є бажання зіграти на Олімпіаді.</b> Я завжди з радістю готова грати на Кубку Федерацій, хоча інколи не дозволяє цього зробити здоров’я. Дуже багато турнірів, і важко уникнути травми чи мікротравми.</blockquote>
      <p>
        <b>— Яка у вас ціль на наступний сезон?</b>
      </p>
      <p>— У мене завжди стоїть завдання – <b>перемогти на турнірі Grand Slam та стати першою ракеткою світу.</b> Однак цей сезон показав, що найважливіше – це здоров’я. Якщо воно є, то є і шанс добре зіграти, і це буде для мене у пріоритеті.</p>
      <p>Також Еліна додала, що у наступному сезоні її тренерська команда зазнає змін, але головний тренер Ендрю Беттлс залишиться.</p>
      <p>XXXII літні Олімпійські ігри пройдуть з 24 липня до 9 серпня 2020 року у Токіо.</p>
      <p>До речі, <a href="https://fakty.com.ua/ua/sport/20191121-svitolina-pretenduye-na-zvannya-najkrashhoyi-tenisystky-zhovtnya-za-versiyeyu-wta/">Світоліна претендує на звання найкращої тенісистки жовтня</a> за версією WTA.</p>
    </article>
  </body>
</html>