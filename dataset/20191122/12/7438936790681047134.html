<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Ministr-Hamacek-Migraci-vyresime-jen-pokud-bude-EU-vystupovat-jednotne-604295"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T12:18:00+00:00"/>
    <meta property="og:title" content="Ministr Hamáček: Migraci vyřešíme, jen pokud bude EU vystupovat jednotně"/>
    <meta property="og:description" content="Ministři vnitra zemí Visegrádské skupiny se spolkovým ministrem vnitra Rakouska se včera sešli v pražském Hrzánském paláci. Tématem jednání byla otázka budoucnosti vnitřní bezpečnosti EU, spolupráce v oblasti vnitřní bezpečnosti se Spojeným královstvím po brexitu a nový přístup k migraci a azylu."/>
  </head>
  <body>
    <article>
      <h1>Ministr Hamáček: Migraci vyřešíme, jen pokud bude EU vystupovat jednotně</h1>
      <address>
        <time datetime="2019-11-22T12:18:00+00:00">22 Nov 2019, 12:18</time>
      </address>
      <p>
        <b>Ministři vnitra zemí Visegrádské skupiny se spolkovým ministrem vnitra Rakouska se včera sešli v pražském Hrzánském paláci. Tématem jednání byla otázka budoucnosti vnitřní bezpečnosti EU, spolupráce v oblasti vnitřní bezpečnosti se Spojeným královstvím po brexitu a nový přístup k migraci a azylu.</b>
      </p>
      <p>Pravidelné setkání ve formátu ministrů vnitra zemí Visegrádské skupiny se v Praze konalo v rámci českého předsednictví skupiny V4. Kromě slovenské ministryně vnitra Denisy Sakové, polského ministra vnitra a administrativy Mariusze Kamińského a maďarského ministra vnitra Sándora Pintéra přijal pozvání Jana Hamáčka (ČSSD) i spolkový ministr vnitra Rakouské republiky Wolfgang Peschorn.</p>
      <p>Hlavním bodem jednání bylo posilování spolupráce v oblasti vnitřní bezpečnosti v Evropské unii. Český ministr vnitra Jan Hamáček upozornil, že by se státy V4 měly soustředit především na praktickou spolupráci a sdílení informací či zkušeností. „Nevymýšlejme už vymyšlené, chceme plně využívat mechanismy, které máme. V otázce vnitřní bezpečnosti má EU velký potenciál zlepšit výměnu informací a lépe bojovat s trestnou činností,“ sdělil ministr vnitra Jan Hamáček. Ministři vnitra V4 a Rakouska otevřeli téma společných technických standardů vybavení policistů a využití hromadných nákupů pro všechny země. „Pak bychom usilovali o maximální zapojení firem ze zemí V4,“ dodal Jan Hamáček.</p>
      <p>Druhým tématem jednání byl brexit a společná spolupráce s Velkou Británií po jejím odchodu z EU. Všichni ministři se shodli, že preferují odchod Británie z EU s dohodou, nicméně je potřeba se připravit i na druhou variantu. Státy Visegrádské skupiny mají zájem na ochraně bezpečnosti evropských občanů. Během jednání se ministři vnitra dohodli, že vytvoří společnou pracovní skupinu na úrovni svých náměstků, která shromáždí a analyzuje požadavky Velké Británie v oblasti vnitřní bezpečnosti. „I tímto krokem dokazujeme, že chceme udržet bezpečnostní spolupráci na co nejvyšší úrovni, ať už brexit dopadne jakkoliv,“ uvedl Jan Hamáček.</p>
      <p>Při debatě o migraci panovala jednoznačná shoda na potřebě reformy evropského migračního systému, který ovšem nemůže být založen na principu povinných kvót. „Problém migrace vyřešíme jen tehdy, pokud bude EU vystupovat jednotně. To ale nejde s kvótami, které EU naopak rozdělují. Státy Visegrádu chtějí posilovat ochranu vnějších hranic a pomáhat zemím, odkud k nám migranti přicházejí,“ řekl Jan Hamáček s tím, že ministři dále probírali i možnost posílení pomoci balkánským zemím, které se s problémem migrace potýkají.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Ministr-Hamacek-Komunikacni-asistent-pomuze-s-resenim-zakladnich-problemu-604210"/>
        <a href="https://www.parlamentnilisty.cz/politika/politici-volicum/Hamacek-CSSD-Rizika-pouzivani-pyrotechniky-jsou-tak-zavazna-ze-to-musime-resit-603920"/>
        <a href="https://www.parlamentnilisty.cz/politika/politici-volicum/Ministr-Hamacek-Zapis-rodnych-cisel-na-obcanske-prukazy-by-mel-skoncit-letos-602654"/>
        <a href="https://www.parlamentnilisty.cz/politika/politici-volicum/Ministr-Hamacek-Pro-nas-je-prioritou-aby-mlade-rodiny-mely-rodicovsky-prispevek-602383"/>
      </related>
    </article>
  </body>
</html>