<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837214-sbu-pripinila-nelegalniy-prodazh-karpatskoyi-derevini-do-es"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T12:02:00+00:00"/>
    <meta property="og:title" content="На Закарпатті блокували нелегальний продаж державної деревини до ЄС"/>
    <meta property="og:description" content="КИЇВ. 22 листопада. УНН. У Карпатському регіоні правоохоронці блокували масштабне розкрадання та незаконний експорт оптових партій державної деревини до ЄС …"/>
  </head>
  <body>
    <article>
      <h1>На Закарпатті блокували нелегальний продаж державної деревини до ЄС</h1>
      <address><time datetime="2019-11-22T12:02:00+00:00">22 Nov 2019, 12:02</time> by <a rel="author">Валерія Гуржий</a></address>
      <p><b>КИЇВ. 22 листопада. УНН.</b> У Карпатському регіоні правоохоронці блокували масштабне розкрадання та незаконний експорт оптових партій державної деревини до ЄС, що завдало державі збитків майже 2 млн гривень. Про це повідомляє <b>УНН</b> із посиланням на пресцентр СБУ.</p>
      <p>"Посадовці Держлісагентства на Закарпатті організували механізм протиправної легалізації лісопродукції афілійованими фірмами для нелегального продажу за кордон", - сказано у повідомленні.</p>
      <p>Для "узаконення" лісу вони застосовували схему подвійного використання товарно-транспортних накладних реальних підприємців. Також на їх основі виготовляли сертифікати для оформлення митної документації.</p>
      <p>За оперативною інформацією, протиправна діяльність зловмисників завдала державі втрат на майже 1,5 мільйона гривень.</p>
      <p>Також СБУ викрила тимчасово виконуючого обов’язки директора лісгоспу у Івано-Франківській області на незаконній реалізації деревини на суму майже півмільйона гривень.</p>
      <p>Посадовець збував місцевому підприємцю цінні породи дерев, зокрема дуби, за штучно заниженою вартістю.</p>
      <p>Для цього фігуранти справи вносили недостовірні відомості до звітно-облікової документації та використовували підроблені товарні накладні. В обох випадках у межах кримінальних проваджень, розпочатих за ч. 2 ст. 364 (зловживання владою або службовим становищем) Кримінального кодексу України, тривають слідчі дії для притягнення до відповідальності інших осіб, зокрема посадовців, причетних до оборудок.</p>
      <p>Нагадаємо, на Київщині правоохоронці виявили нелегальне підприємство <a href="https://www.unn.com.ua/uk/news/1836252-na-kiyivschini-politsiya-vikrila-nelegalne-pidpriyemstvo-z-virobki-derevini">з виробки деревини</a>, на якому працювали китайці з посвідками на тимчасове перебування. </p>
    </article>
  </body>
</html>