<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mehrob.uz/article/1055"/>
    <meta property="og:site_name" content="mehrob.uz"/>
    <meta property="article:published_time" content="2019-11-22T12:51:00+00:00"/>
    <meta property="og:title" content="ҲАСРАТ КУНИ ВА МУЪЖИЗ КАЛОМУЛЛОҲ"/>
    <meta property="og:description" content="Аллоҳ таоло Пайғамбар алайҳиссаломга &quot;Сиз уларни Ҳасрат кунидан огоҳлантиринг! &quot; (Марям сураси, 39-оят) деди. Қиёмат кунини &quot;Ҳасрат куни&quot; деб атади. Зеро бу кундаги ҳасрат ҳақиқий ҳасратдир. Дунё ҳасратлари эса вақтинчалик ҳасратдир. Каломуллоҳ инсониятнинг энг охирги манзили дўзах ва жаннат тасвирига катта эътибор қаратади. Айниқса, жаҳаннамдаги тортишувлар, ҳасрат ва надоматлар ҳамда жаҳаннам аҳлининг орзу-истакларини…"/>
  </head>
  <body>
    <article>
      <h1>ҲАСРАТ КУНИ ВА МУЪЖИЗ КАЛОМУЛЛОҲ</h1>
      <address>
        <time datetime="2019-11-22T12:51:00+00:00">22 Nov 2019, 12:51</time>
      </address>
      <p>     Аллоҳ таоло Пайғамбар алайҳиссаломга <b>"Сиз уларни Ҳасрат кунидан огоҳлантиринг! "</b> (Марям сураси, 39-оят) деди.<br/>Қиёмат кунини "Ҳасрат куни" деб атади. Зеро бу кундаги ҳасрат ҳақиқий ҳасратдир. Дунё ҳасратлари эса вақтинчалик ҳасратдир.<br/>Каломуллоҳ инсониятнинг энг охирги манзили дўзах ва жаннат тасвирига катта эътибор қаратади. Айниқса, жаҳаннамдаги тортишувлар, ҳасрат ва надоматлар ҳамда жаҳаннам аҳлининг орзу-истакларини ҳали ҳаёт бўлган инсонларга еткизиб, уларни Ҳасрат кунидан огоҳлантиради.<br/>Қуръони карим гоҳида дунёнинг яратилиши ҳақида ҳикоя қилса, гоҳида дунёнинг ниҳоясидан хабар беради. Гоҳида ўқувчини мозий қарига олиб кетади ва бу билан унинг ҳозир ва келажак йўлларини ёритади. Аҳком, ахлоқ-одоб масалаларини етарли даражада тафсилоти билан баён қилади.<br/>Оятларни тиловат қилар экансиз, ҳаётингизга керакли барча фойдали маслаҳатлар ва кўрсатмаларни дур тергандек бирин-бирин териб борасиз. Қўйнингиз ҳикматларга тўлгандан сўнг Қуръон сизни толиқтирмаслик учун ҳайвонот оламига саёҳатга олиб чиқади. Ҳайвонлар ҳақида турли ҳикоялар, масаллар билан маълумотингизни бойитади, иймонингизни янада зиёда қилади. Дам ҳайвонот оламига назар солишга чақирса, дам самоват сайрига чақиради. Каломуллоҳнинг муъжизлиги беқиёсдир. Қуръони Карим бу дунёда ҳидоятчимиз, Охиратда шафоатчимиз бўлишини Аллоҳ таолонинг ўзи насиб этсин! </p>
      <p>"Ҳамдард" китобидан.</p>
    </article>
  </body>
</html>