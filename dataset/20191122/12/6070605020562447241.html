<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Bolsonaro-partit-del-bolsonarisme_0_2348765188.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T12:45:10+00:00"/>
    <meta property="og:title" content="Bolsonaro fa del bolsonarisme un partit"/>
    <meta property="og:description" content="El president crea una formació ultraconservadora basada en el &quot;respecte a Déu i a la religió&quot;"/>
  </head>
  <body>
    <article>
      <h1>Bolsonaro fa del bolsonarisme un partit</h1>
      <h2>El president crea una formació ultraconservadora basada en el "respecte a Déu i a la religió"</h2>
      <address>
        <time datetime="2019-11-22T12:45:10+00:00">22 Nov 2019, 12:45</time>
      </address>
      <p><a href="https://www.ara.cat/internacional/militar-que-lloa-dictadura-Pinochet_0_2084791685.html">Jair Bolsonaro</a> s'ha fet partit. L'home que va jurar el càrrec de president del Brasil posant <a href="https://www.ara.cat/internacional/triomf-poderosa-Esglesia-evangelica_0_2115388473.html">la pàtria i Déu "primer"</a> ha llançat Aliança pel Brasil, un partit que és el viu retrat del dirigent ultradretà (conservador, populista, de valors cristians i liberal) i amb el qual espera convèncer els que busquen un "nou ordre de referències ètiques i morals". </p>
      <p>Darrere la retòrica, però, hi ha l'intent del dirigent ultra d'aconseguir els fons públics que es reparteixen per a les campanyes polítiques. De fet, aquesta va ser la disputa que va mantenir amb el líder del Partit Social Liberal (PSL), la formació amb la qual va guanyar la presidència el 2018.</p>
      <p>Fa uns dies Bolsonaro va anunciar que plegava, un moviment poc sorprenent per a un polític que en 30 anys de carrera política ha passat per una desena de formacions, ni per a un país on el transfuguisme és habitual.</p>
      <figure>
        <img src="https://www.ara.cat/2018/09/07/imatges/Bolsonaro-representa-expresident-Lula-Silva_2084201687_56541037_117x66.jpg"/>
      </figure>
      <p>
        <a href="https://www.ara.cat/internacional/militar-que-lloa-dictadura-Pinochet_0_2084791685.html">Jair Bolsonaro, un militar que lloa la dictadura de Pinochet</a>
      </p>
      <p>"Avui tenim l'oportunitat d'unir tots els brasilers de bona fe per al futur de la nostra pàtria", ha proclamat el dirigent en el discurs. Bolsonaro ha posat en els estatuts de l'Aliança l'abecé del bolsonarisme en estat pur, que estableix com a norma bàsica "el respecte a Déu i a la religió", així com "la memòria i la cultura del poble brasiler", la "defensa de la vida" i les "garanties d'ordre i seguretat", segons ha explicat Karina Kufa, advocada de la formació, en l'acte de presentació que s'ha fet a Brasília.</p>
      <p>En el seu primer discurs davant d'un centenar d'entusiasmats simpatitzants, Bolsonaro s'ha autoproclamat xèrif en contra de la corrupció i ha assegurat que la seva nova formació no serà una "oficina de negocis". Corrupció és una paraula que han pronunciat totes les formacions del Parlament de Brasília, i ara el mot ha servit per atacar el seu antic cap del PSL. A la formació l'acusen d'haver fabricat llistes electorals fictícies i inflades amb noms de dones només per cobrar les subvencions oficials pel compliment de la llei de quotes de gènere, una sospita que va servir a Bolsonaro per estripar el carnet de militància i crear la nova formació. La victòria de Bolsonaro va ser possible, en part, pel suport de <a href="https://www.ara.cat/internacional/triomf-poderosa-Esglesia-evangelica_0_2115388473.html">la influent Església evangelista</a>, que va veure en el candidat un bon altaveu per escampar la paraula en contra de l'avortament, els matrimonis homosexuals o les polítiques d'igualtat.</p>
      <figure>
        <img src="https://www.ara.cat/2018/10/30/internacional/Jair-Bolsonaro-simpatitzants-Rio-Janeiro_2115998467_57897233_117x66.jpg"/>
      </figure>
      <p>
        <a href="https://www.ara.cat/internacional/recepta-Bolsonaro-privatitzar-retallar-pensions_0_2115988448.html">La recepta de Bolsonaro: privatitzar i retallar pensions</a>
      </p>
      <figure>
        <a href="https://www.ara.cat/2019/11/22/internacional/grup-simpatitzants-pistola-popularitzat-Bolsonaro_2348775230_67567012_1500x1000.jpg">
          <img src="https://www.ara.cat/2019/11/22/internacional/grup-simpatitzants-pistola-popularitzat-Bolsonaro_2348775230_67567012_1500x1000.jpg"/>
        </a>
        <figcaption>Un grup de simpatitzants fan el gest de la pistola que ha popularitzat Bolsonaro / UESLEI MARCELINO / REUTERS</figcaption>
      </figure>
      <p>Hi ha desenes de formacions noves que esperen torn per a la seva oficialització. Els tràmits solen tardar un any, de manera que gairebé es dona per fet que l'Aliança no podrà concórrer als comicis electorals de l'octubre del 2020 perquè per poder fer-ho hauria de completar el procés abans de l'abril. L'única possibilitat és que el Tribunal Superior Electoral –una mena de Junta Electoral– accepti signatures digitals, tal com li han demanat els bolsonaristes. "És una mica kamikaze el que estan intentant fer", ha afirmat Daniel Falcao, professor de dret electoral de la Universitat de São Paulo, a l'agència Reuters. "No crec que sigui impossible, però caldrà treballar molt per aconseguir les signatures a temps". </p>
      <h3>Brasil vol impunitat per als policies</h3>
      <p>El president brasiler Jair Bolsonaro ha enviat aquest dijous una proposta al Congrés que pretén oferir més protecció a <a href="https://www.ara.cat/internacional/policies-guerra-faveles_0_1499850007.html">la policia i als soldats que maten durant operacions</a>. La iniciativa arriba a un Parlament molt dividit per aquesta qüestió i pel fort augment dels assassinats provocats per agents de l'ordre.</p>
      <p>Segons l'esborrany, la norma pretén reduir les condemnes dels agents i fins i tot proporcionaria una protecció judicial completa als oficials que maten en situacions en què s'enfronten a "agressions injustes actuals o imminents". Entre els exemples d'"agressió injusta" s'inclouria el terrorisme i qualsevol "conducta capaç de causar mort o ferits personals", com ara portar una arma de foc.</p>
    </article>
  </body>
</html>