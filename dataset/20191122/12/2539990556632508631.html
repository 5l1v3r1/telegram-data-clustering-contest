<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2408266,Koleja-w-Tatry-szybciej-i-wygodniej-UE-dofinansuje-modernizacje-trasy"/>
    <meta property="og:site_name" content="Polskie Radio"/>
    <meta property="article:published_time" content="2019-11-22T12:12:00+00:00"/>
    <meta property="og:title" content="Koleją w Tatry szybciej i wygodniej. UE dofinansuje modernizację trasy"/>
    <meta property="og:description" content="Będzie unijne dofinansowanie dla modernizacji linii kolejowej z Krakowa do Zakopanego. W Centrum Unijnych Projektów Transportowych w Warszawie podpisano umowę o wsparciu w wysokości ponad 715 milionów złotych. Pokryje to prawie połowę wydatków na inwestycję."/>
  </head>
  <body>
    <article>
      <h1>Koleją w Tatry szybciej i wygodniej. UE dofinansuje modernizację trasy</h1>
      <address>
        <time datetime="2019-11-22T12:12:00+00:00">22 Nov 2019, 12:12</time>
      </address>
      <p>
        <b>Będzie unijne dofinansowanie dla modernizacji linii kolejowej z Krakowa do Zakopanego. W Centrum Unijnych Projektów Transportowych w Warszawie podpisano umowę o wsparciu w wysokości ponad 715 milionów złotych. Pokryje to prawie połowę wydatków na inwestycję.</b>
      </p>
      <ul>
        <li>
          <b>Odcinek Kraków-Zakopane przejdzie gruntowną modernizację</b>
        </li>
        <li>
          <b>Już teraz trasa jest przebudowywana</b>
        </li>
        <li>
          <b>Kwotą 715 milionów złotych inwestycję dofinansuje Unia Europejska</b>
        </li>
        <li>
          <b>Dziś podpisano umowę ws. unijnego wsparcia</b>
        </li>
        <li>
          <b>Zmodernizowana zostanie nie tylko sama trasa kolejowa, ale też okoliczna infrastruktura</b>
        </li>
      </ul>
      <p>Kolejarze wymienią tory i trakcję, wybudują też nowe, bezkolizyjne przejazdy dla samochodów. Jak mówi szef PKP Polskich Linii Kolejowych Ireneusz Merchel, projekt jest cały czas uzupełniany. W ciągu ostatnich kilkunastu tygodni dopisano do niego drugi tor na odcinku z Nowego Targu do Poronina. Projektowane są także nowe mosty, wiadukty, przejścia i przejazdy.</p>
      <p>- Korzyści z dzisiaj podpisywanej umowy można streścić w trzech słowach: bezpieczeństwo, ekologia, dostępność. Po modernizacji znacznie zwiększy się bezpieczeństwo zarówno w ruchu kolejowym, jak i drogowym. Projekt przyczyni się również do zmniejszenia oddziaływania linii kolejowej na środowisko. Co ważne, szczególnie dla mojego resortu, który zajmuje się Programem Dostępność Plus, po zakończeniu inwestycji zostaną wyeliminowane bariery architektoniczne na peronach. Lokomotywą rozwoju polskiej kolei są fundusze unijne i POIiŚ. W obecnej perspektywie na inwestycje kolejowe przeznaczono dużą część środków w ramach całego programu, bo blisko 20 proc., czyli 5 mld euro - podkreśliła podczas uroczystości podpisania umowy minister funduszy i polityki regionalnej Małgorzata Jarosińska – Jedynak.</p>
      <figure>
        <iframe data-src="https://twitter.com/CUPT_gov_pl/status/1197794645440368640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Gruntowna przebudowa infrastruktury</b>
      </p>
      <p>Zaplanowano modernizację 19 stacji i 11 przystanków. Powstanie też 6 zupełnie nowych przystanków osobowych, a 16 mostów zostanie przebudowanych.</p>
      <related>
        <a href="https://polskieradio24.pl/5/1223/Artykul/2406898"/>
      </related>
      <p> - Polska kolej cieszy się coraz większym zaufaniem pasażerów, o czym świadczą wyniki przewozowe. Chcemy, by rosła liczba pasażerów oraz ilość towarów przewożonych koleją. Dzięki realizacji projektów z Krajowego Programu Kolejowego tworzymy spójną sieć kolejową, z której korzystają pasażerowie, zapewniając jednocześnie coraz lepsze warunki przewozu towarów. Każda inwestycja, polegająca na modernizacji torów kolejowych, remoncie dworców czy zakupie taboru przybliża nas do celu, którym jest kolej bezpieczna, komfortowa i punktualna. Podpisana dziś umowa na ponad 715 mln złotych dofinansowania unijnego na rozwój transportu kolejowego w Małopolsce jest kolejnym krokiem do krótszych podróży koleją z Krakowa na południe Polski – powiedział minister infrastruktury Andrzej Adamczyk.</p>
      <p>
        <b>Szybsza podróż koleją do stolicy Tatr</b>
      </p>
      <p>Dziś podróż między Krakowem a Zakopanem trwa ponad 3 godziny. Po zakończeniu prac ten czas znacznie się skróci. Jak powiedziała minister funduszy i polityki regionalnej Małgorzata Jarosińska-Jedynak, remont poprawi też komfort podróży. Podkreśliła, że po remoncie znikną utrudnienia dla osób niepełnosprawnych. Łatwiejszą podroż będą też mieli pasażerowie z dużą ilością bagażu.</p>
      <p>Wartość całego remontu linii z Krakowa do Zakopanego to prawie półtora miliarda złotych.</p>
      <p>PolskieRadio24.pl, IAR, md</p>
      <related>
        <a href="https://www.polskieradio.pl/42/259/Artykul/2252706,Minister-infrastruktury-Andrzej-Adamczyk-zmniejszamy-wykluczone-komunikacyjne-w-Polsce"/>
      </related>
      <related>
        <a href="https://www.polskieradio.pl/42/273/Artykul/2375891,CPK-budowa-drog-rozwoj-kolei-Cztery-lata-inwestycji-rzadu-w-infrastrukture"/>
      </related>
      <related>
        <a href="https://www.polskieradio.pl/42/273/Artykul/2404189,Unia-wesprze-Polske-przy-budowie-drog-ekspresowych-Umowy-podpisane"/>
      </related>
    </article>
  </body>
</html>