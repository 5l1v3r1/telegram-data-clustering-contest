<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rusky-web-zverejnil-video-na-nemz-zoldneri-zabijeji-syrana/1824027?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T12:19:00+00:00"/>
    <meta property="og:title" content="Ruský web zveřejnil video, na němž žoldnéři zabíjejí Syřana"/>
    <meta property="og:description" content="Moskva - Ruský opoziční server Novaja gazeta zveřejnil šokující záběry z vraždy syrského dezertéra, které se údajně dopustili příslušníci soukromé takzvané Vagnerovy armády, skupiny ruských žoldnéřů operující na Blízkém východě. Mluvčí Kremlu dnes záběry označil za šokující a nevyloučil, že ruští vyšetřovatelé se záležitostí budou zabývat."/>
  </head>
  <body>
    <article>
      <h1>Ruský web zveřejnil video, na němž žoldnéři zabíjejí Syřana</h1>
      <address><time datetime="2019-11-22T12:19:00+00:00">22 Nov 2019, 12:19</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Ruský opoziční server Novaja gazeta <a href="https://www.novayagazeta.ru/articles/2019/11/20/82805-golovorezy-21">zveřejnil</a> šokující záběry z vraždy syrského dezertéra, které se údajně dopustili příslušníci soukromé takzvané Vagnerovy armády, skupiny ruských žoldnéřů operující na Blízkém východě. Mluvčí Kremlu dnes záběry označil za šokující a nevyloučil, že ruští vyšetřovatelé se záležitostí budou zabývat.</p>
      <p>Podle ruského serveru k brutální popravě došlo v červnu 2017 v syrské provincii Homs. Obětí se stal Syřan, který dezertoval z armády věrné prezidentu Bašáru Asadovi, jehož Moskva podporuje. Vojáci svou oběť ubili kladivem, odřízli jí nožem hlavu, polní lopatkou uťali ruce, trup pověsili za nohy a spálili.</p>
      <p>Vrahové na videu hovoří plynně rusky, někteří mají zakryté tváře. Novaja gazeta jednoho z nich identifikovala jako příslušníka rozvědky Vagnerovy skupiny Stanislava D.</p>
      <p>Žoldnéři Vagnerovy armády podle ruského tisku operují či operovali na Ukrajině, v Sýrii, Iráku, Libyi, Středoafrické republice a jiných zemích. Organizaci údajně financuje miliardář Jevgenij Prigožin, blízký spojenec ruského prezidenta Vladimira Putina.</p>
      <p>Mluvčí Kremlu Dmitrij Peskov dnes podle agentury Interfax označil video publikované opozičním serverem za šokující. "Nevím, do jaké míry jsou správné závěry, k nimž (server) dospěl. V každém případě k tomu nemůžu nic sdělit, k těmto lidem nemáme žádný vztah," řekl mluvčí.</p>
    </article>
  </body>
</html>