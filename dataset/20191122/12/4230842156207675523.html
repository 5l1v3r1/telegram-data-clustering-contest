<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/zdorove/20191122-sproby-vvesty-zaborony-na-elektronni-sygarety-prynesut-bilshe-shkody-nizh-korysti-new-york-times/"/>
    <meta property="og:site_name" content="ФАКТИ"/>
    <meta property="article:published_time" content="2019-11-22T12:00:08+00:00"/>
    <meta property="og:title" content="Заборони на електронні сигарети принесуть більше шкоди, ніж користі – New York Times"/>
    <meta property="og:description" content="Останнім часом у деяких штатах США спостерігаються спроби ввести заборону на ароматизовані електронні сигарети."/>
  </head>
  <body>
    <article>
      <h1>Заборони на електронні сигарети принесуть більше шкоди, ніж користі – New York Times</h1>
      <address>
        <time datetime="2019-11-22T12:00:08+00:00">22 Nov 2019, 12:00</time>
      </address>
      <p>Останнім часом у деяких штатах США спостерігаються спроби ввести заборону на ароматизовані електронні сигарети.</p>
      <p>Массачусетс і кілька міст у Каліфорнії зробили кроки, щоб взагалі заборонити електронні сигарети. Але подібні заборони є найгіршим варіантом – пише <a href="https://www.nytimes.com/2019/11/12/opinion/juul-vaping-bans.html?searchResultPosition=1">New York Times</a>.</p>
      <blockquote>– Заборони не гарантують, що підлітки не отримають електронні сигарети. До того ж заборони будуть стимулювати людей, які вже використовують електронні сигарети (а це 11 млн курців у США), вибирати між традиційними сигаретами (які залишаються широко доступними, хоча вони більш небезпечні, ніж електронні) і товарами для вейпінгу чорного ринку – прогнозують в New York Times.</blockquote>
      <p>Оскільки саме товари для вейпінгу,<b> придбані на чорному ринку</b>, є основними підозрюваними у нещодавніх<b> спалахах травм легенів у вейперів</b> в деяких регіонах США, заборони на легальні електронні сигарети швидше посилять кризу, а не послаблять її.</p>
      <p>На думку газети, стратегічно кращий, хоча і більш складний варіант –<b> створення системи громадської охорони здоров’я</b>, яка буде досить сильною, щоб в довгостроковій перспективі боротися з курінням. Адже знизити рівень куріння звичайних сигарет допомогли не заборони на сигарети, а<b> підвищення обізнаності суспільства щодо ризиків куріння</b>.</p>
      <p>
        <b>Читайте: </b>
        <a href="https://fakty.com.ua/ua/lifestyle/zdorove/20190827-v-ukrayini-mozhut-pryrivnyaty-elektronni-sygarety-do-tradytsijnogo-kurinnya/">В Україні можуть прирівняти електронні сигарети до традиційного куріння</a>
      </p>
      <p>Газета пропонує не забороняти електронні сигарети, а<b> вдосконалити законодавчий контроль</b> над ними. Зокрема, нещодавно ухвалений Конгресом законопроект вводить <b>обов’язкову верифікацію віку для будь-яких покупок електронних сигарет через інтернет</b>.</p>
      <p>New York Times радить<b> наслідувати досвід Великої Британії</b>. Там вдалося зробити електронні сигарети доступними саме для дорослих, які не змогли кинути палити звичайні сигарети. Водночас у країні <b>не виникло проблеми вейпінг-залежності</b> серед молоді.</p>
      <p>Експерти пов’язують ці успіхи з<b> системою регулювання електронних сигарет</b> в Британії. Там пакування та реклама суворо регулюються –<b> заборонені яскраві, барвисті етикетки</b> або рекламні кампанії, орієнтовані на підлітків. Вміст нікотину обмежений законами.</p>
      <p>У США, де немає таких обмежень, електронні сигарети часто містять<b> вдвічі більше нікотину</b>, ніж у Британії.</p>
      <p><b>Читайте:</b> <a href="https://fakty.com.ua/ua/ukraine/suspilstvo/20191024-68-kurtsiv-gotovi-perejty-vid-sygaret-na-inshi-nikotynovmisni-produkty-svitove-doslidzhennya/">68% курців готові перейти від сигарет на інші нікотиновмісні продукти – світове дослідження</a></p>
      <p>Також газета пропонує<b> інвестувати в охорону здоров’я</b> і в наукові дослідження щодо боротьби з нікотиновою залежністю. За даними газети, система агентств, які регулюють і контролюють питання тютюнопаління, настільки застаріла, що досі використовує в своїй роботі факс-апарати і компакт-диски.</p>
      <p>Не випадково Конгрес нещодавно виділив <b>$100 млн</b> на модернізацію згаданих агентств.</p>
      <p>Як пише New York Times, ми досі знаємо далеко не все про електронні сигарети – наскільки безпечно їхнє довгострокове використання, наскільки серйозні ризики для тих, хто використовує стандартні й електронні сигарети? Щоб відповісти на ці запитання, потрібні серйозні наукові дослідження.</p>
      <p>А тому наразі в світі все більшої популярності набуває такий підхід до проблеми: <b>якщо не куриш – не починай, якщо палиш – кидай</b>, якщо не можеш кинути – переходь на менш шкідливі альтернативи.</p>
      <p>До речі, раніше ми писали про <a href="https://fakty.com.ua/ua/lifestyle/fakty-yspihu/20190716-najefektyvnishi-sposoby-kynuty-palyty/">найефективніші способи кинути палити</a>.</p>
    </article>
  </body>
</html>