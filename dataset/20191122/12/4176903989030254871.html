<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/besplatno-predavanje-zahija-havasa-u-kombank-dvorani/"/>
    <meta property="og:site_name" content="Krstarica"/>
    <meta property="article:published_time" content="2019-11-22T12:16:00+00:00"/>
    <meta property="og:title" content="Besplatno predavanje Zahija Havasa u Kombank dvorani"/>
    <meta property="og:description" content="BEOGRAD - Najpoznatiji svetski arheolog i egiptolog Zahi Havas održaće u nedelju, 24. novembra u Kombank dvorani besplatno predavanje na kojem će"/>
  </head>
  <body>
    <article>
      <h1>Besplatno predavanje Zahija Havasa u Kombank dvorani</h1>
      <address><time datetime="2019-11-22T12:16:00+00:00">22 Nov 2019, 12:16</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Najpoznatiji svetski arheolog i egiptolog Zahi Havas održaće u nedelju, 24. novembra u Kombank dvorani besplatno predavanje na kojem će ekskluzivno govoriti o najnovijim otkrićima do kojih je došao istražujući Dolinu kraljeva u Egiptu.</p>
      <p>Ovogodišnji laureat nagrade Braća Karić, koja će mu biti uručena 25. novembra na svečanosti u Narodnom pozorištu, po prvi put će obelodaniti neke od najvećih tajni faraona koje je razotkrio temeljnim proučavanjem njihovih života, skrivenih detalja unutar piramida i tunela ispod Sfinge.</p>
      <p>Havas je inače poslužio Stivenu Spilbergu i Džordžu Lukasu kao inspiracija za lik Indija Džonsa.</p>
      <p>Uz Havasa, 25. novembra u Narodnom pozorištu nagradom Braća Karić biće nagrađeni i Željko Obradović, jedan od najuspešnijih srpskih, jugoslovenskih i svetskih košarkaša i trenera, Vaclav Dvoržak, filmski i televizijski reditelj i politički analitičar, Žak Ogar, pukovnik i bivši komandant francuskih specijalnih snaga na Kosovu i Metohiji, i Marilina Veka, novinarka i književnica iz Rima.</p>
      <p>Predavanje se organizuje pod pokroviteljstvom Karić fondacije i Ambasade Egipta.</p>
      <p>Ulaz je besplatan, a početak je u 15 časova.</p>
      <p>(Tanjug)</p>
    </article>
  </body>
</html>