<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/bekcilere-yetki-krizinde-yargiyla-emniyet-karsi-karsiya-geldi-257455h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T12:51:00+00:00"/>
    <meta property="og:title" content="Bekçilere yetki krizinde yargıyla emniyet karşı karşıya geldi!"/>
    <meta property="og:description" content="İzmir’de ikinci defa kimlik sormalarına sinirlenerek bekçilerle tartışan gençlerin haklarında açılan davada haklı bulunmaları, yargı ile emniyeti karşı karşıya getirdi. Emniyet Genel Müdürlüğü’nden yapılan açıklamada, bekçilerin kimlik sorma yetkilerinin bulunduğu belirtildi."/>
  </head>
  <body>
    <article>
      <h1>Bekçilere yetki krizinde yargıyla emniyet karşı karşıya geldi!</h1>
      <address><time datetime="2019-11-22T12:51:00+00:00">22 Nov 2019, 12:51</time> by <a rel="author">Yeni Çağ Gazetesi</a></address>
      <p>
        <b>İzmir’de ikinci defa kimlik sormalarına sinirlenerek bekçilerle tartışan gençlerin haklarında açılan davada haklı bulunmaları, yargı ile emniyeti karşı karşıya getirdi. Emniyet Genel Müdürlüğü’nden yapılan açıklamada, bekçilerin kimlik sorma yetkilerinin bulunduğu belirtildi.</b>
      </p>
      <p>İzmir Bornova’da bekçilerin kimlik kontrolü yaptığı gençlere, birkaç dakika sonra başka bekçiler tarafından yeniden kimlik sorulunca çıkan tartışmada bekçileri iten gençlere, “Görevini yapmakta olan memura karşı tehdit ve cebir kullanma suretiyle direnme” suçundan dava açıldı.</p>
      <p>İzmir 35. Asliye Mahkemesi, polise verilen kimlik sorma, makul şüphe üzerine kaba üst araması yapma gibi yetkilerin bekçilere verilmediğini belirterek, söz konusu bekçilerin görev sınırlarını aştıklarına hükmetti. Mahkeme, “Görevini yapmakta olan memura karşı tehdit ve cebir kullanma suretiyle direnme” suçunun oluşmadığı kararını verdi.</p>
      <p>Söz konusu bekçilerin, vatandaşın huzur ve güvenini sağlamak yerine yetkisiz olarak kimlik sorup vatandaşın huzur ve güvenini bozduğunu belirten mahkeme, bu nedenle söz konusu eylemi “haksız fiil” olarak nitelendirdi. Sanıkların hakaret eyleminin de bu haksız fiile karşı tepki olarak gerçekleştiğini belirten mahkeme bu konuda da ceza verilmesine yer olmadığına hükmetti.</p>
      <p>
        <b>EGM ‘YETKİLERİ VAR’ DEDİ</b>
      </p>
      <p>Emniyet Genel Müdürlüğü’nden (EGM) tartışmalarla ilgili yapılan açıklamada ise şu ifadelere yer verildi:</p>
      <p>“Çarşı ve Mahalle Bekçilerinin Vazifeleri ile ilgili Olarak Riayet Etmeleri Gereken Hususları Gösterir Yönetmeliğinin 16. maddesindeki “Bekçiler bölgeleri içinde dolaşan şüpheli şahısları takip eder ve hüviyetlerini araştırırlar” hükmüne göre Çarşı ve Mahalle Bekçilerinin kişilere kimlik sorma yetkileri mevcuttur” denildi.</p>
      <related>
        <a href="https://www.yenicaggazetesi.com.tr/mahkemeden-uber-karari-252642h.htm"/>
      </related>
    </article>
  </body>
</html>