<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/u-kyyevi-na-novorichni-ta-rizdvyani-svyata-vidbudettsya-udvichi-bilshe-zahodiv-nizh-torik.html"/>
    <meta property="og:site_name" content="1NEWS"/>
    <meta property="article:published_time" content="2019-11-22T12:46:16+00:00"/>
    <meta property="og:title" content="У Києві на Новорічні та Різдвяні свята відбудетьтся удвічі більше заходів ніж торік"/>
    <meta property="og:description" content="У Києві на Новорічні та Різдвяні свята відбудетьтся удвічі більше заходів ніж торік"/>
  </head>
  <body>
    <article>
      <h1>У Києві на Новорічні та Різдвяні свята відбудетьтся удвічі більше заходів ніж торік</h1>
      <address>
        <time datetime="2019-11-22T12:46:16+00:00">22 Nov 2019, 12:46</time>
      </address>
      <p>
        <b>Новорічно-різдвяні святкування на Софійській та Контрактовій площах триватимуть від 14 грудня до 19 січня. Про це на пресконференції в <a href="https://www.ukrinform.ua/rubric-kyiv/2823152-na-novij-rik-i-rizdvo-u-kievi-obicaut-udvici-bilse-zahodiv-niz-torik.html">Укрінформі</a> повідомила директор Департаменту культури КМДА Діана Попова, передає <a href="https://1news.com.ua/">1NEWS</a>.</b>
      </p>
      <figure>
        <img src="https://1news.com.ua/wp-content/uploads/2019/11/kyev-1.jpg"/>
      </figure>
      <p>“Загалом на святкування новорічних та різдвяний свят буде використано понад 9 мільйонів 350 тисяч грн, із яких основну частину становлять видатки на квитки для всіх школярів міста Києва і соціально незахищених дітлахів”, – зазначила Попова.</p>
      <p>Як повідомив засновник проєкту Folk Ukraine Ігор Добруцький, тематикою Нового року на Софійській площі стала відома на весь світ різдвяна історія про Лускунчика. Контрактова площа продовжить знайомити з українською культурою та традиціями. Темою цього року обрано традиційне українське ремесло – гончарство з Полтавщини – опішнянська кераміка, сказав він.</p>
      <p>Добруцький повідомив, що цьогоріч на Софійській та Контрактових площах відбудеться удвічі більше заходів, ніж торік.</p>
      <p>Так, 19 грудня о 17:00 святкування відкриватиме різдвяний парад, який пройде від Національної опери України до Софійської площі. Після закінчення параду відбудеться офіційне засвічення ялинки.</p>
      <p>Головна сцена на Софійській площі працюватиме протягом усіх свят. Цього року до концертної програми приєднаються також популярні українські діджеї.</p>
      <p>На найменших відвідувачів чекатиме різдвяний потяг біля пам’ятника Богдану Хмельницькому та резиденція Святого Миколая з інтерактивною програмою.</p>
      <p>На Контрактовій площі ялинку прикрасять в етнічному стилі. Ялинкові прикраси будуть виконані у традиційних формах опішнянської кераміки: жбани, кашники, макітри, глечики, “гарбузи” для води, барильця та зозулі.</p>
      <p>Також на Контрактовій площі облаштують ковзанку та велику снігову гірку.</p>
      <p>Для наймолодших відвідувачів 19 грудня відкриє свої двері Резиденція Святого Миколая, яка працюватиме до 19 січня.</p>
      <p>Добруцький повідомив, що цього року на новорічних локаціях установлені нові вбиральні та теплові пункти. Також діятимуть інформаційне бюро та медпункт. На Софійській площі працюватимуть 12 сувенірних будиночків.</p>
    </article>
  </body>
</html>