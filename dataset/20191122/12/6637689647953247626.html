<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/u-sumah-sudytymut-cholovika-za-zgvaltuvannya-6-richnoyi-divchynky"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-22T12:22:00+00:00"/>
    <meta property="og:title" content="У Сумах судитимуть чоловіка за згвалтування 6-річної дівчинки"/>
    <meta property="og:description" content="Сумською місцевою прокуратурою затверджено та направлено до суду обвинувальний акт стосовно 33-річного сумчанина, який зґвалтував малолітню дівчинку, повідомляє прес-служба прокуратури області."/>
  </head>
  <body>
    <article>
      <h1>У Сумах судитимуть чоловіка за згвалтування 6-річної дівчинки</h1>
      <address>
        <time datetime="2019-11-22T12:22:00+00:00">22 Nov 2019, 12:22</time>
      </address>
      <p>Сумською місцевою прокуратурою затверджено та направлено до суду обвинувальний акт стосовно 33-річного сумчанина, який зґвалтував малолітню дівчинку, повідомляє прес-служба прокуратури області.</p>
      <p>У ході слідства встановлено, що чоловік близько року проживав у м. Суми з цивільною дружиною та її 6-річною донькою. Так, 18 серпня 2019 року, скориставшись тим, що дружина перебувала в іншій кімнаті, він зґвалтував дівчинку. Коли на крик дитини в кімнату зайшла мати, чоловік запевнив, що таке більш не повториться, попросив вибачення. Жінка повірила і не стала звертатись до правоохоронних органів.</p>
      <p>Однак через два дні дівчинку забрали до себе бабуся з дідусем. Дитина скаржилась на погане самопочуття, а потім зізналась, у чому причина. Дорослі невідкладно повідомили про почуте в поліцію. Під час медичного огляду факт зґвалтування підтвердився.</p>
      <p>«Дії обвинуваченого кваліфіковано за ч. 4 ст. 152 (зґвалтування малолітньої) КК України. На вирок суду він чекає в СІЗО. За скоєне йому загрожує до 15 років позбавлення волі. На даний час дівчинка перебуває з бабусею та дідусем, триває процедура позбавлення матері батьківських прав», – розповіла прокурор Сумської місцевої прокуратури Ксенія Кононенко.</p>
    </article>
  </body>
</html>