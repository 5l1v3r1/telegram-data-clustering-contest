<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/news/national/politics/girgens-esmu-pieteicis-karu-latvijas-futbola-spelu-manipulatoriem.d?id=51661141"/>
    <meta property="og:site_name" content="DELFI"/>
    <meta property="article:published_time" content="2019-11-22T12:38:34+00:00"/>
    <meta property="og:title" content="Ģirģens: esmu pieteicis karu Latvijas futbola spēļu manipulatoriem "/>
    <meta property="og:description" content="Viena no tēmām, kas tiešā veidā saskan ar manu darba sfēru – esmu uzsācis aktīvu cīņu ar organizēto noziedzību sportā, spēļu manipulācijām. It sevišķi Latvijas futbolā, tā ir sērga, portālam &quot;Delfi&quot; pauda iekšlietu ministrs Sandis Ģirģens (KPV LV)."/>
  </head>
  <body>
    <article>
      <h1>Ģirģens: esmu pieteicis karu Latvijas futbola spēļu manipulatoriem </h1>
      <address><time datetime="2019-11-22T12:38:34+00:00">22 Nov 2019, 12:38</time> by <a rel="author">www.DELFI.lv</a></address>
      <p>
        <b>Viena no tēmām, kas tiešā veidā saskan ar manu darba sfēru – esmu uzsācis aktīvu cīņu ar organizēto noziedzību sportā, spēļu manipulācijām. It sevišķi Latvijas futbolā, tā ir sērga, portālam "Delfi" pauda iekšlietu ministrs Sandis Ģirģens (KPV LV).</b>
      </p>
      <p>Vaicāts, vai ir nolēmis kandidēt <a href="https://www.delfi.lv/temas/latvijas-futbola-federacija">Latvijas Futbola federācijas</a> (LFF) prezidenta vēlēšanās, ja saņems nepieciešamo atbalstu, ministrs norādīja, ka neatkarīgi no viņa izvēles startēt vai nestartēt velēšanās, kā arī tā, vai viņš būs vai nebūs LFF prezidents, viņš ir pieteicis karu Latvijas futbola spēļu manipulatoriem. Ministrs pauda viedokli, ka šobrīd futbola spēļu manipulatori arī uzsākuši aktīvu antikampaņu un sāk nervozēt. Viņa ieskatā, šo personu nervozitāte par savu nākotni, ir vērtējama pozitīvi.</p>
      <p>"Tas nozīmē, ka esmu uz pareizā ceļa, un kriminālie subjekti jūt reālu iespējamību tikt pieķertiem noziegumos un apzinās, ka vairs nevarēs tik atklāti manipulēt ar spēlēm un šajos noziegumos iesaistīt mūsu sportistus. Man kā iekšlietu ministram cilvēki patstāvīgi sūta informāciju par iespējamiem noziegumiem, gan iespējami negodprātīgām amatpersonām, arī iekšlietu struktūrās, tai skaita arī ārpus ministrijas darba telpām, nodod svarīgu informāciju, kura var palīdzēt atklāt noziegumus," skaidro Ģirģens.</p>
      <p>Viņš norāda, ka šāda informācija par noziegumiem un subjektiem, ja tā ir būtiska, tiek nodota iestādēm pārbaudei.</p>
      <p>Ceturtdien Ģirģens esot ticies ar kādu Latvijas futbola industriju pārzinošu personu un ieguvis informāciju, kas saistīta ar viņa tiešajiem darba pienākumiem. Informācijas saturs esot konfidenciāls, un ministrs norādīja, ka to neatklās.</p>
      <p>Zīmīgi, ka portāls "Delfi" jau otro dienu saņem anonīmu lasītāju iesūtītas fotogrāfijas, kurās redzams kā Ģirģens tiekas ar Vladimiru Koļesņičenko - bijušo Latvijas izlases futbolistu, kurš vēlāk bijis cieši saistīts ar nu jau bankrotējušo daudzkārtējo Latvijas čempioni "Skonto". Koļesņičenko ir arī cieša saikne ar bijušo LFF prezidentu Gunti Indriksonu, un abi bieži redzami Latvijas virslīgas futbola kluba "Valmiera glass/ViA" spēlēs.</p>
      <p>"Rezumējot iepriekš teikto, es kā iekšlietu ministrs esmu pieejams jebkuram, kuram ir vēlme atklāt jebkādu noziegumu un saukt kriminālos subjektus pie likumā noteiktās atbildības. Rakstiet man, sniedziet informāciju, par konkrētiem faktiem, organizēsim tikšanās ar jebkuru cilvēku, kuri ir par tiesisku valsti, noslēgumā sacīja Ģirģens.</p>
      <figure>
        <iframe data-src="https://twitter.com/Betsfmf/status/1193148457982316549?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>LFF ārkārtas kongresā 17. oktobrī <a href="https://www.delfi.lv/sports/news/futbols/lff-biedri-atcel-gorksu-no-amata.d?id=51556023">biedri nolēma atstādināt no amata organizācijas prezidentu Kasparu Gorkšu</a>. Par viņa atstādināšanu balsoja 67 biedri, pret bija 60, bet atturējās divi.</p>
      <p>Ja Latvijas iekšlietu ministrs Sandis Ģirģens <a href="https://www.delfi.lv/sports/news/futbols/girgens-izvertetu-piedavajumu-klut-par-lff-prezidentu.d?id=51575963">saņemtu piedāvājumu</a> kļūt par <a href="https://www.delfi.lv/temas/latvijas-futbola-federacija">Latvijas Futbola federācijas</a> (LFF) prezidentu, viņš to izvērtētu, oktobra izskaņā intervijā televīzijas kanāla LNT raidījumā "900 sekundes sacīja pats Ģirģens.</p>
      <p>"Ja LFF biedri parakstīs oficiālu vēstuli, mani virzot Futbola federācijas prezidenta amatam, tad es piedalīšos vēlēšanās. Ja LFF biedri būs kopā ar mani un uzskatīs, ka jāapkaro shēmas, lai finanšu plūsma būtu caurredzama, lai sakārtotu bērnu un jauniešu futbolu, tad es iešu," iepriekš lēmumu kandidēt uz LFF prezidenta amatu pamatoja ministrs.</p>
      <p>Savukārt Kariņš aģentūrai iepriekš norādīja, ka Ģirģenam ir plašs un izaicinājumiem pilns darbs iekšlietu ministra amatā, <a href="https://www.delfi.lv/sports/news/futbols/karins-skeptisks-par-girgena-iespeju-savienot-darbu-valdiba-ar-lff-prezidenta-amatu.d?id=51650717">turklāt premjeram nav saprotams</a>, kā būtu iespējams savienot ministra darbu ar sporta federācijas vadītāja amatu.</p>
      <related>
        <h4>Lasi vēl</h4>
        <a href="https://www.delfi.lv/sports/news/futbols/karins-skeptisks-par-girgena-iespeju-savienot-darbu-valdiba-ar-lff-prezidenta-amatu.d?id=51650717"/>
        <a href="https://www.delfi.lv/sports/news/futbols/futbola-problemas-girgens-vers-uzmanibu-uz-klubu-melnajam-kasem.d?id=51534165"/>
        <a href="https://www.delfi.lv/sports/news/futbols/girgens-izvertetu-piedavajumu-klut-par-lff-prezidentu.d?id=51575963"/>
      </related>
    </article>
  </body>
</html>