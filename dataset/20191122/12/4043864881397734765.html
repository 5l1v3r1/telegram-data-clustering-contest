<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232739/"/>
    <meta property="og:site_name" content="Українська правда"/>
    <meta property="article:published_time" content="2019-11-22T12:09:05+00:00"/>
    <meta property="og:title" content="Корнієнко запевняє, що Офіс президента вже не дає завдань монобільшості"/>
    <meta property="og:description" content="Керівник партії “Слуга народу” Олександр Корнієнко заперечує, що голова Офісу президента Андрій Богдан вказує фракції “Слуга народу”, як голосувати у Верховній Раді."/>
  </head>
  <body>
    <article>
      <h1>Корнієнко запевняє, що Офіс президента вже не дає завдань монобільшості</h1>
      <address>
        <time datetime="2019-11-22T12:09:05+00:00">22 Nov 2019, 12:09</time>
      </address>
      <p>Керівник партії "Слуга народу" Олександр Корнієнко заперечує, що голова Офісу президента Андрій Богдан вказує фракції "Слуга народу", як голосувати у Верховній Раді.</p>
      <p>Про це він сказав в інтерв’ю <a href="https://nv.ua/ukr/ukraine/politics/glava-partiji-sluga-narodu-korniyenko-pro-anonimni-telegram-kanali-novini-ukrajini-50055039.html">НВ</a>, коментуючи відповідні заяви виключеного з фракції Антона Полякова.</p>
      <p>"Окремої вертикалі управління депутатами у нього (Богдана – ред.) немає. У нас діє власна вертикаль і горизонталь. Дай Бог, щоб вона ще якісно працювала", – сказав Корнієнко.</p>
      <p>"Андрій (Богдан) брав участь у засіданнях фракції неодноразово, але не в кожному з них. Менше, ніж у половині. Всі випадки, коли він був на фракції, – це коли на засідання приходив президент. У Андрія Йосиповича завжди активна позиція по життю, і в цих справах так він себе проявляв: відповідав на питання і задавав зустрічні депутатам. Це теж нормальний процес", – сказав він.</p>
      <p>Корнієнко не згоден, що стиль управління Володимира Зеленського схожий на стиль Петра Порошенка, коли Адміністрація президента спускала свої рішення до Верховної Ради та до Кабміну.</p>
      <p>"Таке бачення влади пов’язано з "турборежимом". Особливо з його запуском. Але зараз вже не так", – завив голова партії "Слуга народу".</p>
      <p>"Чому було схоже? Тому що все йшло з ОП. Влітку заступниками керівника ОП були нинішній глава уряду Олексій Гончарук та генпрокурор Руслан Рябошапка. Тепер вони розійшлися по окремих структурах. І зараз Офіс не дає завдань", – сказав Корнієнко.</p>
      <p>Він додав: "Коли президент підписав указ з новим переліком завдань для уряду, то в більшості (пунктів) це обговорювалося з урядом".</p>
      <p>"Верховна Рада має свою власну суб'єктність. Є пропозиції, які виходять із комітетів Ради, що йдуть в ОП", – сказав Корнієнко і за приклад згадав земельну реформу, яку обговорювали в усіх будівлях "урядового кварталу".</p>
      <p>"Є робоча група комунікативно-сенсова і організаційна. Туди входять люди з Кабміну, починаючи від Гончарука і закінчуючи заступниками Милованова, депутати з профільного комітету і керівництво фракції – наприклад, я. Ось цей весь хорал в 20 людей обговорює, як комунікувати реформу з депутатами і стейкхолдерами: що робити на закиди, що йдуть від політичних опонентів", – сказав Корнієнко.</p>
      <p>"Якби це було за системою минулої влади, то було б директивно, а тут спрацював наш принцип окремих груп, створений на президентській кампанії і продовжує працювати", – додав він.</p>
      <p>На запитання, чи може керівництво фракції відмовити "Офісу президента", Корнієнко відповів: "Ми не говоримо "Ні", ми говоримо реальну ситуацію".</p>
      <p>"Ми як керівництво фракції говоримо ОП: є така ситуація не вистачає голосів. Кейси, пов’язані з пошуком компромісів, були навколо однієї або максимум двох проблем, що стосувалися всіх. Ми доносимо цю інформацію в Офіс, обговорюємо і знаходимо рішення. Дуже часто це треба обговорювати не зовсім з Офісом, а з авторами закону", – сказав він.</p>
      <related>
        <a href="https://www.pravda.com.ua/news/2019/11/22/7232727/"/>
        <a href="https://www.pravda.com.ua/news/2019/11/22/7232705/"/>
        <a href="https://www.pravda.com.ua/news/2019/11/21/7232671/"/>
      </related>
    </article>
  </body>
</html>