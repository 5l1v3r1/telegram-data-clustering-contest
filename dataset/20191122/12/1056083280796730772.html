<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100244/%D8%A7%D9%85%D9%86%DB%8C%D8%AA-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B3%D8%B1%D9%85%D8%A7%DB%8C%D9%87-%DB%8C%DA%A9-%DA%A9%D8%B4%D9%88%D8%B1-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T12:14:47+00:00"/>
    <meta property="og:title" content="امنیت بزرگترین سرمایه یک کشور است"/>
    <meta property="og:description" content="ایسنا/مرکزی امام جمعه اراک امنیت را مهمترین مسئله کشور عنوان کرد."/>
  </head>
  <body>
    <article>
      <h1>امنیت بزرگترین سرمایه یک کشور است</h1>
      <address><time datetime="2019-11-22T12:14:47+00:00">22 Nov 2019, 12:14</time> by <a rel="author">علی دیلمی</a></address>
      <p>ایسنا/مرکزی امام جمعه اراک امنیت را مهمترین مسئله کشور عنوان کرد.</p>
      <p>آیت الله دری نجف‌آبادی در خطبه های امروز نماز جمعه اراک گفت: قرآن کریم بسیار درباره منافقان هشدار داده است. همچنین امیرالمومنین علیه السلام نیز احادیث بسیاری درباره منافقین ذکر کرده‌اند، از جمله اینکه آنها هم گمراه هستند و هم گمراه کننده.<br/><br/>وی افزود: کسانی که در حوادث اخیر آب به آسیاب دشمن ریختند منافق هستند. نتانیاهو و ترامپ و آل سعود نیز منافق هستند که ژست حمایت از حقوق بشر می‌گیرند ولی مردم بی‌گناه غزه و یمن را به خاک و خون می‌کشند. اینها مثل یزیدیان هستند که به شکرانه شهادت امام حسین علیه السلام مسجد ساختند.<br/><br/>وی ادامه داد: مردم در حوادث اخیر مثل کوه ایستادند. همه سوار یک کشتی هستیم و اگر کسی کشتی را سوراخ کند همه آسیب خواهیم دید. به نظر من حوادث هفته گذشته یک توطئه بسیار گسترده‌تر بود که با هوشیاری مردم و رهبری خنثی شد.<br/><br/>نماینده ولی فقیه در استان مرکزی عنوان کرد: برخی استان‌ها مثل استان اصفهان حیف بودند. استانی که حججی را تقدیم اسلام کرده نباید شاهد آتش زدن پمپ بنزین و فروشگاه می‌بود.<br/><br/>قربانعلی دری نجف آبادی اضافه کرد: هر جراحی درد دارد، ولی مسئولان باید تلاش کنند تا درد و ضرر جراحی به حداقل برسد. می‌شد مسئله بنزین را حکیمانه تر پیش برد. مسئولان باید بهتر اطلاع‌رسانی می‌کردند تا ما خجالت زده نشویم. اکنون نیز نباید فقط بنزین را گران کرد و دست روی دست گذاشت. هم خودروها باید کم مصرف تر شوند هم وسایل نقلیه عمومی بیشتر و سود گران کردن بنزین نیز باید به فقرا برسد.<br/><br/>وی افزود : اگر کسی در خیابان قمه کشی کند و عربده بکشد محارب است، چه برسد به افرادی که در اغتشاشات اسلحه به دست وارد صحنه شدند. خون برهم زنندگان امنیت ملی هدر است، اینان محارب هستد و حکمشان معلوم است.<br/><br/>وی ادامه داد: امنیت بزرگترین سرمایه یک کشور است و برهم زدن امنیت بزرگترین خیانت را انجام می دهند و در واقع خیانتی بزرگتر از این متصور نیست. دشمنان می‌خواهند ما امنیت نداشته باشیم ولی مردم ما بیدارند.<br/><br/>دری نجف‌آبادی افزود: تاسیس شجره طیبه بسیج یکی از اقدامات عظیم امام راحل بود که هسته‌های ناامنی در کشور را خشکاند. در برابر گرگ های عالم خوار، همه ما مردم بسیجی هستیم.</p>
      <p>انتهای پیام</p>
    </article>
  </body>
</html>