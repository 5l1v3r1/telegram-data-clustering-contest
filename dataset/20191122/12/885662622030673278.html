<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125810/lagkarnt-i-eyropi-prepei-na-enishysei-tin-eghoria-zitisi"/>
    <meta property="og:site_name" content="Insider"/>
    <meta property="article:published_time" content="2019-11-22T12:00:00+00:00"/>
    <meta property="og:title" content="Λαγκάρντ: Πρέπει να ενισχυθεί η εγχώρια ζήτηση της Ευρώπης"/>
    <meta property="og:description" content="Η ευρωζώνη χρειάζεται να ενισχύσει την εγχώρια ζήτηση, δηλώνει η νέα επικεφαλής της ΕΚΤ, Κριστίν Λαγκάρντ."/>
  </head>
  <body>
    <article>
      <h1>Λαγκάρντ: Πρέπει να ενισχυθεί η εγχώρια ζήτηση της Ευρώπης</h1>
      <h2>Η ευρωζώνη χρειάζεται να ενισχύσει την εγχώρια ζήτηση, δηλώνει η νέα επικεφαλής της ΕΚΤ, Κριστίν Λαγκάρντ.</h2>
      <address>
        <time datetime="2019-11-22T12:00:00+00:00">22 Nov 2019, 12:00</time>
      </address>
      <p>Να ενισχύσει την εγχώρια ζήτηση μέσω μεγαλύτερων δημόσιων επενδύσεων, χρειάζεται η ευρωζώνη, εάν θέλει να είναι σε θέση να αντέξει την αδυναμία στο εξωτερικό, δήλωσε η νέα πρόεδρος της Ευρωπαϊκής Κεντρικής Τράπεζας <b>Κριστίν Λαγκάρντ</b>.</p>
      <p>Συγκεκριμένα, η <b>νέα επικεφαλής της ΕΚΤ </b>δήλωσε πως η απάντηση βρίσκεται στο να μετατραπεί η δεύτερη μεγαλύτερη οικονομία του κόσμου σε μια οικονομία ανοικτή στον κόσμο, αλλά με αυτοπεποίθηση και τόνισε πως πρέπει να γίνει «μια οικονομία που αξιοποιεί πλήρως τη δυναμική της Ευρώπης προκειμένου να οδηγήσει σε υψηλότερα ποσοστά εγχώρια ζήτησης και μακροπρόθεσμης ανάπτυξης».</p>
      <h3>Η Ευρωπαϊκή Κεντρική Τράπεζα θα κάνει αυτό που της αναλογεί</h3>
      <p>Η Κριστίν Λαγκάρντ επαναβεβαίωσε ότι η<b> Ευρωπαϊκή Κεντρική Τράπεζα</b> θα κάνει αυτό που της αναλογεί συνεχίζοντας «να στηρίζει την οικονομία και να ανταποκρίνεται στους μελλοντικούς κινδύνους», παρακολουθώντας παράλληλα «τις παρενέργειες» της χαλαρής της πολιτικής.</p>
      <p>Η ίδια τόνισε τις δημόσιες επενδύσεις ως βασικό παράγοντα αυτής της εξισορρόπησης, ζητώντας να δαπανηθούν κεφάλαια σε όλη την Ευρώπη προκειμένου να καταστεί το μπλοκ «πιο ψηφιοποιημένο και πράσινο». «Οι επενδύσεις είναι ένα ιδιαίτερα σημαντικό κομμάτι της απάντησης που δίνουμε στις σημερινές προκλήσεις, διότι είναι εξίσου η σημερινή ζήτηση και η αυριανή προσφορά», δήλωσε η Λαγκάρντ. «Ενώ οι επενδυτικές ανάγκες είναι φυσικά ξεχωριστές για κάθε χώρα, υπάρχει σήμερα ένα καθολικό επιχείρημα υπέρ των επενδύσεων σε ένα κοινό μέλλον που είναι πιο παραγωγικό, πιο ψηφιοποιημένο και πιο πράσινο».</p>
      <p>Ο προκάτοχός της Μάριο Ντράγκι για καιρό ζητούσε μεγαλύτερες δαπάνες και επενδύσεις από χώρες με πλεονάσματα, όπως η Γερμανία, αλλά οι εκκλήσεις του δεν βρήκαν ευήκοα ώτα στο Βερολίνο. Το γεγονός ότι η Λαγκάρντ απέφυγε να αναφερθεί στη νομισματική πολιτική σηματοδοτεί μια μετατόπιση σε σχέση με τον Ντράγκι, που συχνά χρησιμοποίησε σημαντικές ομιλίες για να υπαινιχθεί επικείμενες κινήσεις της ΕΚΤ. Αυτή η συνήθεια του Ντράγκι είχε προκαλέσει τις έντονες αντιδράσεις κάποιων άλλων αξιωματούχων της ΕΚΤ, κυρίως αυτών από συντηρητικές και οικονομικά εύρωστες χώρες, όπως η Γερμανία και η Ολλανδία. Τείνοντας συμβολικά κλάδο ελαίας προς τη χώρα που φιλοξενεί την ΕΚΤ, η Λαγκάρντ ξεκίνησε την ομιλία της απευθύνοντας έναν χαιρετισμό στα γερμανικά και υποσχέθηκε να μάθει καλύτερα τη γλώσσα στο μέλλον.</p>
      <h3>Οι μεγαλύτεροι κίνδυνοι που απειλούν την Ευρωζώνη</h3>
      <p><a href="https://www.insider.gr/eidiseis/oikonomia/125657/ekt-oi-megalyteroi-kindynoi-poy-apeiloyn-tin-eyrozoni">Σήμα κινδύνου για τις προκλήσεις που εξακολουθεί να αντιμετωπίζει η οικονομία της Ευρωζώνης</a> κρούει η Ευρωπαϊκή Κεντρική Τράπεζα.</p>
      <p>Όπως προειδοποιεί, οι ενδείξεις για <b>υπερβολική ανάληψη οικονομικού ρίσκου </b>και η <b>μείωση της κερδοφορίας των τραπεζών </b>συνιστούν δύο από τις μεγαλύτερες προκλήσεις που καλείται να διαχειριστεί η Ευρωζώνη.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125657/ekt-oi-megalyteroi-kindynoi-poy-apeiloyn-tin-eyrozoni"/>
        <a href="https://www.insider.gr/eidiseis/oikonomia/125545/ekt-poso-ehoyn-kostisei-ta-paraptomata-ton-trapeziton-stis-trapezes-tis"/>
        <a href="https://www.insider.gr/eidiseis/kosmos/124931/psifiako-nomisma-me-tin-ypografi-tis-ekt"/>
      </related>
    </article>
  </body>
</html>