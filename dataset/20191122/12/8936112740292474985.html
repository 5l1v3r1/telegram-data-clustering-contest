<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/inne,132/carli-lloyd-po-igrzyskach-w-tokio-chce-zostawic-pilke-nozna-i-przejsc-do-nfl,987287.html"/>
    <meta property="og:site_name" content="TVN24"/>
    <meta property="article:published_time" content="2019-11-22T12:09:00+00:00"/>
    <meta property="og:title" content="&quot;To nie żaden chwyt reklamowy&quot;. Amerykańska piłkarka chce zagrać w NFL"/>
    <meta property="og:description" content="Przed kilkoma miesiącami reprezentantka Stanów Zjednoczonych w piłce nożnej Carli Lloyd oczarowała umiejętnościami podczas treningu futbolowej drużyny Philadelphia Eagles. Teraz 37-latka przekonuje..."/>
  </head>
  <body>
    <article>
      <h1>"To nie żaden chwyt reklamowy". Amerykańska piłkarka chce zagrać w NFL</h1>
      <address>
        <time datetime="2019-11-22T12:09:00+00:00">22 Nov 2019, 12:09</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/e3b2bf17-3a85-43c6-a7f7-2c2861bf6144.jpg?type=1&amp;srcmode=0&amp;srcx=1/1&amp;srcy=1/2&amp;srcw=1/1&amp;srch=83/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b139e104214a08ae3f2ebcce149cdf6e/72d57fe9-be6b-439f-8dc6-b8172742ee50-480p.mp4"/>
          <figcaption>Amerykanki ograły Tajki 13:0</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d0bd72ae-5ed7-4f1f-b674-4db852c35fdb-480p.mp4" autoplay="" loop=""/>
          <figcaption>Listopadowe Wattsy cz. 1</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/372b8703-4663-4ddc-b349-9dea55169adb-480p.mp4" autoplay="" loop=""/>
          <figcaption>Listopadowe Wattsy cz. 3</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/53e5925e-5126-4d3d-a354-e6a5da8678b3-480p.mp4" autoplay="" loop=""/>
          <figcaption>Listopadowe Wattsy cz. 4</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d5a58f78-1db1-4f3e-8039-e976da5356e0-480p.mp4" autoplay="" loop=""/>
          <figcaption>Listopadowe Wattsy cz. 5</figcaption>
        </figure>
        <figcaption>Amerykanki wygrały ostatnie mistrzostwa świata, pokonały m.in. Tajlandię Foto: Getty Images | Video: gettyimages.com</figcaption>
      </slideshow>
      <h3>Przed kilkoma miesiącami reprezentantka Stanów Zjednoczonych w piłce nożnej Carli Lloyd oczarowała umiejętnościami podczas treningu futbolowej drużyny Philadelphia Eagles. Teraz 37-latka przekonuje, że poważnie myśli o spróbowaniu sił w lidze NFL. - Wiem, że mnie na to stać - zadeklarowała dwukrotna mistrzyni świata i zdobywczyni dwóch złotych medali olimpijskich.</h3>
      <p>Obecnie Lloyd skupia się na przyszłorocznych igrzyskach. W środę przyznała jednak w programie "The Rich Eisen Show", że po turnieju w Tokio chce się sprawdzić na pozycji kopacza w NFL.</p>
      <p>Przetrzeć szlak dla innych</p>
      <related>
        <a href="https://eurosport.tvn24.pl/tokio-2020,470/japonczycy-koncza-obiekty-na-igrzyska-zgodnie-z-harmonogramem,987175.html"/>
      </related>
      <p>- To nie jest żaden chwyt reklamowy czy żart, mający na celu przyciągnięcie uwagi mediów. Wiem, że mam odpowiednie zdolności, by radzić sobie w sytuacjach pod presją. Wiem też, że pojawi się mnóstwo ludzi, którzy będą chcieli zobaczyć moją porażkę. To dla mnie nic nowego - przyznała Lloyd.</p>
      <p>W sierpniu grająca w pomocy reprezentantka Stanów Zjednoczonych popisała się imponującym kopnięciem podczas treningu ekipy Philadelphia Eagles. Trafiła do futbolowej bramki z odległości 55 jardów, czyli w przeliczeniu ponad 50 metrów. Nagranie tego wyczynu błyskawicznie podbiło Internet, a Lloyd otrzymała od dwóch zespołów z NFL oferty występu w przedsezonowych meczach. Plany te pokrzyżował napięty terminarz i obowiązki wobec kadry narodowej.</p>
      <p>Zabawa na treningu przerodziła się w coś więcej. - To byłoby niesamowite, gdybym pomogła utorować drogę innym kobietom - stwierdziła 37-latka.</p>
      <p> </p>
      <p>Autor: jac / Źródło: eurosport.pl, sports.yahoo.com</p>
    </article>
  </body>
</html>