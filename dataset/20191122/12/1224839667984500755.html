<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/imerida-ypen-diaxeirisi-apoblitwn-a-113652.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-11-22T12:28:00+00:00"/>
    <meta property="og:title" content="Ημερίδα του ΥΠΕΝ για τη διαχείριση των αποβλήτων"/>
    <meta property="og:description" content="Ημερίδα για την ενημέρωση και τη διαβούλευση με τους Δήμους των Περιφερειών Αττικής, Στερεάς Ελλάδας, Πελοποννήσου και Δυτικής Ελλάδας, για θέματα διαχείρισης αποβλήτων πραγματοποιήθηκε από το Υπουργείο Περιβάλλοντος και Ενέργειας, σε συνεργασία με τη Γερμανική Διεθνή Συνεργασία GIZ (Gesellschaft für Internationale Zusammenarbeit)."/>
  </head>
  <body>
    <article>
      <h1>Ημερίδα του ΥΠΕΝ για τη διαχείριση των αποβλήτων</h1>
      <address>
        <time datetime="2019-11-22T12:28:00+00:00">22 Nov 2019, 12:28</time>
      </address>
      <p>Ημερίδα για την ενημέρωση και τη διαβούλευση με τους Δήμους των Περιφερειών Αττικής, Στερεάς Ελλάδας, Πελοποννήσου και Δυτικής Ελλάδας, για θέματα διαχείρισης αποβλήτων πραγματοποιήθηκε από το Υπουργείο Περιβάλλοντος και Ενέργειας, σε συνεργασία με τη Γερμανική Διεθνή Συνεργασία GIZ (Gesellschaft für Internationale Zusammenarbeit).</p>
      <p>Η ημερίδα αποτέλεσε μια από τις δράσεις που πραγματοποιούνται κατά τη διάρκεια της Ευρωπαϊκής Εβδομάδας (16-24 Νοεμβρίου) για τη Μείωση των Αποβλήτων.</p>
      <p>Οργανώθηκε στο πλαίσιο του Προγράμματος «Τεχνική Υποστήριξη του Εθνικού Σχεδίου Διαχείρισης Αποβλήτων της Ελλάδας», το οποίο χρηματοδοτείται από την Ευρωπαϊκή Επιτροπή (ΕΕ), μέσω του Προγράμματος Στήριξης Διαρθρωτικών Μεταρρυθμίσεων (SRSP) και το Γερμανικό Ομοσπονδιακό Υπουργείο Περιβάλλοντος, Προστασίας της Φύσης και Πυρηνικής Ασφάλειας (BMU).</p>
      <p>Το εν λόγω Πρόγραμμα υλοποιείται από τo Υπουργείο Περιβάλλοντος και τη GIZ, σε στενή συνεργασία με την Υπηρεσία Στήριξης Διαρθρωτικών Μεταρρυθμίσεων (SRSS). </p>
      <p>Κατά τη διάρκεια της ημερίδας παρουσιάστηκαν τα αποτελέσματα δύο Οδηγών - βήμα προς - βήμα όλης της διαδικασίας χωριστής συλλογής των αστικών στερεών αποβλήτων. Επίσης, αναλύθηκε η μέθοδος κοστολόγησης των υπηρεσιών διαχείρισης αστικών στερεών αποβλήτων και παρουσιάστηκαν παραδείγματα καλής πρακτικής τόσο από άλλα κράτη - μέλη όσο και από την Ελλάδα (από τους Δήμους  Χαλανδρίου, Βριλησσίων και Βάρης – Βούλας – Βουλιαγμένης).</p>
      <p>Ο γενικός γραμματέας Συντονισμού Διαχείρισης Αποβλήτων, κ. Μανώλης Γραφάκος, παρουσία εκπροσώπων της Τοπικής Αυτοδιοίκησης, ανέδειξε τη νέα εθνική πολιτική διαχείρισης αποβλήτων της χώρας και παρουσίασε το χρονοδιάγραμμα και τους βασικούς στόχους του Εθνικού Σχεδιασμού Διαχείρισης Αποβλήτων της χώρας.</p>
      <p>«Η Ελλάδα μέσα στο πρώτο 4μηνο του 2020 θα έχει αποκτήσει ένα Εθνικό Σχεδιασμό Διαχείρισης Αποβλήτων με ρεαλιστικούς στόχους, χωρίς τους δογματισμούς και τις βαθιές αγκυλώσεις του παρελθόντος, που έβγαλαν τη χώρα εκτός τόπου και χρόνου στους στόχους της. Ο Εθνικός Σχεδιασμός Διαχείρισης Αποβλήτων θα αποτελεί το εθνικό πλαίσιο για τα επόμενα 6 χρόνια, με στόχο η ανακύκλωση να φθάσει το 2025 στο 50% από 20% που είναι σήμερα. Αυτόν τον σχεδιασμό πρέπει να τον υπηρετήσουμε όλοι μας», είπε.</p>
    </article>
  </body>
</html>