<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291475,asystent-tobiszowskiego-z-pis-tlumaczy-natemat-dlaczego-ten-kopal-w-drzwi"/>
    <meta property="og:site_name" content="na:Temat"/>
    <meta property="article:published_time" content="2019-11-22T12:43:01+00:00"/>
    <meta property="og:title" content="Europoseł PiS kopał w drzwi europarlamentu. Jego asystent wyjaśnił nam, dlaczego to robił"/>
    <meta property="og:description" content="W czwartek pojawiło się bulwersujące nagranie. Zobaczyliśmy europosła PiS Grzegorza Tobiszowskiego, jak zniecierpliwiony kopał w drzwi europarlamentu nie mogąc dostać się do środka. – To karygodne, jak przedstawiono tę sytuację. Należy to napiętnować. – przekazał w rozmowie z naTemat Karol Fedorowicz, asystent europosła Grzegorza Tobiszowskiego ds. komunikacji."/>
  </head>
  <body>
    <article>
      <h1>Europoseł PiS kopał w drzwi europarlamentu. Jego asystent wyjaśnił nam, dlaczego to robił</h1>
      <address><time datetime="2019-11-22T12:43:01+00:00">22 Nov 2019, 12:43</time> by <a rel="author">Rafał Badowski</a></address>
      <p>W czwartek pojawiło się bulwersujące nagranie. Zobaczyliśmy europosła PiS Grzegorza Tobiszowskiego, jak zniecierpliwiony kopał w drzwi europarlamentu nie mogąc dostać się do środka. – To karygodne, jak przedstawiono tę sytuację. Należy to napiętnować. – przekazał w rozmowie z naTemat Karol Fedorowicz, asystent europosła Grzegorza Tobiszowskiego ds. komunikacji.<br/><br/><br/>Zapytaliśmy, co jest właściwie godne napiętnowania. – Pokazano jedynie ostatnie momenty. Europoseł wcześniej stał przez 20 minut w marynarce przy temperaturze 2 st. Celsjusza i próbował się tam dostać – słyszymy. Dopiero potem zniecierpliwiony zaczął kopać. <br/><br/>– To było siódme piętro, 30 metrów nad ziemią. Zwracam uwagę, że musiał przeskoczyć przez 40-centymetrowy gzyms i a potem przez 20 minut iść, by zejść do kotłowni. A co by było, gdyby kotłownia była zamknięta? A co by było, gdyby zamiast europosła Tobiszowskiego stała tam kobieta? – mówił w rozmowie z nami wyraźnie poruszony asystent europarlamentarzysty PiS. <br/><br/>Fedorowicz twierdzi, że Tobiszowski padł ofiarą manipulacji. – Ktoś najpierw przez 20 minut to nagrywał, a później zmontował i wstawił do sieci. Tyle że zobaczyliśmy jedynie ostatnich 30 sekund. A wystarczyła tylko chwila, żeby zamiast tej całej operacji pomóc europosłowi Tobiszewskiemu dostać się do środka! – tłumaczy Karol Fedorowicz. <br/><br/><br/>Fedorowicz twierdzi, że sytuację prawdopodobnie nagrał asystent jednego z europosłów. <br/>– Zostawmy jednak politykę. To skandaliczne, że tak postąpiono – zakończył. <br/><br/>Na nagraniu można było zobaczyć <a href="https://natemat.pl/291407,europosel-tobiszowski-z-pis-kopal-w-drzwi-europarlamentu-wideo">europosła Tobiszowskiego</a>, który najpierw kilkakrotnie kopał w drzwi europarlamentu, a potem przeskoczył przez barierkę.</p>
      <figure>
        <iframe data-src="https://twitter.com/natemat/status/1197497283308331010" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Film udostępnił Michał Stasiński, był poseł Platformy Obywatelskiej. "Panie europośle Tobiszowski! Czy to Pan ćwiczy proste kopnięcie a la Bruce Lee w PE? Czyżby wyszedł Pan na papierosa i drzwi się zatrzasnęły? Minister, europoseł PIS - to brzmi dumnie" – pytał Stasiński na Twitterze. <br/><br/>"Szkoda, że działacz Platformy widząc, że drzwi na tarasie zatrzasnęły się nie pomógł mi, nie poinformował ochrony, a zajął się nagrywaniem i cięciem relacji filmowej. Ciekawe co Pan by zrobił na moim miejscu  - na tarasie dachu budynku, bez telefonu, po prostu bez wyjścia?" – napisał Tobiszowski w odpowiedzi na tweet Stasińskiego.</p>
      <figure>
        <iframe data-src="https://twitter.com/natemat/status/1197539250599858177" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>