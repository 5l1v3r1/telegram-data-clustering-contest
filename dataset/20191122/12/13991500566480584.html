<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dynamomania.com/news/502010-aleksandr-petrakov-priyatno-chto-igroki-sbornoj-ukrainy-u-17-progressiruyut-na-nashih-glazah"/>
    <meta property="og:site_name" content="Dynamomania.com"/>
    <meta property="article:published_time" content="2019-11-22T12:14:00+00:00"/>
    <meta property="og:title" content="Александр ПЕТРАКОВ: &quot;Приятно, что игроки сборной Украины U-17 прогрессируют на наших глазах&quot;"/>
    <meta property="og:description" content="Головний тренер юнацької збірної України (U-17) Олександр Петраков підбив підсумок виступу команди у кваліфікаційному раунді Євро-2020 (U-17)."/>
  </head>
  <body>
    <article>
      <h1>Александр ПЕТРАКОВ: "Приятно, что игроки сборной Украины U-17 прогрессируют на наших глазах"</h1>
      <address>
        <time datetime="2019-11-22T12:14:00+00:00">22 Nov 2019, 12:14</time>
      </address>
      <p>
        <b>Головний тренер юнацької збірної України (U-17) Олександр Петраков підбив підсумок виступу команди у кваліфікаційному раунді Євро-2020 (U-17).</b>
      </p>
      <p>Кілька днів тому закінчилися матчі кваліфікації для юнацької збірної України (футболісти не старші 2003 року народження). У суперництві з командами Грузії (2:0), Албанії (2:0) та Португалії (0:0) синьо-жовті посіли перше місце й пробилися до еліт-раунду цих змагань, який пройде навесні наступного року. Про підсумки минулих баталій розповів головний тренер українців Олександр Петраков.</p>
      <p>
        <b>— Олександре Васильовичу, з якими почуттями ви відправлялися до Португалії?</b>
      </p>
      <p>— Відверто кажучи, я дуже переживав за цей турнір. Але все-таки вийшло зробити те, що ми планували. Можу сказати величезне спасибі хлопцям, моєму тренерському штабу й усьому персоналу за виконану роботу.</p>
      <p>
        <b>— По ходу турніру що було найскладнішим?</b>
      </p>
      <p>— Якість полів. Постійні дощі перетворювали їх мало не на болото. Стадіони були якісь недоглянуті. Хоча самі португальці виступали на відмінному газоні, а решту команд відправили невідомо куди. До того ж і до тренувань доводилося добиратися більше ніж півгодини. Напевно, португальці думали, що ми підсядемо до очної грі з ними, і господарі візьмуть нас теплими. З албанцями саме так і сталося, оскільки вони прилетіли пізно ввечері напередодні змагань.</p>
      <p>Я ж хочу подякувати керівництву нашої асоціації за кілька зайвих тренувальних днів, які нам були надані. Вони нам дуже допомогли.</p>
      <p>
        <b>— Збірна України свої голи забивала або в першу 15-хвилинку другого тайму, або в останні 15 хвилин гри. Це говорить про хороший функціональний стан ваших підопічних?</b>
      </p>
      <p>— Так. І тут варто сказати величезне спасибі клубам. Хлопці там набирають ці кондиції. Так, у технічному оснащенні були проблеми, але функціонально всі хлопці були на рівні. У нас же на першому місці стоїть тактична робота.</p>
      <p>
        <b>— Павло Ісенко не пропустив жодного м'яча в трьох поєдинках. Травмованого Тимура Пузанкова вдалося гідно замінити?</b>
      </p>
      <p>— Я не скажу, що Павло багато разів виручав, але психологічно він не підвів. Відіграв так, як ми від нього й хотіли, спокійно. Молодець!</p>
      <p>
        <b>— У третьому матчі, який, по суті, нічого не вирішував для збірної України (путівка до еліт-раунду була вже в кишені), ваші підопічні не дозволили португальцям хоча б раз влучити у ворота…</b>
      </p>
      <p>— Тому що ми грали в рівних умовах, на хорошому газоні (посміхається). Ми теж не сидимо склавши руки. Ми досконально вивчили противника. Але найприємніше, що футболісти збірної України прогресують на наших очах. Тут немає зоряних гравців, а є команда. Вони нас уважно слухали, працювали і виконали практично все те, що ми напрацьовували під час тренувань. Ось і результат!</p>
      <footer>Источник: <a href="http://www.ffu.org.ua/">Официальный сайт УАФ</a></footer>
    </article>
  </body>
</html>