<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/wilma-17-savnet-kjaeresten-fengsles/71849844"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T12:53:44+00:00"/>
    <meta property="og:title" content="Wilma (17) savnet: Kjæresten fengsles"/>
    <meta property="og:description" content="Kjæresten til savnede Wilma er mistenkt for drap. I dag besluttet retten i Uddevalla at han skal fengsles."/>
  </head>
  <body>
    <article>
      <h1>Wilma (17) savnet: Kjæresten fengsles</h1>
      <h2>Kjæresten til savnede Wilma er mistenkt for drap. I dag besluttet retten i Uddevalla at han skal fengsles.</h2>
      <address><time datetime="2019-11-22T12:53:44+00:00">22 Nov 2019, 12:53</time> by <a rel="author">Amanda Nordhagen Walnum</a></address>
      <p>Ingen har hørt fra 17 år gamle Wilma Andersson siden torsdag forrige uke. Da familien ikke fikk kontakt med den svenske jenta, som de trodde opphold seg hos sin kjæreste, varslet de politiet sist helg.</p>
      <p>Tirsdag tok saken en alvorlig vending: Politiet uttalte at mye taler for at Wilma har <a href="https://www.dagbladet.no/nyheter/wilma-17-er-sporlost-forsvunnet---mistenker-drap/71836639">blitt utsatt for noe kriminelt, og en person ble pågrepet - </a>mistenkt for drap.</p>
      <p>Det er hennes kjæreste, en mann i 20-åra, som er mistenkt i saken. Fredag klokka 13 ble han framstilt for varetektsfengsling i Uddevalla tingrett.</p>
      <p>En knapp time seinere melder <a href="https://live.aftonbladet.se/supernytt/news/5dd7d9f0046d4c0011b09cd4">Aftonbladet</a> at mannen fengsles.</p>
      <h3>- Gir ikke opp</h3>
      <p>Jenta er fortsatt ikke funnet. Verken familie eller politi har gitt opp håpet om å finne henne i live.</p>
      <p>
        <b>- Vi har ikke gitt opp håpet om at vi kan finne henne i live, sa politiets pressetalsperson, Stefan Gustafsson til <a href="https://www.aftonbladet.se/nyheter/a/K3KBp7/polisens-kamp-mot-klockan-i-letandet-efter-wilma">Aftonbladet </a>onsdag.</b>
      </p>
      <p>Peter Adlersson, også pressetalsperson ved politiet, har tidligere denne uka uttalt til <a href="https://www.gp.se/nyheter/v%C3%A4stsverige/s%C3%B6kandet-efter-f%C3%B6rsvunna-wilma-andersson-har-%C3%A5terupptagits-1.20609012">Göteborgs-Posten</a> at søket vil pågå til de finner jenta.</p>
      <p>- 18-års dagen nærmet seg, og da ville hun ha alt så klart som mulig med førerkortet. 25. juli skulle hun fylt 18 - eller skal hun fylle 18, rettere sagt. Vi gir ikke opp håpet, sa et familiemedlem til <a href="https://www.expressen.se/gt/krim/wilmas-stora-drom-innan-forsvinnandet/">Expressen</a> torsdag.</p>
      <h3>Veldig sjalu</h3>
      <p>Kjæresten til Wilma nekter for anklagene som er framsatt mot ham.</p>
      <p>- Han nekter fortsatt, og vi vil bestride varetektsfengslingen, sa hans forsvarer, Beatrice Rämsell, til <a href="https://www.expressen.se/gt/krim/just-nu-sokningarna-efter-wilma-17-fortsatter/">Expressen</a> i forkant av fengslingsmøtet.</p>
      <p>Faren til den drapsmistenkte kjæresten<a href="https://www.dagbladet.no/nyheter/mistenktes-far---ville-aldri-gjort-noe-sant/71839851"> kan ikke tro at sønnen står bak.</a></p>
      <p>- Det er min sønn og jeg venter på å få høre hva som har skjedd. Han var hos meg i går. Han sa: «Pappa, jeg lover at jeg ikke har gjort noe.» Han sa de hadde kranglet, sier faren til Expressen.</p>
      <p>Faren hevder sønnen var svært lei seg da Wilma forsvant.</p>
      <p>- Min sønn ville aldri gjort noe sånt. Aldri. Jeg lover.</p>
      <p>Wilma og kjæresten skal ha hatt et «av og på»-forhold i et par år, og at de begge har vært veldig sjalu på hverandre.</p>
      <h3>Funn av klær</h3>
      <p>Politi og et stort antall frivillige har finkjemmet store områder i Uddevalla og Ljungskile, som ligger i fylket Västra Götaland.</p>
      <p>- Vi utvider søkeområdet mer og mer, men vi jobber fortsatt i Uddevalla, både sentralt og i omegn, informerer politiet om i dag.</p>
      <p>Politiet søker med droner, hunder og på sjøen.</p>
      <p>I søkene har det blitt funnet klær som likner Wilmas: Natt til tirsdag ble det funnet briller og <a href="https://www.dagbladet.no/studio/nyhetsstudio/5?post=22090">par utbrente sko som kan ha tilhørt Wilma </a>i et skogsområde i Uddevalla, og <a href="https://www.dagbladet.no/studio/nyhetsstudio/5?post=22090">onsdag kveld ble det funnet ei jakke </a>liknende den hun hadde på seg da hun forsvant.</p>
      <figure>
        <img src="https://dbstatic.no/71851057.jpg?imageId=71851057&amp;width=1024&amp;height=615"/>
        <figcaption><b>SPERRET:</b> Tirsdag sperret politiet av et skogsområde utenfor Uddevalla i forbindelse med saken. Foto: Adam Ihse / TT / NTB Scanpix Vis mer</figcaption>
      </figure>
      <h3>Søket fortsetter</h3>
      <p>Daniel Brodin, sjef for FIKK (frivillig innsats ved kriser og katastrofe), har hatt kontakt med Wilmas familie. Han fikk et brev fra familien, først og fremst rettet til alle de frivillige som har deltatt i søket.</p>
      <p>Ifølge <a href="https://www.expressen.se/gt/krim/polisen-soker-med-dronare-efter-wilma/">Expressen </a>leste Brodin opp beskjeden fra familien under programmet «Efterlyst» på TV3 i Sverige.</p>
      <p>
        <b>- Wilma, vi savner deg og vil at du skal komme hjem. Vi elsker deg og vi kommer aldri til å slutte å lete.</b>
      </p>
      <p>- De vil takke alle som stiller opp og søker, både hos oss på FIKK og hos Missing People. De er utrolig takknemlige, utdyper Brodin overfor Aftonbladet.</p>
      <p>Søkene vil fortsette resten av uka, og den frivillige organisasjonen har allerede begynt på planene for neste uke.</p>
    </article>
  </body>
</html>