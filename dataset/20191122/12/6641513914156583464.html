<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/abd-ucak-gemisi-gonderdi-iran-hava-savunma-tatbikatina-basladi-dunya-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-22T12:54:00+00:00"/>
    <meta property="og:title" content="ABD uçak gemisi gönderdi İran hava savunma tatbikatına başladı"/>
    <meta property="og:description" content="ABD uçak gemisi gönderdi İran hava savunma tatbikatına başladı | aydinlik.com.tr"/>
  </head>
  <body>
    <article>
      <h1>ABD uçak gemisi gönderdi İran hava savunma tatbikatına başladı</h1>
      <address>
        <time datetime="2019-11-22T12:54:00+00:00">22 Nov 2019, 12:54</time>
      </address>
      <p>
        <b>ABD'nin Basra Körfezi'ne USS Abraham Lincoln uçak gemisini göndermesinin ardından İran geniş çaplı hava savunma tatbikatı başlattığını duyurdu.</b>
      </p>
      <p>İran devlet medyasında yer alan haberlere göre, Simnan eyaletinde 416 bin kilometrekarelik alanda icra edilecek tatbikatta İran ordusunun, ülkenin hava sahasını muhtemel düşman tehditlerine karşı koruma konusundaki yeteneklerinin test edilmesi amaçlanıyor.</p>
      <p>
        <b>VELAYET SEMASI SAVUNUCULARI 98</b>
      </p>
      <p>"Velayet Seması Savunucuları 98" adı verilen tatbikata ilişkin bilgi veren İran Hava Savunma Kuvvetleri Komutanı Ali Rıza Sebahiferd, tatbikatta en zorlu ve gerçekçi savaş koşullarının uygulanacağını belirterek, "Basra Körfezi ve Hürmüz Boğazında keşif, tespit ve çatışma için kullandığımız tüm teçhizat ve sistemler, tatbikatta yer alacak. Tatbikatın ilk aşamasında simüle edilen düşman hedeflerinin keşif ve tespiti yapılacak, ikinci aşamada ise tehditler hedef alınacak." dedi.</p>
      <p>Sebahiferd, Basra Körfezi ve Hürmüz Boğazı hava sahasının simüle edileceği tatbikatta yerli üretim hava savunma sistemleri, insansız hava araçları ve çeşitli tipte füzelerin test edileceğini aktardı.</p>
      <p>
        <b>ABD UÇAK GEMİSİ GÖNDERMİŞTİ</b>
      </p>
      <p>Tatbikatın, Tahran ile Washington arasındaki gerginliğin sürdüğü bir dönemde ve ABD'nin Basra Körfezi'ne 6 ay aradan sonra yeniden uçak gemisi göndermesinin ardından yapılması dikkat çekti.</p>
      <p>ABD medyasında yer alan haberlere göre, USS Abraham Lincoln, önceki gün Beyaz Saray'ın talimatıyla 6 ay sonra ilk kez Basra Körfezi'ne hareket etmişti.</p>
      <p>İran haziran ayında Hürmüz Boğazı üzerinde hava sahasını ihlal ettiği gerekçesiyle ABD'ye ait RQ-4 Global Hawk tipi bir insansız hava aracını düşürmüştü.</p>
      <related>
        <h4>Benzer Haberler</h4>
        <a href="https://www.aydinlik.com.tr/abd-den-iran-a-karsi-savas-gemisi-ve-patriot-takviyesi-dunya-mayis-2019"/>
        <a href="https://www.aydinlik.com.tr/dunya/2017-nisan/gerilim-tirmaniyor-abd-3-ucak-gemisi-gonderdi"/>
        <a href="https://www.aydinlik.com.tr/b-52-bombardiman-ucaklari-havalandi-dunya-haziran-2019-2"/>
        <a href="https://www.aydinlik.com.tr/dunya/2017-nisan/iran-abd-li-sirketten-30-adet-ucak-alacak"/>
      </related>
    </article>
  </body>
</html>