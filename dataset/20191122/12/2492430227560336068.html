<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188852/Rotterdamse-oogarts-krijgt-bijzondere-prijs"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-22T12:55:00+00:00"/>
    <meta property="og:title" content="Rotterdamse oogarts krijgt bijzondere prijs"/>
    <meta property="og:description" content="De Rotterdamse oogarts Gerrit Melles mag vrijdag een heel bijzondere prijs in ontvangst nemen: De Tilanus medaille. Het is een prijs die slechts één keer in de tien jaar wordt uitgereikt. Melles wordt in Amsterdam onderscheiden voor zijn baanbrekende werk op het gebied van de transplantatie van hoornvlies."/>
  </head>
  <body>
    <article>
      <h1>Rotterdamse oogarts krijgt bijzondere prijs</h1>
      <address>
        <time datetime="2019-11-22T12:55:00+00:00">22 Nov 2019, 12:55</time>
      </address>
      <figure>
        <img src="https://imgr.rgcdn.nl/f2648cca980e4a2e9f973875f7685afd/opener/Bron-ANP-Lex-van-Lieshout.jpg?v=4GQkILt2ufvvE6Ie_geeOA2"/>
        <figcaption>(Bron: ANP - Lex van Lieshout)</figcaption>
      </figure>
      <figure>
        <audio src="https://rijnmond.bbvms.com/custom/getDownload?sourceid=AA476F588B4ADBCAC12584BA00356545"/>
        <figcaption>Rotterdamse oogarts Gerrit Melles krijgt bijzondere prijs</figcaption>
      </figure>
      <h4>De Rotterdamse oogarts Gerrit Melles mag vrijdag een heel bijzondere prijs in ontvangst nemen: De Tilanus medaille. Het is een prijs die slechts één keer in de tien jaar wordt uitgereikt. Melles wordt in Amsterdam onderscheiden voor zijn baanbrekende werk op het gebied van de transplantatie van hoornvlies.</h4>
      <p>De Tilanus medaille is een prijs voor uitzonderlijk en baanbrekend werk op het gebied van de heelkunde. "Ik ben ook niet zo bekend met de prijs", geeft Melles toe.</p>
      <p>"Over het algemeen komen oogartsen niet in aanmerking voor die prijs. Het is een mooi specialisme, maar het zijn vooral chirurgen die de voorgaande jaren deze prijs hebben ontvangen."</p>
      <p>Melles heeft een andere manier ontwikkeld om hoornvlies te transplanteren. "Omdat je minder doet, richt je minder schade aan. Daarom zijn de uitkomsten beter, is de kans op complicaties minder en is het herstel sneller."</p>
      <h3>Teamprestatie</h3>
      <p>De methode van de Rotterdamse oogarts wordt inmiddels op allerlei plekken in de wereld toegepast. "Het lijkt ook de nieuwe standaard te worden. Dat vind ik hartstikke leuk", vertelt Melles over zijn methode.</p>
      <p>"Het past niet in het mainstream denken. Als dat wél zo zou zijn - dat is de paradox - dan zou het ook geen uitvinding zijn."</p>
      <p>Melles benadrukt dat hij dit werk niet alleen doet. Het team bestaat uit ongeveer vijftig mensen. Hij geeft hen ook de <i>credits</i> voor de Tilanus medaille. "Als ik hen niet noem, dan zijn de rapen gaar", lacht Melles.</p>
    </article>
  </body>
</html>