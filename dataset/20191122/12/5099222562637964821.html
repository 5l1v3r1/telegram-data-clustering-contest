<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23507209-video-tudor-chirila-indemn-vot-inaintea-turului-doi-prezidentialelor-cine-voteaza-artistul-duminica.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T12:01:00+00:00"/>
    <meta property="og:title" content="​VIDEO Tudor Chirilă, îndemn la vot înaintea turului doi al prezidențialelor. Cu cine votează artistul duminică"/>
    <meta property="og:description" content="Tudor Chirilă îi îndeamnă pe români să iasă la vot duminică, în turul doi al alegerilor prezidențiale, susținând într-un mesaj video pe Facebook că acesta este"/>
  </head>
  <body>
    <article>
      <h1>​VIDEO Tudor Chirilă, îndemn la vot înaintea turului doi al prezidențialelor. Cu cine votează artistul duminică</h1>
      <address><time datetime="2019-11-22T12:01:00+00:00">22 Nov 2019, 12:01</time> by <a rel="author">D.D.</a></address>
      <p><b>Tudor Chirilă îi îndeamnă pe români să iasă la vot duminică, în turul doi al alegerilor prezidențiale, susținând într-un mesaj video pe Facebook că acesta este „un exercițiu democratic, indiferent cine sunt candidații”. <br/></b><br/>„​În acest tur, și în orice fel de alegeri, este vorba de un exercițiu, despre faptul că noi, în mod normal, ar trebui să ne dorim ca prezența să crească. (...) Mergeți la vot că este un exercițiu democratic, indiferent cine sunt candidații. Dacă vrei să impui ceva într-o țară nu poți să impui decât fiind prezent la vot”, a spus Chirilă. <br/><br/>Artistul a spus și cu cine votează. <br/><br/>„Vizavi de ce votăm e foarte simplu. Pe noi ce ne interesează pe termen lung? Un parlament care să nu mai fie dominat de PSD. PSD a demonstrat că nu dorește binele acestei țări. PSD vinde iluzia că dorește binele acestei țări unor votanți captivi, needucați și pe care noi riscăm de foarte multe ori să-i considerăm adversari, când ei de fapt sunt victime pentru că sunt oameni lipsiți de orizont, sunt oameni în regiuni foarte sărace ale României care nu mai au așteptări de la viață, pentru care viața este o nefericire dată de Dumnezeu pe care ei trebuie să o trăiască. Acești oameni ținuți în întuneric, lipsiți de educație și de orizont sunt victimele unui partid care îi va scoate întotdeauna la vot. (...) Eu am să votez cu Iohannis, nu am stat în stradă doi ani de zile ca să votez cu Dăncilă, nu m-am tâmpit. Nici nu pot să mă supăr atât de tare pe Iohannis, deși merită, încât să-l pedepsesc eu pe Iohannis să nu-i dau votul”, a explicat Tudor Chirilă.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FTudorChirilaOfficial%2Fvideos%2F2505106356412302%2F&amp;show_text=0&amp;width=490" width="490" height="276" data-service="Facebook" scrolling="no"/>
      </figure>
    </article>
  </body>
</html>