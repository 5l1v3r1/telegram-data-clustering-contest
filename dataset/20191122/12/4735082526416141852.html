<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Konfederacja/191129758-Korwin-Mikke-Marszalek-Witek-zrobila-potworny-blad.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T12:33:53+00:00"/>
    <meta property="og:title" content="Korwin-Mikke: Marszałek Witek zrobiła potworny błąd"/>
    <meta property="og:description" content="- PiS-owska maszynka do głosowania się zacięła - powiedział jeden z liderów Konfederacji Janusz Korwin-Mikke, komentując nocny wybór członków KRS i związane z tym kontrowersje."/>
  </head>
  <body>
    <article>
      <h1>Korwin-Mikke: Marszałek Witek zrobiła potworny błąd</h1>
      <address><time datetime="2019-11-22T12:33:53+00:00">22 Nov 2019, 12:33</time> by <a rel="author">zew</a></address>
      <p>
        <b>- PiS-owska maszynka do głosowania się zacięła - powiedział jeden z liderów Konfederacji Janusz Korwin-Mikke, komentując nocny wybór członków KRS i związane z tym kontrowersje.</b>
      </p>
      <p>- Przypuszczalnie kilkoro posłów się pomyliło przy tym skomplikowanym głosowaniu - powiedział w rozmowie z TVN24 Janusz Korwin-Mikke.</p>
      <p>Jego zdaniem, marszałek Sejmu Elżbieta Witek powinna ogłosić wyniki głosowania, a później PiS powinien zażądać reasumpcji głosowania. - Mają większość, to wszystko można zrobić - stwierdził lider partii KORWiN.</p>
      <p>Korwin-Mikke ocenił, że marszałek Witek "zrobiła potworny błąd", ponieważ nie pokazała wyników pierwszego, anulowanego głosowania. Jak podkreślił, są nagrania całej sytuacji, a skarga w związku ze sprawą "pójdzie bardzo daleko". - Takiej sytuacji sobie nie przypominam w historii parlamentaryzmu, ani w Polsce, ani w Unii Europejskiej - powiedział Janusz Korwin-Mikke, były europoseł.</p>
      <p>
        <a href="https://www.rp.pl/Sedziowie-i-sady/311219853-Sejm-wybral-czlonkow-Krajowej-Rady-Sadownictwa.html">W nocy z czwartku na piątek Sejm wybrał Bartosza Kownackiego (otrzymał 233 głosy), Arkadiusza Mularczyka (otrzymał 233 głosy), Kazimierza Smolińskiego (otrzymał 233 głosy) i Marka Asta (otrzymał 234 głosy) do składu Krajowej Rady Sądownictwa. Dwie kandydatki zgłoszone przez Koalicję Obywatelską i Lewicę nie zdobyły wymaganej większości.</a>
      </p>
      <p>W sprawie wyboru członków KRS głosowano dwa razy. Pierwsze głosowanie zostało przerwane po tym, jak marszałek Sejmu Elżbieta Witek (PiS) otrzymała sygnały, że doszło do problemów z głosowaniem. Na nagraniu z obrad w pewnym momencie słychać słowa "Trzeba anulować, bo my przegramy...". Według przedstawicieli opozycji, słowa te wypowiada jedna z posłanek PiS. Po pojawieniu się sygnałów o problemach z głosowaniem marszałek Witek podjęła decyzję o anulowaniu głosowania. W drugim głosowaniu większość zdobyli kandydaci PiS.</p>
      <p><a href="https://www.rp.pl/Polityka/191129789-Oszustwo-i-przestepstwo-Lewica-o-powtorzonym-glosowaniu.html">Zdaniem klubu Lewicy, doszło do złamania zasad demokracji.</a> Komentując sprawę, rzeczniczka klubu Anna-Maria Żukowska użyła słów "oszustwo i przestępstwo".</p>
      <p><a href="https://www.rp.pl/Polityka/191129792-Budka-Zadamy-ujawnienia-prawdziwych-wynikow-glosowania.html">Koalicja Obywatelska zażądała ujawnienia wyników anulowanego głosowania.</a> Według klubu KO, mogło dojść "do poważnego naruszenia Kodeksu karnego - do przestępstwa fałszerstwa". Jak poinformował szef klubu Borys Budka, KO przygotowała wniosek o odwołanie Elżbiety Witek, może też złożyć zawiadomienie o możliwości popełnienia przestępstwa.</p>
      <p>
        <a href="https://www.rp.pl/Polityka/191129785-Sasin-powtorzyc-glosowanie-chciala-poslanka-PO.html">- Jeśli były zgłaszane z sali liczne uwagi, że nie działa aparatura do głosowania, że posłowie nie są w stanie prawidłowo oddać głosu, to nie miała pani marszałek innego wyjścia, jak powtórzyć to głosowanie - ocenił z kolei minister aktywów państwowych Jacek Sasin (PiS).</a>
      </p>
      <p><a href="https://www.rp.pl/Polityka/191129767-Terlecki-Nie-bylo-takiego-zagrozenia-zebysmy-glosowanie-przegrali.html">Zdaniem wicemarszałka Sejmu i szefa klubu PiS Ryszarda Terleckiego, przewaga Zjednoczonej Prawicy "była na tyle bezpieczna", że "nie było takiego zagrożenia", by formacja rządząca głosowanie przegrała.</a> Dopytywany, skąd w takim razie decyzja o anulowaniu głosowania, Terlecki odparł: - Bo posłowie się tego domagali.</p>
    </article>
  </body>
</html>