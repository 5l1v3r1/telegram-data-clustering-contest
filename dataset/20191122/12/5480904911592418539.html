<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pardubicky-hejtman-o-elektrarne-by-mel-rozhodovat-jiny-urad/1824050?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T12:59:00+00:00"/>
    <meta property="og:title" content="Pardubický hejtman: O elektrárně by měl rozhodovat jiný úřad"/>
    <meta property="og:description" content="Pardubice - Úředníci Pardubického kraje by podle pardubického hejtmana dál neměli rozhodovat o výjimce z emisních limitů pro hnědouhelnou elektrárnu Chvaletice, jsou totiž takzvaně systémově podjatí. Ministerstvo životního prostředí by mělo vybrat jiný krajský úřad, co ve věci rozhodne, řekl dnes České televizi a ČTK hejtman Martin Netolický (ČSSD). Podle ministra Richarda Brabce (ANO) je překvapivé, že Netolický prohlašuje úřad za podjatý až teď, kdy kraj vydal rozhodnutí, dostal ho kvůli chybám zpět a musí rozhodnout znovu."/>
  </head>
  <body>
    <article>
      <h1>Pardubický hejtman: O elektrárně by měl rozhodovat jiný úřad</h1>
      <address><time datetime="2019-11-22T12:59:00+00:00">22 Nov 2019, 12:59</time> by <a rel="author" href="http://www.ctk.cz/" target="_blank">ČTK</a></address>
      <p>Pardubice - Úředníci Pardubického kraje by podle pardubického hejtmana dál neměli rozhodovat o výjimce z emisních limitů pro hnědouhelnou elektrárnu Chvaletice, jsou totiž takzvaně systémově podjatí. Ministerstvo životního prostředí by mělo vybrat jiný krajský úřad, co ve věci rozhodne, řekl dnes České televizi a ČTK hejtman Martin Netolický (ČSSD). Podle ministra Richarda Brabce (ANO) je překvapivé, že Netolický prohlašuje úřad za podjatý až teď, kdy kraj vydal rozhodnutí, dostal ho kvůli chybám zpět a musí rozhodnout znovu.</p>
      <p>Podle Netolického je evidentní, že se úředníci dostávají pod tlak. Proti hnědouhelné elektrárně vystupují ekologičtí aktivisté, na všech úrovních se mluví o smysluplnosti tepelné energie. Kraj nedávno dostal petici, občané byli i na zastupitelstvu a ptali se na podrobnosti ohledně elektrárny, řekl Netolický.</p>
      <p>"Na jedné straně krajská samospráva schválila energetickou koncepci, na straně druhé přicházejí na krajský úřad nejrůznější petice. A samozřejmě diskuse, které jsou vyvolávány o smysluplnosti tepelných elektráren, vyvolávají politický tlak, pod kterým by úředníci neměli být," řekl hejtman. "Toto je přesně důvod takzvané systémové podjatosti. Celý krajský úřad by byl vyloučen ze správního rozhodování a věc by byla prostřednictvím ministerstva životního prostředí postoupena jinému krajskému úřadu," dodal hejtman.</p>
      <p>"Je překvapivé, že pan hejtman prohlašuje krajský úřad za podjatý až nyní, když už své rozhodnutí kraj vydal a bylo mu vráceno kvůli chybám k novému rozhodnutí," řekl na dotaz ČTK Brabec. "Hejtman sám nemůže označit kraj za podjatý, a ještě navíc z důvodů, které pan hejtman uvedl pro média. Systémová podjatost je stav, který má svá přesně určená pravidla dle správního řádu, což MŽP bude muset samozřejmě teprve posoudit v řádném procesu. Neznamená to tedy automaticky, že MŽP určí, aby o Chvaleticích rozhodl jiný kraj," doplnila mluvčí ministerstva Petra Roubíčková.</p>
      <p>Podle Jana Rovenského z hnutí Greenpeace je požadavek hejtmana rozumný. "Nám tím ušetřil práci, námitku podjatosti jsme v navazujícím řízení zamýšleli tak jako tak uplatnit," uvedl Rovenský.</p>
      <p>Pardubický kraj v létě vyhověl žádosti elektrárny Chvaletice o výjimku na budoucí evropské limity emisí rtuti a oxidů dusíku. Úřad ale stanovil omezující podmínky. Rozhodnutí kraje podle ministerstva obsahovalo věcné i procesní vady. Elektrárna žádá o výjimku, protože k dosažení limitů, které nově požaduje Evropská unie od srpna 2021, by byla nutná další investice 1,4 miliardy korun.</p>
      <p>Elektrárna Chvaletice je nejmladší hnědouhelnou elektrárnou v zemi, v provozu je od roku 1979. Od roku 2013 ji vlastní Společnost Severní energetická (Sev.en).</p>
    </article>
  </body>
</html>