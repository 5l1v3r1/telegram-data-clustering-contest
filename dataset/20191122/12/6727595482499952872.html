<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/bjp-received-donation-from-company-being-probed-for-terror-funding-456.html"/>
    <meta property="og:site_name" content="DoolNews"/>
    <meta property="article:published_time" content="2019-11-22T12:19:00+00:00"/>
    <meta property="og:title" content="ഭീകര സംഘടനകള്‍ക്ക് ഫണ്ട് നല്‍കുന്ന കമ്പനിയില്‍ നിന്ന് കോടികള്‍ സംഭാവന കൈപ്പറ്റി ബി.ജെ.പി; ഇടപാട് വ്യക്തമായത് തെരഞ്ഞെടുപ്പ് കമ്മീഷന് സമര്‍പ്പിച്ച രേഖകളില്‍ നിന്ന്"/>
    <meta property="og:description" content="Amith Shah B.J.P Narendra Modi India ന്യൂദല്‍ഹി: 'ഭീകര പ്രവര്‍ത്തനങ്ങള്‍ക്ക് ധനസഹായം' നല്‍കിയതായി എന്‍ഫോഴ്‌സ്‌മെന്റ് ഡയറക്ടറേറ്റ് (ഇഡി) കണ്ടെത്തിയ കമ്പനിയില്‍ നിന്നും വലി"/>
  </head>
  <body>
    <article>
      <h1>ഭീകര സംഘടനകള്‍ക്ക് ഫണ്ട് നല്‍കുന്ന കമ്പനിയില്‍ നിന്ന് കോടികള്‍ സംഭാവന കൈപ്പറ്റി ബി.ജെ.പി; ഇടപാട് വ്യക്തമായത് തെരഞ്ഞെടുപ്പ് കമ്മീഷന് സമര്‍പ്പിച്ച രേഖകളില്‍ നിന്ന്</h1>
      <address><time datetime="2019-11-22T12:19:00+00:00">22 Nov 2019, 12:19</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ‘ഭീകര പ്രവര്‍ത്തനങ്ങള്‍ക്ക് ധനസഹായം’ നല്‍കിയതായി എന്‍ഫോഴ്‌സ്‌മെന്റ് ഡയറക്ടറേറ്റ് (ഇഡി) കണ്ടെത്തിയ കമ്പനിയില്‍ നിന്നും വലിയ തുക സംഭാവന സ്വീകരിച്ച് ബി.ജെ.പി. തെരഞ്ഞെടുപ്പ് കമ്മീഷന് സമര്‍പ്പിച്ച രേഖകളിലാണ് ഇക്കാര്യം വ്യക്തമായതെന്ന് ‘ദി വയര്‍’ റിപ്പോര്‍ട്ട് ചെയ്യുന്നു.</p>
      <p>ആര്‍.കെ.ഡബ്ല്യൂ ഡെവലപ്പേഴ്‌സ് ലിമിറ്റഡ് എന്ന കമ്പനിയില്‍ നിന്നാണ് ബി.ജെ.പി ഫണ്ട് കൈപ്പറ്റിയത്.</p>
      <p>1993 ലെ മുംബൈ സ്ഫോടനത്തിലെ പ്രതിയും ദാവൂദ് ഇബ്രാഹിമിന്റെ അടുത്ത സഹായിയുമായ അന്തരിച്ച ഇഖ്ബാല്‍ മേമന്‍ എന്ന ഇഖ്ബാല്‍ മിര്‍ച്ചിയുമായി സാമ്പത്തിക ഇടപാട് നടത്തിയതിന്റെ പേരില്‍ എന്‍ഫോഴ്‌സമെന്റ് ഡയരക്ട്രേറ്റിന്റെ അന്വേഷണം നേരിടുന്ന കമ്പനിയാണ് ഇത്. ഇവരില്‍ നിന്നാണ് ബി.ജെ.പി തുക കൈപ്പറ്റിയത്.</p>
      <p>എന്‍ഫോഴ്‌സമെന്റ് ഡയരക്ട്രേറ്റ് നടത്തിയ അന്വേഷണത്തില്‍ ഇക്ബാല്‍ മിര്‍ച്ചിയുമായി ഇടപാടുകള്‍ നടത്തിയതിലും സ്വത്തുക്കള്‍ വാങ്ങിയതിലും ആര്‍.കെ.ഡബ്ല്യു ഡെവലപ്പേഴ്സ് ലിമിറ്റഡിന്റെ പങ്ക് വ്യക്തമായിരുന്നു.</p>
      <p>2014-15 ല്‍ ദെവാന്‍ ഹൗസിംഗ് ഫിനാന്‍സ് ലിമിറ്റഡുമായി കൈകോര്‍ത്ത ആര്‍.കെ.ഡബ്ല്യു 10 കോടി രൂപയാണ് ബി.ജെ.പിക്ക് നല്‍കിയത്.</p>
      <p>കമ്പനിയുടെ മുന്‍ ഡയറക്ടറായ രഞ്ജിത് ബിന്ദ്രയെ അധോലോകത്തിന് വേണ്ടി ഇടപാടുകള്‍ നടത്തിയതിന്റെ പേരില്‍ എന്‍ഫോഴ്‌സ്‌മെന്റ് ഡയരക്ട്രേറ്റ് അറസ്റ്റ് ചെയ്തിരുന്നു.</p>
      <p>മിര്‍ച്ചിയും കമ്പനികളും തമ്മിലുള്ള ഇടപാടിന് ഏജന്റ് ആയത് ബിന്ദ്രയാണെന്നായിരുന്നു എന്‍ഫോഴ്‌സമെന്റ് വൃത്തങ്ങള്‍ നല്‍കിയ സൂചന. ഇത് മാത്രമല്ല മിര്‍ച്ചിയുടെ സ്വത്തുക്കള്‍ വാങ്ങിയതായി എന്‍ഫോഴ്‌സമെന്റ് ഡയരക്ട്രേറ്റ് ആരോപിക്കുന്ന സണ്‍ബ്ലിങ്ക് റിയല്‍ എസ്റ്റേറ്റ് ഒരു പൊതു ഡയറക്ടര്‍ വഴി മറ്റൊരു കമ്പനിയുമായി ബന്ധിപ്പിച്ചിരുന്നു. ഈ കമ്പനി ബി.ജെ.പിക്ക് രണ്ട് കോടി രൂപയാണ് സംഭാവന നല്‍കിയത്.</p>
      <p>സണ്‍ബ്ലിങ്കിന്റെ ഡയറക്ടറായ മെഹുല്‍ അനില്‍ ബവിഷി, സ്‌കില്‍ റിയല്‍റ്റേഴ്‌സ് പ്രൈവറ്റ് ലിമിറ്റഡ് എന്ന കമ്പനിയുടെ ഡയറക്ടര്‍ കൂടിയാണ്.</p>
      <figure>
        <img src="https://www.doolnews.com/assets/2019/11/bjpquarters.jpg"/>
      </figure>
      <p>2014-15 ല്‍ ബി.ജെ.പിക്ക് സ്‌കില്‍ റിയല്‍റ്റേഴ്‌സില്‍ നിന്ന് രണ്ട് കോടി രൂപ സംഭാവന ലഭിച്ചുവെന്ന് തെരഞ്ഞെടുപ്പ് കമ്മീഷന് നല്‍കിയ കണക്കില്‍ ബി.ജെ.പി വ്യക്തമാക്കിയിട്ടുണ്ട്.</p>
      <p>ആര്‍.കെ.ഡബ്ല്യു ഡെവലപ്പേഴ്‌സിന്റെ ഡയറക്ടറായ പ്ലാസിഡ് ജേക്കബ് നരോണ്‍ഹ, ദര്‍ശന്‍ ഡെവലപ്പര്‍സ് പ്രൈവറ്റ് ലിമിറ്റഡ് എന്ന കമ്പനിയുടെ ഡയറക്ടര്‍ കൂടിയാണ്. 2016-17 വര്‍ഷത്തില്‍ 7.5 കോടി രൂപയാണ് ഇവര്‍ ബി.ജെ.പിക്ക് സംഭാവനയായി നല്‍കിയത്. ഇതും തെരഞ്ഞെടുപ്പ് കമ്മീഷന് മുന്നില്‍ വെച്ച ഫയലില്‍ പാര്‍ട്ടി സൂചിപ്പിച്ചിട്ടുണ്ട്.</p>
      <p>ആര്‍.കെ.ഡബ്ല്യു ഡെവലപ്പേഴ്‌സ് മിര്‍ച്ചിയുടെ സ്വത്തുക്കള്‍ വില്‍ക്കാന്‍ സൗകര്യമൊരുക്കിയെന്നും ബിന്ദ്ര 30 കോടി രൂപ കമ്മീഷന്‍ പറ്റിയെന്നും എന്‍ഫോഴ്‌സമെന്റ് ഡയരക്ട്രേറ്റ് ആരോപിക്കുന്നു.</p>
      <p>ആര്‍.കെ.ഡബ്ല്യു ഡവലപ്പേഴ്‌സുമായി ഇടപാടു നടത്തിയതിന്റെ പേരില്‍ നടി ശില്‍പ ഷെട്ടിയുടെ ഭര്‍ത്താവ് രാജ് കുന്ദ്രയെയും ഇ.ഡി ചോദ്യം ചെയ്തിരുന്നു. ആര്‍.കെ.ഡബ്ല്യു ഡവലപ്പേഴ്‌സുമായി ഇടപാടുകള്‍ നടത്തിയ എസന്‍ഷ്യല്‍ ഹോസ്പിറ്റാലിറ്റി എന്ന സ്ഥാപനത്തിന്റെ ഡയറക്ടറായിരുന്നു ഷെട്ടി.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>കഴിഞ്ഞ മാസം മഹാരാഷ്ട്ര നിയമസഭാ തെരഞ്ഞെടുപ്പ് നടക്കുമ്പോള്‍ ഇഖ്ബാല്‍ മിര്‍ച്ചി കേസ് വിവാദ വിഷയമായിരുന്നു.</p>
      <p>മിര്‍ച്ചി, മില്ലേനിയം ഡവലപ്പേഴ്‌സ് (നാഷണലിസ്റ്റ് കോണ്‍ഗ്രസ് പാര്‍ട്ടി നേതാവ് പ്രഫുല്‍ പട്ടേലിന്റെ ഉടമസ്ഥതയിലുള്ള സ്ഥാപനം), സണ്‍ബ്ലിങ്ക് എന്നിവ തമ്മിലുള്ള സ്വത്ത് ഇടപാടുകള്‍ സംബന്ധിച്ചായിരുന്നു എന്‍ഫോഴ്‌സമെന്റ് ഡയരക്ട്രേറ്റിന്റെ അന്വേഷണം.</p>
      <p>മഹാരാഷ്ട്ര തെരഞ്ഞെടുപ്പിന് തൊട്ടുമുന്‍പായിരുന്നു ഇ.ഡി അന്വേഷണം ആരംഭിച്ചത്. എന്‍ഫോഴ്‌സമെന്റ് ഡയരക്ട്രേറ്റ് പട്ടേലിനെ ചോദ്യം ചെയ്യുകയും ബിന്ദ്രയടക്കം രണ്ട് പേരെ അറസ്റ്റ് ചെയ്യുകയും ചെയ്തിരുന്നു. എന്നാല്‍ താന്‍ തെറ്റൊന്നും ചെയ്തിട്ടില്ലെന്നായിരുന്നു പട്ടേല്‍ മൊഴി നല്‍കിയത്.</p>
      <p>മിര്‍ച്ചിയുടെ സ്വത്തുക്കള്‍ സണ്‍ബ്ലിങ്ക് റിയല്‍ എസ്റ്റേറ്റ് പ്രൈവറ്റ് ലിമിറ്റഡിനും മില്ലേനിയം ഡെവലപ്പര്‍സ് പ്രൈവറ്റ് ലിമിറ്റഡിനും വിറ്റതുമായി ബന്ധപ്പെട്ട് മിര്‍ച്ചിയുടെ ഭാര്യാ സഹോദരനായ മുക്താര്‍ മേമനെയും ഇ.ഡി ചോദ്യം ചെയ്തിരുന്നു.</p>
      <p>സണ്‍ബ്ലിങ്കിന് 2,186 കോടി രൂപ വായ്പ നല്‍കിയതുമായി ബന്ധപ്പെട്ട് കഴിഞ്ഞ മാസം ഡി.എച്ച്.എഫ്.എല്‍ സ്ഥാപനങ്ങളില്‍ ഇ.ഡി റെയ്ഡ് നടത്തിയിരുന്നു. പിന്നീട് ഇതിന്റെ അന്വേഷണം ദുബായിലേക്ക് വ്യാപിപ്പിച്ചു.</p>
      <p>സണ്‍ബ്ലിങ്കിന് വേണ്ടി മിര്‍ച്ചിയുമായി സ്വത്ത് ഇടപാടുകള്‍ നടത്തിയിരുന്നെന്ന് ബിന്ദ്ര സമ്മതിച്ചതായി പേര് വെളിപ്പെടുത്താത്ത ഉദ്യോഗസ്ഥനും പറഞ്ഞിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/JTERZRrOduc" width="500" height="281" data-service="Youtube" scrolling="no"/>
      </figure>
    </article>
  </body>
</html>