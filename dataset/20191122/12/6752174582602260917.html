<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-migracio-marad-europa-legfontosabb-kerdese/"/>
    <meta property="og:site_name" content="lokál"/>
    <meta property="article:published_time" content="2019-11-22T12:16:42+00:00"/>
    <meta property="og:title" content="A migráció marad Európa legfontosabb kérdése"/>
    <meta property="og:description" content="Az Országgyűlés külügyi bizottságának elnöke szerint a következdő években a migráció &quot;problémája&quot; marad a legfontosabb kérdés Európában."/>
  </head>
  <body>
    <article>
      <h1>A migráció marad Európa legfontosabb kérdése</h1>
      <address><time datetime="2019-11-22T12:16:42+00:00">22 Nov 2019, 12:16</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/07/K_EPA20190706024-1280x853.jpg"/>
      </figure>
      <p>
        <b>Az Országgyűlés külügyi bizottságának elnöke szerint a következdő években a migráció “problémája” marad a legfontosabb kérdés Európában.</b>
      </p>
      <p>Németh Zsolt erről a Századvég Alapítvány által szervezett Téves értelmezés, hibás értékelés, morális meghátrálás – Az EU behódolása a tömeges migrációnak és iszlamizációnak című pénteki konferencia nyitóelőadásán beszélt Budapesten. Az elmúlt évek európai migrációs fejleményeiről a fideszes politikus úgy fogalmazott: “látnunk kell, hogy a probléma marad”, és a következő évek legfontosabb kérdése lesz Európában.</p>
      <p>Várhelyi Olivérről, az Európai Bizottság szomszédság- és bővítéspolitikáért felelős tagjelöltjéről úgy vélekedett: Európa jól jár azzal, ha magyar bővítési biztosa lesz. A szomszédságpolitikával is foglalkozó bővítési biztosnak egyúttal várhatóan a tömeges migráció és az iszlamizáció, valamint e két jelenség “közös területével” is foglalkoznia kell majd – jelezte a kormánypárti politikus.</p>
      <p>Álláspontja szerint Magyarország jó pozícióból foglalkozhat ezekkel a kérdésekkel, ugyanis a bővítésben érdekelt országokkal jó kapcsolatokat ápol, a déli nyitásnak köszönhetően pedig nagyon szoros kapcsolatokat épített ki iszlám országokkal, amelyek közül Törökországot emelte ki.</p>
      <p>A tanácskozás témája kapcsán Németh Zsolt a többi közt kifejtette, hogy “a muszlim vallási trendek” fenyegetést jelentenek a hagyományos társadalmakra, az emberi jogokra és a nők jogaira. A zsidó közösségek számára pedig “halálos fenyegetést jelentenek” – fűzte hozzá.</p>
      <p>A zsidóság számára Budapest ezzel szemben a béke szigete – hangoztatta arra is kitérve, hogy a franciaországi zsidó közösség létszáma “radikálisan és rendkívül gyorsan csökken” az ellenük elkövetett brutális támadások miatt.</p>
      <p>A migráció kihívásairól Németh Zsolt úgy vélekedett, hogy “a haszontalan aktivizmus” helyett valódi megoldásokat kell találni azokra.</p>
      <p>A Századvég tájékoztatása szerint a magyar és nemzetközi szakértők részvételével szervezett konferencia célja, hogy rávilágítson azokra az okokra, amelyek Európa egyes országaiban gátolják a tömeges iszlám hátterű bevándorlás által gerjesztett problémák megértését és kezelését.</p>
      <p>Az európai városi, szociális, kulturális és oktatási környezet egyes részei párhuzamos társadalmakká alakultak – állapítja meg írásos tájékoztatójuk, amely szerint ezek táplálják és ösztönzik a nem muszlimokkal szembeni ellenséges és gyűlöletkeltő magatartást, miközben elősegítik az európai nemzeti kultúráktól és társadalmaktól történő “felsőbbrendű elhatárolódást”.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-varhelyi-fel-kell-gyorsitani-a-nyugat-balkani-orszagok-unios-csatlakozasi-folyamatait/">Várhelyi: Fel kell gyorsítani a nyugat-balkáni országok uniós csatlakozási folyamatait</a>
        </li>
        <li>
          <a href="https://www.lokal.hu/2019-11-magyarorszag-a-bevandorlas-kerdeseben-nem-fog-engedni/">Magyarország a bevándorlás kérdésében nem fog engedni!</a>
        </li>
        <li>
          <a href="https://www.lokal.hu/2019-11-embercsempesz-bandara-csaptak-le-olaszorszagban/">Embercsempész bandára csaptak le Olaszországban</a>
        </li>
        <li>
          <a href="https://www.lokal.hu/2019-11-ismet-no-a-migransok-szama-a-szerb-magyar-hatar-kozeleben/">Nő a migránsok száma a szerb-magyar határ közelében</a>
        </li>
        <li>
          <a href="https://www.lokal.hu/2019-11-eu-tisztujitas-bar-mindent-megprobaltak-a-magyar-ellenzek-beavatkozasa-szanalmasan-megbukott/">EU-tisztújítás: A magyar ellenzék beavatkozása szánalmasan megbukott</a>
        </li>
      </ul>
    </article>
  </body>
</html>