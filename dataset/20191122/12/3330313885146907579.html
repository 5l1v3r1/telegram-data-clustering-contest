<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904723/oranje-o17-bondscoach-wijst-drie-uitblinkers-aan-vergelijkingen-met-frenkie-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-22T12:58:00+00:00"/>
    <meta property="og:title" content="'Hij is de meest complete keeper in Nederland, kan Cillessen opvolgen bij Oranje'"/>
    <meta property="og:description" content="Sontje Hansen, Youri Regeer en Calvin Raatsie hebben op het WK de beste indruk gemaakt bij Oranje O17. Dat stelt bondscoach Peter van der Veen in gesprek met Voetbal International. Oranje verloor in de halve finale van Mexico en ging in de strijd om het brons onderuit tegen Frankrijk. Toch is Van der Veen trots. &quot;Ik vind dat Sontje Hansen, Youri Regeer, en Calvin Raatsie zich het meest hebben laten zien dit WK&quot;, zegt Van der Veen tegen VI."/>
  </head>
  <body>
    <article>
      <h1>'Hij is de meest complete keeper in Nederland, kan Cillessen opvolgen bij Oranje'</h1>
      <address>
        <time datetime="2019-11-22T12:58:00+00:00">22 Nov 2019, 12:58</time>
      </address>
      <p>
        <b>Sontje Hansen, Youri Regeer en Calvin Raatsie hebben op het WK de beste indruk gemaakt bij Oranje O17. Dat stelt bondscoach Peter van der Veen in gesprek met Voetbal International.</b>
      </p>
      <p>Oranje verloor in de halve finale van Mexico en ging in de strijd om het brons onderuit tegen Frankrijk. Toch is Van der Veen trots. "Ik vind dat Sontje Hansen, Youri Regeer, en Calvin Raatsie zich het meest hebben laten zien dit WK", zegt Van der Veen <a href="https://www.vi.nl/nieuws/de-drie-uitblinkers-van-oranje-onder-17-zij-hebben-zich-het-meest-laten-zien">tegen VI</a>.</p>
      <p>Hansen werd met zes goals - en drie assists - topscorer van het toernooi. "Ik wil niet zeggen dat Sontje ons heeft gered, het was een teamprestatie, maar het was wel geweldig om te zien hoe hij in een flow kwam. Hij ging heel knap om met zijn wisselbeurt, heeft in de spiegel gekeken en gezegd: nu ga ik opstaan. Dat is precies wat hij heeft gedaan."</p>
      <p>Ook Regeer maakte indruk. De middenvelder, die op het WK werd bekeken door scouts van Juventus en Real Madrid, werd zelfs al vergeleken met Frenkie de Jong. "Youri is wel een wat ander type, maar natuurlijk zie je vergelijkingen. Youri is nog niet zover als Frenkie, maar dat hij op deze leeftijd al zo belangrijk is voor zijn team is wel heel bijzonder."</p>
      <p>Van der Veen geeft tot slot doelman Raatsie een groot compliment. "Hij heeft eigenlijk het hele toernooi gewoon geweldig gekeept." Keeperstrainer Sander Westerveld is het daarmee eens: "Hij is de meest complete keeper in Nederland en kan op termijn zeker de opvolger van Jasper Cillessen worden bij het Nederlands elftal."</p>
    </article>
  </body>
</html>