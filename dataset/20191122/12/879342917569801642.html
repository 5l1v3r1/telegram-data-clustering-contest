<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/novyna/polityka/nabu-rozsliduye-prodazh-arma-zemli-odeshhyni"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T12:40:01+00:00"/>
    <meta property="og:title" content="НАБУ розслідує продаж АРМА землі на Одещині"/>
    <meta property="og:description" content="Суд за клопотанням Національного бюро заарештував земельну ділянку в Одеській області, яку продало Нацагентство."/>
  </head>
  <body>
    <article>
      <h1>НАБУ розслідує продаж АРМА землі на Одещині</h1>
      <address>
        <time datetime="2019-11-22T12:40:01+00:00">22 Nov 2019, 12:40</time>
      </address>
      <p>
        <b>Національне антикорупційне бюро розслідує продаж Національним агентством з розшуку та менеджменту активів земельних ділянок в Одеській області за заниженою ціною.</b>
      </p>
      <p>Про це «Слово і Діло» повідомило джерело в правоохоронних органах.</p>
      <p>Як відомо, 3 липня АРМА продало три земельні ділянки загальними площами 11,95; 1,29 і 13,66 га в селі Лиманка Овідіопольського району Одеської області на житлових масивах «Ульянівка» та «Радужний». Всі ці ділянки придбало ТОВ «Пелучо» за 8,7 млн грн. На думку слідства, ця вартість є заниженою.</p>
      <p>Аналогічну <a href="http://reyestr.court.gov.ua/Review/84026463">справу</a> розслідує й Державне бюро розслідувань.</p>
      <p>За даними видання <a href="http://nashigroshi.org/2019/08/16/dbr-zaynialos-tym-iak-arma-prodala-27-hektariv-cherez-setam-za-zanyzhenoiu-u-15-raziv-tsinoiu/">«Наші гроші»</a>, ці три ділянки – земля, яку втратила французька група Auchan Retail International, на ній французькі інвестори планували побудувати ритейл-парк Les Vignes. Ділянки Auchan Retail International придбали в 2013 році, ставши власниками компаній ТОВ «АБС ТЕХНОЛОДЖИ» та ТОВ «С.П.Т.», в статутних капіталах яких ділянки й були. Утім, 2016-го в слідчому відділі управління прокуратури Одеської області відкрили кримінальне провадження щодо незаконного виведення цих ділянок 2011 року у приватну власність із власності Державного підприємства «Дослідне господарство «Таїровське» Національної академії аграрних наук. У березні 2019-го землю в межах цього провадження арештували, у квітні – передали в управління АРМА, а у липні 2019-го вже продали на СЕТАМ.</p>
      <p>Нагадаємо, <a href="https://www.slovoidilo.ua/2019/11/07/novyna/polityka/nabu-rozsliduye-peredachu-zemel-vijskovoho-aerodromu-odesi">НАБУ розслідує передачу земель військового аеродрому в Одесі</a>. Також <a href="https://www.slovoidilo.ua/2019/10/16/novyna/finansy/nabu-rozsliduye-obstavyny-likvidacziyi-zlatobanku">детективи розслідують обставини ліквідації «Златобанку»</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/novyna/polityka/nabu-rozsliduye-mozhlyvu-brexnyu-deklaracziyi-deputata-kyyivskoyi-miskrady"/>
        <a href="https://www.slovoidilo.ua/2019/11/15/novyna/finansy/nabu-rozsliduye-nove-vyrobnycztvo-po-truxanovomu"/>
        <a href="https://www.slovoidilo.ua/2019/10/30/novyna/polityka/nabu-rozsliduye-shhe-odyn-epizod-roztraty-koshtiv-lbtz"/>
      </related>
    </article>
  </body>
</html>