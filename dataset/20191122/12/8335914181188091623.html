<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/tehnologii/avtomobili/tova-veche-e-teslata-na-tesla-6102430"/>
    <meta property="og:site_name" content="Vesti"/>
    <meta property="article:published_time" content="2019-11-22T12:23:00+00:00"/>
    <meta property="og:title" content="Tesla Cybertruck: като направен в час по трудово обучение"/>
    <meta property="og:description" content="Да, има огромен пробег и ненормално ускорение, но е издялан от дърводелец, при това много лош."/>
  </head>
  <body>
    <article>
      <h1>Tesla Cybertruck: като направен в час по трудово обучение</h1>
      <h2>Да, има огромен пробег и ненормално ускорение, но е издялан от дърводелец, при това много лош.</h2>
      <address><time datetime="2019-11-22T12:23:00+00:00">22 Nov 2019, 12:23</time> by <a rel="author">Пламен Георгиев</a></address>
      <p>Това вече идва в повече. Премиерата на Cybertruck се състоя снощи, а цялото събитие бе съпроводено от част от холивудската история на фантастиката. Там бяха превозните средства от „Блейд рънър” и „Завръщане н бъдещето”, за да оправдаят този външен облик на това… превозно средство.</p>
      <p>На практика очаквахме, че това ще е пикап, но той няма нищо общо с познатите ни форми на пикапа. Възможно е феновете на Tesla да ме порицаят (меко казано), но по-грозно творение по темата не съм виждал. Това със сигурност е теслата на Tesla, при това издялкана от възможно най-лошия дърводелец. Преди години в училище имаше предмет „Час по трудово обучение”. Е, нереализираните майстори бяха учители по този предмет. Може някой от тях да е в основата на това.</p>
      <p>Вероятно на някой ще се стори интересен фактът, че купето е изработено от материали, използвани за Space X. То издържа за обстрел с 9-милиметрови куршуми, стъклата – Tesla Armor Glass – също са бронирани (но се счупиха по време на представянето). Здравината на тази конструкция бе демонстрирана с удари с чук на живо по вратата на возилото.</p>
      <figure>
        <img src="https://m.netinfo.bg/media/images/40992/40992620/655-402-tesla-cybertruck.jpg"/>
        <figcaption>
          <cite>Източник: Tesla</cite>
        </figcaption>
      </figure>
      <p>Интериорът е изпълнен в 3+3 конфигурация. Дължината на Cybertruck е 5885 мм, широчината 1905 мм, а височината 2027 мм. Товарният леген е с обем 2,8 куб. м. Той може да се трансформира дори в палатка. Пикапът може да тегли прикачен товар от 3,4 до 6,4 тона.</p>
      <figure>
        <img src="https://m5.netinfo.bg/media/images/40992/40992617/655-402-tesla-cybertruck.jpg"/>
        <figcaption>
          <cite>Източник: Tesla</cite>
        </figcaption>
      </figure>
      <p>Статистиката? Не съм имал съмнения, че тя ще е впечатляваща. Още повече, че това подобие на подвижен ковчег взима спринта от 0 до 96 км/ч за 2,9 секунди, а четвърт миля за 10,8 секунди. Три ще са версиите на Cybertruck, като най-ефикасната ще предлага пробег от 800 км, докато базовият модел ще е с пробег около 400 км. Моделът ще се предлага с един, два или три мотора</p>
      <p>Що касае офроуд качествата, то това творение ще може да върви извън пътя, тъй като е с просвет над 40 см, а ъглите на заход и отход са съответно 35и 28 градуса.</p>
      <figure>
        <img src="https://m3.netinfo.bg/media/images/40992/40992618/655-402-tesla-cybertruck.jpg"/>
        <figcaption>
          <cite>Източник: Tesla</cite>
        </figcaption>
      </figure>
      <p>Базовата цена на Cybertruck ще започва от $39 900 за версията с един мотор и задно предаване. Топ версията с три мотора ще струва $69 900. Доставките на базовия модел ще започнат в края на 2021 г. Сега остава да видим какви ще са финансовите резултати на Tesla, защото Мъск има опита да маскира лоши тримесечия с подобни гръмки новини.</p>
      <p>
        <b>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</b>
      </p>
      <p>
        <b>За още любопитно съдържание последвайте страницата ни в <u><a href="https://www.instagram.com/vesti.bg_/">Instagram</a></u>.</b>
      </p>
      <p>
        <a href="https://www.vesti.bg/tehnologii/avtomobili/kolosalno-raztochitelstvo-za-naj-bogatite-6102386">
          <b>Грета Тунберг няма да одобри този Mercedes-Maybach GLS 600</b>
        </a>
      </p>
      <p>
        <a href="https://www.vesti.bg/tehnologii/avtomobili/hyundai-zalaga-na-vodorod-i-tok-za-35-mlrd.-evro-6102381">
          <b>Стратегията за успех на Hyundai: водород и ток за 35 млрд. евро</b>
        </a>
      </p>
      <p>
        <a href="https://www.vesti.bg/tehnologii/avtomobili/ofanzivata-na-audi-prodylzhava-s-e-tron-sportback-6102337">
          <b>Електрическата офанзива на Audi продължава с e-tron Sportback</b>
        </a>
      </p>
    </article>
  </body>
</html>