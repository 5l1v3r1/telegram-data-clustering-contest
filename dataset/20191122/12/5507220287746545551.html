<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188042/"/>
    <meta property="og:site_name" content="Janam TV"/>
    <meta property="article:published_time" content="2019-11-22T12:58:51+00:00"/>
    <meta property="og:title" content="വിദ്യാര്‍ത്ഥികള്‍ക്ക് ഉച്ചഭക്ഷണം കഴിക്കാന്‍ ഡൈനിംഗ് ഹാളുകള്‍ ഒരുങ്ങുന്നു"/>
    <meta property="og:description" content="എടപ്പാള്‍: വിദ്യാലയങ്ങളില്‍ കുട്ടികള്‍ക്ക് ഉച്ചഭക്ഷണം നല്‍കാന്‍ ഡൈനിംഗ് ഹാളുകള്‍ വരുന്നു. ക്ലാസ് മുറികളിലും മരത്തണലിലും ഇരുന്ന് ഭക്ഷണം കഴിക്കേണ്ടി വരുന്ന"/>
  </head>
  <body>
    <article>
      <h1>വിദ്യാര്‍ത്ഥികള്‍ക്ക് ഉച്ചഭക്ഷണം കഴിക്കാന്‍ ഡൈനിംഗ് ഹാളുകള്‍ ഒരുങ്ങുന്നു</h1>
      <address><time datetime="2019-11-22T12:58:51+00:00">22 Nov 2019, 12:58</time> by <a rel="author">Janam TV Web Desk</a></address>
      <p>എടപ്പാള്‍: വിദ്യാലയങ്ങളില്‍ കുട്ടികള്‍ക്ക് ഉച്ചഭക്ഷണം നല്‍കാന്‍ ഡൈനിംഗ് ഹാളുകള്‍ വരുന്നു. ക്ലാസ് മുറികളിലും മരത്തണലിലും ഇരുന്ന് ഭക്ഷണം കഴിക്കേണ്ടി വരുന്ന അവസ്ഥയ്ക്കാണ് ഇതോടെ വിരാമമാകുന്നത്. ഉച്ചഭക്ഷണ പദ്ധതിയിലുള്‍പ്പെട്ട സര്‍ക്കാര്‍, എയ്ഡഡ് വിദ്യാലയങ്ങളില്‍ ഡൈനിംഗ് ഹാള്‍ നിര്‍മ്മിക്കാനാണ് തീരുമാനം.</p>
      <p>എം.പി മാരുടെ പ്രാദേശിക ഫണ്ടില്‍ നിന്നും പദ്ധതിയ്ക്ക് പണം കണ്ടെത്താനും സര്‍ക്കാര്‍ അനുമതി നല്‍കി. കെ.ഇ.ആര്‍ നിബന്ധനകള്‍ പാലിച്ചും പ്രവേശന കവാടം ഭിന്നശേഷി സൗഹൃദമായതുമായ ഡൈനിംഗ് ഹാളുകളാണ് നിര്‍മ്മിക്കേണ്ടത്. കെട്ടിടത്തിന് രണ്ട് വാതിലുകളും ബലമേറിയ അടിത്തറയും ചുമരുകളും ആവശ്യത്തിന് ജനാലയും വേണം. കെട്ടിടത്തിന്റെ മുകള്‍ഭാഗം കോണ്‍ക്രീറ്റ് ചെയ്തതോ ജി ഐ ഷീറ്റു കൊണ്ടോ പി വി സി ഷീറ്റു കൊണ്ടോ നിര്‍മ്മിച്ചതോ ആയിരിക്കണം. തറയില്‍ സിറാമിക് അല്ലെങ്കില്‍ വെട്രിഫൈഡ് ടൈലുകളും പാകിയിരിക്കണം.</p>
      <p>കോണ്‍ക്രീറ്റ് ചെയ്യാത്തവയ്ക്ക് ഗുണമേന്മയുള്ള സീലിംഗ് നിര്‍മ്മിക്കണം. ഡൈനിംഗ് ഹാളുകളില്‍ ആവശ്യത്തിന് ഫാനുകളും 20 കുട്ടികള്‍ക്ക് ഒന്ന് എന്ന നിലയില്‍ കൈ കഴുകാനുള്ള വാഷ് ബേസിനുകളും വേണമെന്നും നിര്‍ദ്ദേശമുണ്ട്. അഞ്ഞൂറിലധികം കുട്ടികളുണ്ടെങ്കില്‍ 350 ച.മീറ്റര്‍ വിസ്തൃതി ഉണ്ടായിരിക്കണം.</p>
      <p>200 മുതല്‍ 500 കുട്ടികള്‍ വരെയുണ്ടെങ്കില്‍ 300 ച.മീറ്റര്‍ വിസ്തൃതി വേണം. 150 മുതല്‍ 200 കുട്ടികളുണ്ടെങ്കില്‍ 140 ച.മീറ്റര്‍, 100 മുതല്‍ 150 വരെയെങ്കില്‍ 100 ച.മീറ്റര്‍, 50 മുതല്‍ 100 കുട്ടികളാണെങ്കില്‍ 78 ച.മീറ്റര്‍, 50 ല്‍ താഴെയാണെങ്കില്‍ 42 ച.മീറ്റര്‍ എന്നിവയാണ് ഡൈനിംഗ് ഹാളിന് നിശ്ചയിച്ചിട്ടുള്ള അളവുകള്‍. ഡൈനിംഗ് ഹാള്‍ നിര്‍മ്മിക്കുന്നതിനായി ഈ അളവുകള്‍ പാലിച്ചുള്ള അപേക്ഷകള്‍ 25 നകം ഉപജില്ലാ വിദ്യാഭ്യാസ ഓഫീസര്‍ വഴി ജില്ലാ കളക്ടര്‍ക്ക് നല്‍കണം.</p>
    </article>
  </body>
</html>