<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-jayant-patil-said-ncp-congress-fully-support-the-idea-of-forming-a-government-with-shiv-sena-2862941.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T12:51:09+00:00"/>
    <meta property="og:title" content="जयंत पाटिल बोले- शिवसेना का साथ सरकार बनाने के विचार को राकांपा-कांग्रेस का पूर्ण समर्थन"/>
    <meta property="og:description" content="राकांपा नेता जयंत पाटिल ने शुक्रवार को कहा कि उनकी पार्टी के पूर्व सहयोगी दलों और कांग्रेस ने शिवसेना के साथ सरकार बनाकर भाजपा को राज्य की सत्ता से हटाने के विचार का समर्थन किया है। कांग्रेस के..."/>
  </head>
  <body>
    <article>
      <h1>जयंत पाटिल बोले- शिवसेना का साथ सरकार बनाने के विचार को राकांपा-कांग्रेस का पूर्ण समर्थन</h1>
      <address><time datetime="2019-11-22T12:51:09+00:00">22 Nov 2019, 12:51</time> by <a rel="author">एजेंसी , नई दिल्ली</a></address>
      <p>राकांपा नेता जयंत पाटिल ने शुक्रवार को कहा कि उनकी पार्टी के पूर्व सहयोगी दलों और कांग्रेस ने शिवसेना के साथ सरकार बनाकर भाजपा को राज्य की सत्ता से हटाने के विचार का समर्थन किया है। कांग्रेस के वरिष्ठ नेता पृथ्वीराज चव्हाण के साथ एक बैठक के बाद पाटिल ने संवाददाताओं से कहा,''हमारे पूर्व-चुनाव सहयोगियों ने भाजपा को सत्ता से दूर रखने के लिए महाराष्ट्र में सरकार बनाने के विचार का समर्थन किया है।</p>
      <p>शिवसेना, राकांपा और कांग्रेस महाराष्ट्र में सरकार बनाने के प्रयास में हैं। गौरतलब है कि 12 नवंबर से महाराष्ट्र राष्ट्रपति शासन के अधीन है। कांग्रेस और राकांपा के चुनाव पूर्व सहयोगियों में शेतकरी कामगार पक्ष, समाजवादी पार्टी और स्वाभिमानी पक्ष शामिल हैं।</p>
      <p>शिवसेना द्वारा भाजपा से अपने तीन दशक लंबे राजनीतिक संबंध खत्म करने के बाद राज्य में राजनीतिक संकट खड़ा हो गया था। महाराष्ट्र विधानसभा चुनाव में भाजपा और शिवसेना ने गठबंधन से चुनाव लड़ा था। 288 सदस्यीय विधानसभा में भाजपा और शिवसेना ने क्रमशः 105 और 56 सीटें जीतकर बहुमत हासिल किया था। राकांपा और कांग्रेस ने क्रमशः 54 और 44 सीटें जीतीं।</p>
    </article>
  </body>
</html>