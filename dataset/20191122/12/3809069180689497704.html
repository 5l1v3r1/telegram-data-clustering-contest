<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/basket-league/article/1417391/kalogiannidis-o-ionikos-kai-o-tsitsipas"/>
    <meta property="og:site_name" content="gazzetta.gr"/>
    <meta property="article:published_time" content="2019-11-22T12:52:00+00:00"/>
    <meta property="og:title" content="Καλογιαννίδης: «Ο Ιωνικός και ο... Τσιτσιπάς»!"/>
    <meta property="og:description" content="Ο Φίλιππος Καλογιαννίδης μίλησε για την αναμέτρηση με τον Ιωνικό Νικαίας (23/11, 15:45), ενώ στάθηκε και στο κατόρθωμα του πρωταθλητή, Στέφανου Τσιτσιπά."/>
  </head>
  <body>
    <article>
      <h1>Καλογιαννίδης: «Ο Ιωνικός και ο... Τσιτσιπάς»!</h1>
      <h2>Ο Φίλιππος Καλογιαννίδης μίλησε για την αναμέτρηση με τον Ιωνικό Νικαίας (23/11, 15:45), ενώ στάθηκε και στο κατόρθωμα του πρωταθλητή, Στέφανου Τσιτσιπά.</h2>
      <address><time datetime="2019-11-22T12:52:00+00:00">22 Nov 2019, 12:52</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>
        <u>
          <b>Αναλυτικά όσα έγραψε στο blog του στον ΕΣΑΚΕ:</b>
        </u>
      </p>
      <p>«<i>Καλησπέρα φίλοι μου,</i></p>
      <p>
        <i>Την προηγούμενη εβδομάδα κάναμε μια ακόμη κακή ήττα μέσα στην έδρα μας, σ' ένα παιχνίδι που επιθετικά (αν εξαιρέσουμε το κομμάτι των βολών) ήμασταν πάρα πολύ αποτελεσματικοί, αλλά δεν γίνεται να δέχεσαι 83 πόντους πίσω στην άμυνα και μέσα στην έδρα σου ειδικά.</i>
      </p>
      <p>
        <i>Από 'κει και πέρα το παιχνίδι αυτό ανήκει στο παρελθόν πλέον και δεν πρέπει να μας επηρεάζει ψυχολογικά για τη συνέχεια! Έχουμε δει πως το πρωτάθλημα φέτος από την 4η-5η θέση και κάτω είναι πολύ αμφίρροπο. Σίγουρα θα έρθουν και οι κακές ήττες-μέρες, αλλά αυτό δεν πρέπει να γίνεται συχνά και το να χάνουμε στην έδρα μας, να μην μας γίνει συνήθεια!</i>
      </p>
      <p>
        <i>Θα ήθελα να ευχαριστήσω γι’ άλλη μια φορά τον κόσμο μας, που ήρθε στο γήπεδο, ήταν θερμός και μας στήριξε καθ' όλη τη διάρκεια του παιχνιδιού! Τον θέλουμε πάντα δίπλα μας!</i>
      </p>
      <p>
        <i>Τώρα έχουμε μπροστά μας έναν αντίπαλο που έχει πολλούς έμπειρους παίκτες στο ρόστερ του! Ο Ιωνικός είναι μια διαφορετική ομάδα σε σχέση μ' αυτή που αντιμετωπίσαμε στο Κύπελλο μετά την αλλαγή του προπονητή και έχει δείξει ότι είναι σε καλή φόρμα και έχει βρει έναν πολύ καλό ρυθμό.</i>
      </p>
      <p>
        <i>Είναι μια ομάδα με πολλές επιθετικές λύσεις και γνωρίζουν πολύ καλά το παιχνίδι! Για να έχουμε ελπίδες πρέπει να κρατήσουμε σε χαμηλό σκορ τον αντίπαλο, να είμαστε προσηλωμένοι κυρίως στο αμυντικό κομμάτι και να ακολουθήσουμε πιστά την τακτική του προπονητή μας! Σε τέτοιου είδους παιχνίδια πρέπει να παίζεις έξυπνα και με μυαλό για να καταφέρεις να φύγεις μ' ένα θετικό αποτέλεσμα.</i>
      </p>
      <p>
        <i>Τέλος, για να ξεφύγουμε και λίγο από το χώρο του μπάσκετ, αλλά όχι του αθλητισμού, οφείλουμε να δώσουμε πολλά συγχαρητήρια στον Στέφανο Τσιτσιπά που με την κατάκτηση του Nitto ATP τουρνουά στο Λονδίνο, μας έκανε γι’ άλλη μια φορά υπερήφανους σαν χώρα και του ευχόμαστε πολλές ακόμα επιτυχίες στην μακρινή του καριέρα!</i>
      </p>
      <p>
        <i>Τα λέμε την επόμενη φορά!</i>
      </p>
      <p><i>Φίλιππος</i>».</p>
    </article>
  </body>
</html>