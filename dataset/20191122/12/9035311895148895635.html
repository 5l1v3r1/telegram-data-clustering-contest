<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/guney-kore-japonya-ile-askeri-istihbarat-paylas-m-n-ongoren-anlasmay-bitirme-karar-ndan-ca"/>
    <meta property="og:site_name" content="euronews"/>
    <meta property="article:published_time" content="2019-11-22T12:30:36+00:00"/>
    <meta property="og:title" content="G. Kore, Japonya ile istihbarat anlaşmasını sürdürecek"/>
    <meta property="og:description" content="Güney Kore, Japonya ile askeri istihbarat paylaşımını öngören anlaşmayı bitirme kararından cayıyor"/>
  </head>
  <body>
    <article>
      <h1>G. Kore, Japonya ile istihbarat anlaşmasını sürdürecek</h1>
      <address><time datetime="2019-11-22T12:30:36+00:00">22 Nov 2019, 12:30</time> by <a rel="author">Euronews </a></address>
      <p>Güney Kore, Japonya ile askeri istihbarat paylaşımını öngören anlaşmayı bitirmek için verdiği bildirimi askıya aldı.</p>
      <p>Güney Kore Haber Ajansı Yonhap, Güney Kore’den yaptığı ihracata sınırlama getiren Japonya’nın, tavrında değişikliğe gitme mesajı vererek, diyalog çağrısında bulunması üzerine Seul yönetiminin bu yönde bir karar aldığını duyurdu.</p>
      <h3>Japonya karardan memnun</h3>
      <p>Japonya Başbakanı Şinzo Abe, istihbarat anlaşmasını sürdürmekle Güney Kore'nin "stratejik bir seçim" yaptığını söyledi.</p>
      <p>Abe, daha önce de bu anlaşmanın Japonya, Güney Kore ve ABD için önemine vurgu yaptığını bildirdi.</p>
      <h3>ABD rahatladı</h3>
      <p>Japonya'nın, Güney Kore'nin ihracatında önemli yer tutan ekran ve yarı iletkenlerin yapımında kullanılan 3 kimyasal maddenin satışını bireysel izne bağlı hale getirmesi üzerine Seul, Ağustos ayında Japonya ile Ekim 2016'da imzaladığı ve iki ülkenin gizli askeri istihbarat bilgilerini birbirleriyle ve üçüncü taraf olarak ABD ile paylaşmalarına olanak sağlayan anlaşmayı tek taraflı olarak 23 Kasım’da feshedeceğine dair Japonya’ya bildirimde bulunmuştu.</p>
      <p>ABD yönetimi, Güney Kore'nin Japonya ile askeri istihbarat paylaşımını öngören Askeri İstihbaratın Genel Güvenliği Anlaşması'ndan çekilmesine tepki göstererek Seul’den kararını gözden geçirmesini istemişti. ABD için özellikle Güney Kore'nin Kuzey Kore'nin füze ve diğer silahlarıyla ilgili verdiği istihbarat büyük önem taşıyor.</p>
      <p>İki ülke daha önce de birbirlerini, Birlemiş Milletler yaptırımlarına aykırı olarak Kuzey Kore'ye bazı stratejik maddeleri yasa dışı şekilde ulaştırmakla itham etmişti.</p>
      <p>Güney Kore ve Japonya arasında imzalanan ilk askeri anlaşma olan Askeri İstihbaratın Genel Güvenliği Anlaşması'nın, ülkelerden biri tek taraflı olarak çekilmediği sürece her yıl yenilenmesi öngörülüyordu.</p>
      <ul>
        <li>
          <a href="https://tr.euronews.com/2019/07/29/guney-kore-japonya-ya-ucuslar-kisitliyor-bazi-seferler-iptal-ediliyor">Güney Kore, Japonya'ya uçuşları kısıtlıyor; bazı seferler iptal ediliyor</a>
        </li>
        <li>
          <a href="https://tr.euronews.com/2019/04/12/guney-kore-dto-mucadelesini-kazandi-japon-deniz-urunlerine-kisitlama-surecek">Güney Kore DTÖ mücadelesini kazandı: Japon deniz ürünlerine kısıtlama sürecek</a>
        </li>
        <li>
          <a href="https://tr.euronews.com/2015/04/06/japonya-ve-guney-kore-arasinda-tartismali-ada-krizi">Japonya ve Güney Kore arasında tartışmalı ada krizi</a>
        </li>
      </ul>
    </article>
  </body>
</html>