<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/ungsvenskarna-vill-att-sd-omprovar-politik-for-att-na-yngre"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T12:30:38+00:00"/>
    <meta property="og:title" content="Ungsvenskarna vill att SD omprövar politik för att nå yngre"/>
    <meta property="og:description" content="Det var ett antal specifika politiska frågor – som motståndet mot att samkönade ska få adoptera barn och kravet att sänka gränsen för fria abort – som kostade SD unga väljare i riksdagsvalet 2018. Det är slutsatsen i ett internt dokument från ungdomsförbundet som SVT Nyheter tagit del av."/>
  </head>
  <body>
    <article>
      <h1>Ungsvenskarna vill att SD omprövar politik för att nå yngre</h1>
      <address><time datetime="2019-11-22T12:30:38+00:00">22 Nov 2019, 12:30</time> by <a rel="author">Johan Wicklén, Pontus Mattsson</a></address>
      <p>
        <b>Det var ett antal specifika politiska frågor – som motståndet mot att samkönade ska få adoptera barn och kravet att sänka gränsen för fria abort – som kostade SD unga väljare i riksdagsvalet 2018. Det är slutsatsen i ett internt dokument från ungdomsförbundet som SVT Nyheter tagit del av.</b>
      </p>
      <p>SD:s ungdomsförbund Ungsvenskarna har ännu inte offentliggjort sin eftervalsanalys, men man har presenterats den för partiets högsta ledning.</p>
      <p>SVT Nyheter har dock tagit del utav de delar av eftervalsanalysen som rör den politiska inriktningen.</p>
      <h3>”Omöjligt för dem att rösta på oss”</h3>
      <p>Det handlar om fem politiska förslag som Ungsvenskarna anser att partiet bör ”förtydliga, se över eller överge”.</p>
      <p>Flera av frågorna kommer också ett behandlas under partiets landsdagar i helgen.</p>
      <p>– Vi är självklart väldigt nöjda med att de fem frågor som vi upplevde som problematiska efter valet 2018 nu faktiskt tas i beaktande av partistyrelsen och att man kommer med förslag på revidering, säger Tobias Andersson, riksdagsledamot och förbundsordförande för Ungsvenskarna till SVT Nyheter.</p>
      <p>Anledningen är att just de här frågorna, enligt Ungsvenskarna, var sådana som många ungdomar hängde upp sig på.</p>
      <p>”Det spelade därför ingen roll att de uppskattade i princip all vår övriga politik, dessa fåtalet frågor gjorde det omöjligt för dem att rösta på oss”, heter det i eftervalsanalysen.</p>
      <h3>Samkönade och adoption</h3>
      <p>En av frågorna som lyfts fram är det omdebatterade kravet på att sänka gränsen för fri abort från 18 veckor till 12. Här anser ungdomsförbundet att man bör agera mot partiets rådande ställningstagande i frågan.</p>
      <p>Man vill också ge upp motståndet mot att samkönade par ska få adoptera, något som partiet också ser över just nu.</p>
      <p>Även frågan om att slopa möjligheten att ha dubbla medborgarskap och partiets åsikt om ”frivillig inkomstdelning” mellan makar, även känt i debatten som sambeskattning, anses ha stått i vägen för att locka unga väljare.</p>
      <p>Den sista punkt som lyfts fram handlar om EU-frågan, där ungdomsförbundet anser att partiet ger ett splittrat intryck och att detta måste förtydligas.</p>
      <h3>”Svårt att se att det finns stöd”</h3>
      <p>Att partiet nu kan komma att ändra inriktning i flera av frågorna tror Tobias Andersson beror på att flera av partiets förbund och medlemmar delar Ungsvenskarnas analys.</p>
      <p>– Jag upplever att det är en konsekvens av det interna trycket som funnits inom partiet. Jag har svårt att se att det finns ett stöd för de ställningstaganden man har i nuläget och ser fram emot att justera dem i helgen, säger Tobias Andersson.</p>
    </article>
  </body>
</html>