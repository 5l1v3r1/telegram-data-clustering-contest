<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/merkelova-nemecko-musi-v-diplomacii-vyvazovat-hodnoty-a-zajmy-20191122.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T12:53:00+00:00"/>
    <meta property="og:title" content="Merkelová: Německo musí v diplomacii vyvažovat hodnoty a zájmy"/>
    <meta property="og:description" content="Křesťanští demokraté i celé Německo musí ve své zahraniční politice dobře vyvažovat hodnoty a zájmy, je přesvědčena kancléřka Angela Merkelová. Týká se to podle ní i vztahu k zemím jako je Čína a Rusko, s nímž by si přála dobré sousedské vztahy. Merkelová to dnes řekla na sjezdu Křesťanskodemokratické unie (CDU) v Lipsku."/>
  </head>
  <body>
    <article>
      <h1>Merkelová: Německo musí v diplomacii vyvažovat hodnoty a zájmy</h1>
      <address><time datetime="2019-11-22T12:53:00+00:00">22 Nov 2019, 12:53</time> by <a rel="author">ČTK</a></address>
      <p>"Vždy pro nás bylo typické, že jsme dokázali spojovat hodnoty a zájmy. To bychom měli i nadále," řekla dnes zhruba tisícovce delegátů Merkelová, která v čele CDU stála až do loňského prosince, celkem více než 18 let.</p>
      <figure>
        <img src="https://g.denik.cz/1/e6/rakousko-snih-201911180626801_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/rakousko-kalamita-snih-dest-katastrofa-smrt-zaval-pudy-bad-kleinkirchheim.html">Rakousko zasáhly silné přívaly sněhu a deště, sesuvy půdy už mají první oběť Přečíst článek ›</a>
      </aside>
      <p>"Naše hodnoty jsou nezlomné, když myslíme na to, že se zasazujeme za lidská práva na celém světě a třeba i v Číně a Hongkongu v těchto dnech. Ale naše zájmy také hrají roli, když jde o to, že Čína je dnes naším největším obchodním partnerem," poznamenala. To samé podle ní platí také pro Rusko, s nímž by si přes všechny stávající problémy přála dobré sousedství.</p>
      <h3>Jednotná a silná Evropa </h3>
      <p>Šéfka německé vlády zdůraznila, že proto je právě dnes nutná jednotná a silná Evropa. Připomněla také, že se přesně před 14 lety ujala postu kancléřky, a za tu dobu se svět zásadně změnil - multilateralismus, který se Německo snaží důsledně zastávat, je pod tlakem, objevují se nové obchodní spory a najednou je třeba obhajovat svobodný obchod.</p>
      <figure>
        <img src="https://g.denik.cz/1/cf/ponte-morandi-most-janov_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/most-morandi-janov-zhrouceni-katastrofa-pad-provozovatel.html">Tragédie v Janově? Provozovatel mostu o rizicích věděl od roku 2014, míní tisk Přečíst článek ›</a>
      </aside>
      <p>Své straně pětašedesátiletá politička poděkovala za to, že za ní tak dlouho stojí. Sama se dnes od delegátů dočkala potlesku vestoje. Díky přišly také z úst Ursuly von der Leyenové, která se na lipském sjezdu s křesťanskými demokraty loučí, protože od prosince povede novou Evropskou komisi.</p>
    </article>
  </body>
</html>