<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714718-erchetai-allagh-gia-ta-kteo-gia-osoys-den-echoyn-kainoyrio-aytokinhto.html"/>
    <meta property="og:site_name" content="madata.gr"/>
    <meta property="article:published_time" content="2019-11-22T12:32:00+00:00"/>
    <meta property="og:title" content="Έρχεται αλλαγή για τα ΚΤΕΟ για όσους δεν έχουν καινούριο αυτοκίνητο"/>
    <meta property="og:description" content="Ριζικές αλλαγές στους ελέγχους ΚΤΕΟ που περνούν τα παλαιά αυτοκίνητα εξετάζουν τα στελέχη του υπουργείου Υποδομών και Μεταφορών αλλά και του Περιβάλλοντος. Σύμφωνα με πληροφορίες"/>
  </head>
  <body>
    <article>
      <h1>Έρχεται αλλαγή για τα ΚΤΕΟ για όσους δεν έχουν καινούριο αυτοκίνητο</h1>
      <address>
        <time datetime="2019-11-22T12:32:00+00:00">22 Nov 2019, 12:32</time>
      </address>
      <p>Ριζικές αλλαγές στους ελέγχους ΚΤΕΟ που περνούν τα παλαιά αυτοκίνητα εξετάζουν τα στελέχη του υπουργείου Υποδομών και Μεταφορών αλλά και του Περιβάλλοντος. Σύμφωνα με πληροφορίες οι κάτοχοι παλαιότερων αυτοκίνητων θα υποχρεώνονται να περνάνε από ΚΤΕΟ κάθε χρόνο, και όχι κάθε δύο χρόνια που ισχύει μέχρι στιγμής.<br/><br/>Όπως αναφέρει το newsauto.gr, η ακριβής ηλικία των οχημάτων, τα οποία θα περνούν ΚΤΕΟ κάθε χρόνο, δεν έχει ακόμη ξεκαθαρίσει. Οι προτάσεις που έχουν πέσει στο τραπέζι των διαπραγματεύσεων είναι δύο. Η μία αφορά σε οχήματα με ηλικίες πάνω από 10 έτη (δηλαδή οχήματα με 1η Άδεια Κυκλοφορίας πριν το 2010) και η δεύτερη αφορά σε οχήματα με ηλικία άνω των 15 ετών (δηλαδή οχήματα με 1η Άδεια Κυκλοφορίας πριν το 2005).<br/><br/>Οι συγκεκριμένες προτάσεις έχουν πέσει στο τραπέζι των διαπραγματεύσεων μεταξύ των στελεχών από συναρμόδια Υπουργεία που ασχολούνται με το μέλλον της αυτοκίνησης και την ανανέωση του στόλου των οχημάτων ενώ ιδιαίτερη έμφαση θα δοθεί και στον έλεγχο των ΚΤΕΟ ώστε να περνούν πραγματικά τα οχήματα που πρέπει ενώ όσα είναι επικίνδυνα να κόβονται!<br/><br/><br/>Η έλευση από τα ΚΤΕΟ κάθε χρόνο για τα οχήματα με ηλικίες 10 ή 15 ετών θα αποτελέσει και μάλλον το πρώτο αντικίνητρο για τους κατόχους των παλαιών, ρυπογόνων και επικίνδυνων αυτοκινήτων ώστε να αποκτήσουν κάποιο νεότερο.<br/><br/><b>Κωνσταντίνος Βήκας: «Στα περισσότερα ευρωπαϊκά κράτη ο τεχνικός έλεγχος πυκνώνει»</b><br/><br/>Σε ερώτησή μας σχετικά με το θέμα της έλευσης από ΚΤΕΟ κάθε χρόνο για τα παλαιά αυτοκίνητα ο πρόεδρος του Πανελλήνιου Συνδέσμου Ιδιωτικών ΚΤΕΟ κ. Κωνσταντίνος Βήκας ανέφερε στο Newsauto.gr ότι: «Ο Πανελλήνιος Σύνδεσμος Ιδιωτικών ΚΤΕΟ χαιρετίζει την προοπτική αυτή. Πριν βιαστούν μερικοί ίσως να αντιδράσουν συνδέοντας τα επιχειρηματικά οφέλη των ΚΤΕΟ με τέτοια απόφαση, ας προσέξουμε λίγο τι ισχύει και για ποιους λόγους στα υπόλοιπα κράτη μέλη της ΕΕ.<br/><br/>Η ευρωπαϊκή νομοθεσία λοιπόν προβλέπει την υποχρέωση των ιδιοκτητών οχημάτων να προσκομίζουν τα οχήματα τους στα ΚΤΕΟ, για αρχικό έλεγχο έως την συμπλήρωση 4 ετών από την 1η ημερομηνία κυκλοφορίας και εν συνεχεία, έως κάθε 2 χρόνια μετά. Στα περισσότερα ευρωπαϊκά κράτη ο τεχνικός έλεγχος πυκνώνει εξ’ αρχής προβλέποντας πυκνότερους τεχνικούς ελέγχους ενώ σε κάθε περίπτωση δίδεται ιδιαίτερη έμφαση στα πιο γερασμένα χρονολογικά ή πιο επιβαρυμένα χιλιομετρικά οχήματα με το σκεπτικό ότι στατιστικώς τα οχήματα αυτά λόγω γήρατος ή συχνότερης μετακίνησης φθείρονται πιο γρήγορα και πιο συχνά, δημιουργούν κίνδυνο για στην οδική ασφάλεια και το περιβάλλον και άρα επιβάλλεται ο συχνότερος τεχνικός έλεγχος τους.<br/><br/>Η χώρα μας αποτελεί μία από τις λίγες εξαιρέσεις αφού εξαντλεί χρονολογικά τα περιθώρια άσχετα αν τα ευρήματα υποδεικνύουν αναγκαιότητα τακτικότερων ελέγχων αυτών των οχημάτων.<br/><br/>Πρέπει όλοι μας να αντιληφθούμε επιτέλους κάποια στιγμή ότι ο έλεγχος ΚΤΕΟ δεν αποτελεί φοροεισπρακτικό μέσο αλλά κοινωνικό λειτούργημα καθώς τα κακώς συντηρημένα οχήματα απειλούν την ζωή όλων μας, πεζών και οδηγών. Σε κάθε περίπτωση ο ρόλος του ΚΤΕΟ αποτελεί συμβουλευτική διαδικασία προς τους πολίτες ως προς την πρόληψη ατυχημάτων και προάσπισης της ανθρώπινης ζωής αλλά παράλληλα και της τσέπης του καθενός ιδιοκτήτη αφού έχει αποδειχτεί ότι οι όποιες βλάβες στα οχήματα επισκευάζονται ευκολότερα και πιο ανέξοδα όταν εντοπίζονται στο ξεκίνημα τους. Άρα, συμπερασματικά τεκμηριώνεται η άποψη ότι το ΚΤΕΟ προστατεύει αφενός την ανθρώπινη ζωή και ενισχύει αφετέρου τα οικονομικά οφέλη των ιδιοκτητών οχημάτων.»</p>
    </article>
  </body>
</html>