<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/tis-elpides-tis-ston-kuriako-echei-enapothesei-i-ntora-gia-to-kopsimo-tou-tsigarou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-22T12:03:00+00:00"/>
    <meta property="og:title" content="Τις ελπίδες της στον Κυριάκο έχει εναποθέσει η Ντόρα για το κόψιμο του τσιγάρου!"/>
    <meta property="og:description" content="Γνωστή καπνίστρια η ίδια, δεν έκρυψε τα λόγια της η Ντόρα Μπακογιάννη για την βλαβερή συνήθεια, παραδεχόμενη ότι έχει αδύναμο χαρακτήρα και αδυνατεί να επιβληθεί στον εαυτό της για …"/>
  </head>
  <body>
    <article>
      <h1>Τις ελπίδες της στον Κυριάκο έχει εναποθέσει η Ντόρα για το κόψιμο του τσιγάρου!</h1>
      <address>
        <time datetime="2019-11-22T12:03:00+00:00">22 Nov 2019, 12:03</time>
      </address>
      <p>
        <b>Γνωστή καπνίστρια η ίδια, δεν έκρυψε τα λόγια της η Ντόρα Μπακογιάννη για την βλαβερή συνήθεια, παραδεχόμενη ότι έχει αδύναμο χαρακτήρα και αδυνατεί να επιβληθεί στον εαυτό της για να κόψει το τσιγάρο.</b>
      </p>
      <p>Μάλιστα, στην συνέντευξη της στον Γιάννη Καλαϊτζάκη είπε πως …εναποθέτει τις ελπίδες της στον Κυριάκο (Μητσοτάκη), για τον οποίο είναι βέβαιη, όπως είπε, πως θα επιβάλλει με αυστηρότητα την εφαρμογή του αντικαπνιστικού νόμου.</p>
      <p>Και περιέγραψε ένα περιστατικό του οποίου ήταν πρωταγωνίστρια πριν μερικά βράδια στα Χανιά, όταν ένας νεαρός σχολίασε το γεγονός ότι και εκείνη και άλλοι φορείς του νησιού καθόντουσαν στον εξωτερικό χώρο εστιατορίου, ενώ έκανε κρύο, μόνο και μόνο για να μπορούν να καπνίζουν!</p>
      <p>«Είμαι ένας από τους πολλούς ανθρώπους αδύνατου χαρακτήρα που δεν έχω καταφέρει να επιβληθώ στον εαυτό μου και να κόψω το κάπνισμα. Και θα σας πω το εξής. Χθες (την Τετάρτη) ήμασταν έξω στο λιμάνι των Χανίων με δημάρχους και αντιπεριφερειάρχες από τους οποίους το 50% έχει το ίδιο πρόβλημα με μένα. Κρυώναμε, είχε υγρασία και εμείς εκεί ηρωικά, τρώγαμε έξω και ο βασικός λόγος ήταν ότι θέλαμε να καπνίσουμε χωρίς να παρανομήσουμε. Περνάει ένας νέος και με θλίψη μας κοιτάζει και τον ακούμε να λέει: “Καλά να πάθετε. Να το κόψετε”. Είχε δίκιο. Και τι να πω; Η ελπίδα για τον ελληνικό λαό να κάνει ένα σημαντικό βήμα στην υγεία του είναι ενδεχομένως η αυστηρότητα με την οποία θα εφαρμοστεί ο νόμος από την κυβέρνηση. Και επειδή γνωρίζω πολύ καλά τον αδερφό μου, σας λέω ότι θα εφαρμοστεί με απόλυτη αυστηρότητα»!</p>
    </article>
  </body>
</html>