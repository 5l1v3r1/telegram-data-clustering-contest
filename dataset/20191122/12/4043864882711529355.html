<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/columns/2019/11/22/7232731/"/>
    <meta property="og:site_name" content="Украинская правда"/>
    <meta property="article:published_time" content="2019-11-22T12:00:00+00:00"/>
    <meta property="og:title" content="Одесский &quot;медуниверситет&quot;: коррупция за кулисами"/>
    <meta property="og:description" content="На чем “спалился” Одесский медицинский университет и при чем здесь Партия регионов. (укр.)"/>
  </head>
  <body>
    <article>
      <h1>Одесский "медуниверситет": коррупция за кулисами</h1>
      <address><time datetime="2019-11-22T12:00:00+00:00">22 Nov 2019, 12:00</time> by <a rel="author" href="https://www.pravda.com.ua/rus/authors/5d3993d73bcec/" target="_blank">Александр Гуменюк</a></address>
      <p>
        <i>Час, коли на посаді міністра охорони здоров'я перебувала <a href="https://life.pravda.com.ua/health/2019/09/16/238225/">Уляна Супрун</a>, запам'ятався не лише медичною реформою, а і постійною боротьбою з декількома ректорами медичних закладів вищої освіти. Одним з таких ректорів був Валерій Запорожан, який очолював Одеський національний медичний університет та відмовлявся йти з посади попри рішення Міністерства охорони здоров'я.</i>
      </p>
      <p>
        <i>Ситуація з одеським вузом і досі залишається невирішеною, адже зараз університет де-факто очолює Юрій Сухін, попри те, що МОЗ призначив на дану посаду Костянтина Аймедова.</i>
      </p>
      <p>
        <i>Пересічному українцю подібні конфлікти можуть здатись звичайними політичними війнами за "високе крісло". Однак справа не лише у посаді.</i>
      </p>
      <p>
        <i>Медичні інститути оперують багатомільйонними бюджетами та активами. Про те, як ці бюджети витрачаються в Одеському національному медичному інституті, ми розповімо вам у цьому матеріалі.</i>
      </p>
      <figure>
        <img src="https://img.pravda.com/images/doc/e/b/ebadc05-odemeduniv-original.jpg"/>
        <figcaption>
          <i>Одеський національний медичний інститут</i>
          <cite>фото: dozorro.org</cite>
        </figcaption>
      </figure>
      <p>У середині 2019 року Рахункова палата України провела аудит ефективності використання коштів державного бюджету, що були виділені на підготовку медичних кадрів вищими навчальними закладами. До переліку вузів, що підлягали перевірці, потрапив і Одеський національний медичний університет.</p>
      <h3>Неефективне управління нерухомим майном</h3>
      <p>З проведеного аудиту стало відомо, що Одеським медуніверситетом у результаті неефективних управлінських рішень було втрачено частину земельних ділянок, виділених місцевою владою для університету.</p>
      <p>Зокрема, університетом було змінено цільове призначення земельної ділянки за адресою: м. Одеса, вул. Мечникова, 2, та збудовано 5-секційний 12-поверховий житловий будинок, що призвело до втрати частини майна площею 0,5848 га.</p>
      <p>Ми знайшли оголошення, в якому продають земельну ділянку розміром у 14 соток на цій же вулиці. За неї ріелтори просять 200 тисяч доларів США.</p>
      <figure>
        <img src="https://img.pravda.com/images/doc/2/9/2916b5e-21.34.znimok-ekrana-18-original.jpg"/>
        <figcaption>За земельну ділянку в 14 соток на вулиці Мечникова ріелтори просять 200 тисяч доларів США. На цій самій вулиці Одеським медуніверситетом у результаті неефективних управлінських рішень було втрачено частину земельних ділянок, виділених місцевою владою для університету.</figcaption>
      </figure>
      <p>Враховуючи, що ділянка, яку втратив університет налічує майже 60 соток, можна підрахувати, що орієнтовна ринкова вартість такої ділянки складає понад 850 тисяч доларів США.</p>
      <p>Також стало відомо, що в угоді між університетом та компанією ТОВ "Стікон", яка будувала житловий будинок з вбудованими навчальними приміщеннями, не було визначено вартості внеску ТОВ "Стікон" і Одеського мед університету. Зокрема вартість переданих для будівництва земельної ділянки і незавершеного будівництва.</p>
      <p>Аналогічно, Одеським медуніверситетом змінено цільове призначення земельних ділянок за адресами: м. Одеса, вул. Мечникова, 32, і вул. Малиновського, 37, де було розміщено офіс ТОВ "Стікон" на трьох з чотирьох поверхів гуртожитку № 5 та влаштовано житловий будинок на семи з дев'яти поверхів гуртожитку № 6 відповідно, що призвело до втрати частини цих земельних ділянок.</p>
      <h3>Неефективне використання державних коштів</h3>
      <p>Окрім неефективного управління нерухомим майном аудит продемонстрував і значні проблеми з використанням державних коштів Одеським "медуніверситетом". Наприклад в період з 2015 по 2017 роки ВНЗ було закуплено два однакових комплекти систем гіпертермічної перфузії Performer НТ (далі – Performer) вартістю 6 та 8 мільйонів гривень відповідно.</p>
      <p>При цьому один з апаратів станом на середину 2018 року було використано всього 47 разів, тобто менше ніж 2 і 3 рази на місяць відповідно. І це за умови, що в Україні такого унікального обладнання лише три одиниці.</p>
      <p>Таким чином, <b>аудитори дійшли до висновку, що кошти державного бюджету</b> на закупівлю Performer вартістю понад <b>8 мільйонів гривень</b> <b>було використано непродуктивно</b>.</p>
      <p>Додатково аудитори відмітили, що Одеський медуніверситет протягом 2015 року і 11 місяців 2016 року безпідставно витрачав кошти загального фонду державного бюджету в сумі понад 62 мільйони гривень на утримання Багатопрофільного медичного центру і Медичного офтальмологічного центру Одеського медуніверситету.</p>
      <p>Окрім неефективного та непродуктивного витрачання державних коштів, аудитори також знайшли витрати університету, які взагалі були непотрібні.</p>
      <p>Так, медуніверситет незважаючи на те, що в структурі Одеського медичного "вишу" функціонує видавничо-поліграфічний комплекс (далі – Комплекс) у кількості 13 штатних одиниць, уклав договори з ТОВ "Центрінформ" на надання аналогічних видів видавничих послуг та обсягів.</p>
      <p>Як наслідок, протягом 2015 та 2018 років за укладеними договорами з ТОВ "Центрінформ" безпідставно оплачено за видавничі послуги понад 2 мільйони державних коштів.</p>
      <p>Більше того, як вдалось дізнатись аудиторам, приватна компанія "Центрінформ" власною матеріально-технічною базою для видавничих послуг не володіла та мала в своєму штаті лише трьох осіб: директора, головного бухгалтера та бухгалтера.</p>
      <p>Тобто <b>медуніверситет просто вирішив допомогти приватній структурі у тому, аби остання отримала можливість заробити з державного бюджету</b>.</p>
      <p>До речі, про компанію ТОВ "Центрінформ" раніше вже <a href="https://enigma.ua/articles/yak-na-pustomu-mistsi-zlivati-derzhavni-koshti-retsept-vid-rodini-zaporozhaniv">згадували в ЗМІ</a>. Справа в тому, що приватну компанію, що отримувала замовлення від медичного університету, до 2018 року очолювала Хандрікова Галина Іванівна. Згідно з відкритими даними, вона ж, до моменту звільнення колишнього ректора Запорожана, обіймала посаду помічника ректора одеського медичного вишу.</p>
      <h3>Перевірка МОЗ</h3>
      <p>У жовтні 2018 року перевірку фінансового стану університету провело Міністерство охорони здоров'я. Дана перевірка виявила низку грубих порушень, що були допущені колишнім ректором університету Валерієм Запорожаном.</p>
      <p>У подальшому на основі матеріалів даної перевірки було відкрите кримінальне провадження.</p>
      <p>Як ідеться в <a href="http://reyestr.court.gov.ua/Review/81472482">ухвалі суду</a>, одним із найбільших порушень, які вдалося виявити, стало те, що у 2017-2018 роках Одеським національним медичним університетом було придбано 664 одиниці медичного обладнання (виробів) на загальну суму понад 334 мільйони гривень. Більшість цього обладнання, а саме на суму близько 220 мільйонів гривень, оприбутковано на одній з кафедр університету та не використовується безпосередньо у навчальному процесі, а застосовується виключно для надання медичної допомоги пацієнтам Багатопрофільного медичного центру.</p>
      <p>Таким чином, державні кошти, які були передбачені для забезпечення навчального процесу, службовими особами ОНМедУ були використані для закупівлі обладнання, необхідного для надання платних медичних послуг.</p>
      <h3>Тендери та тінь регіоналів</h3>
      <p>Окрім аудиту ми також проаналізували останні закупівлі, що проводив Одеський національний медичний університет протягом 2019 року. І там також виявили декілька цікавих фактів.</p>
      <p>Наприклад, у вересні 2019 року Одеський "медуніверситет" заключив договір на закупівлю Системи рентгенівської комп'ютерної томографії всього тіла на суму понад 19 мільйонів гривень з компанією ТОВ "Медгарант". Іншим учасником, що брав участь у торгах, виступила компанія ТОВ "ІЛАТАНМЕД". Однак остання, фактично, без торгів віддала перемогу у тендері.</p>
      <p>Згідно з <a href="https://far.chesno.org/case/422/">даними руху "Чесно"</a>, компанія "Медгарант" пов'язана з екс-регіоналкою Тетяною Бахтеєвою. Що ж стосується іншої компанії "ІЛАТАНМЕД", яка без "бою" віддала перемогу у тендері, то в <a href="https://www.epravda.com.ua/news/2015/05/8/541616/">ЗМІ її називають улюбленцями Януковича</a>, оскільки остання за часів Віктора Януковича отримала державні підряди щонайменше на 298 млн грн.</p>
      <p>Ще один цікавий тендер вартістю в 12 мільйонів гривень стосується закупівлі набору для баріатричної та трансанальної хірургії, переможцем якого стала компанія ТОВ "МЕДХОЛДІНГ".</p>
      <p>Справа в тому, що наразі головним слідчим управлінням Національної поліції України здійснюється досудове розслідування в кримінальному провадженні, де ТОВ "МЕДХОЛДІНГ" підозрюють у продажі обладнання для Одеського національного медичного університету за завищеними цінами.</p>
      <p>Як бачимо, кількість порушень, а також втрачених державних коштів за кілька років може досягати сотень мільйонів гривень. І це лише в одному медичному вузі.</p>
      <p>Залишається сподіватись, що Міністерству охорони здоров'я все ж таки вдасться перезавантажити керівництво Одеського вузу до кінця та прибрати всі корупційні схеми та ризики, які існують в університеті.</p>
      <p>
        <i>Дослідження проведено в рамках проекту центру StateWatch "Громадський контроль над бюджетними витратами медичних інститутів" за фінансової підтримки програмної ініціативи "Громадське здоров'я" міжнародного фонду "Відродження"</i>
      </p>
      <p>
        <i>Олександр Гуменюк, StateWatch, спеціально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.epravda.com.ua/rus/news/2019/11/19/653877/"/>
        <a href="https://www.pravda.com.ua/rus/columns/2019/11/18/7232336/"/>
        <a href="https://www.pravda.com.ua/rus/news/2019/11/16/7232135/"/>
      </related>
    </article>
  </body>
</html>