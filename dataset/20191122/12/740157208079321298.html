<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/praca/agencja-rozwoju-przemyslu-wybuduje-w-regionie-trzy-hale,135423.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T12:41:00+00:00"/>
    <meta property="og:title" content="Agencja Rozwoju Przemysłu wybuduje w regionie trzy hale"/>
    <meta property="og:description" content="Blisko 50 mln zł przeznaczy na budowę na Podkarpaciu trzech hal Agencja Rozwoju Przemysłu, zarządzająca Specjalną Strefą Ekonomiczną Euro-Park Mielec. Obiekty powstaną w Mielcu, Krośnie i Zaczerniu koło Rzeszowa. Pierwsza z hal ma być gotowa w przyszłym roku."/>
  </head>
  <body>
    <article>
      <h1>Agencja Rozwoju Przemysłu wybuduje w regionie trzy hale</h1>
      <address><time datetime="2019-11-22T12:41:00+00:00">22 Nov 2019, 12:41</time> by <a rel="author">PAP/AKC  </a></address>
      <h4>Blisko 50 mln zł przeznaczy na budowę na Podkarpaciu trzech hal Agencja Rozwoju Przemysłu, zarządzająca Specjalną Strefą Ekonomiczną Euro-Park Mielec. Obiekty powstaną w Mielcu, Krośnie i Zaczerniu koło Rzeszowa. Pierwsza z hal ma być gotowa w przyszłym roku.</h4>
      <hr/>
      <ul>
        <li>
          <b>Jak poinformował dyrektor mieleckiego oddziału ARP Krzysztof Ślęzak, z obiektów będą mogli skorzystać m.in. przedsiębiorcy, którzy są zainteresowani programem Polska Strefa Inwestycji.</b>
        </li>
        <li>
          <b>Uzyskają oni dzięki temu prawo do zwolnienia z podatku dochodowego.</b>
        </li>
        <li>
          <b>Ślęzak przypomniał, że mielecki oddział ARP ma duże doświadczenie w realizacji tego typu projektów. - Do tej pory wykonaliśmy już osiem podobnych obiektów - zaznaczył.</b>
        </li>
      </ul>
      <p>Na budowę trzech hal agencja zamierza przeznaczyć ok. 50 mln zł. Jak podkreślił Ślęzak, w przypadku hali w Mielcu i Krośnie przygotowywana jest dokumentacja.</p>
      <p>Trwa natomiast budowa hali w Zaczerniu koło Rzeszowa. Gotowe są już fundamenty pod obiekt. Hala produkcyjno-magazynowa, która tam powstaje wybudowana będzie na terenie Podkarpackiego Parku Naukowo-Technologicznego AEROPOLIS, w pobliżu lotniska w Jasionce i autostrady A4. Budynek będzie składał się z hali o powierzchni użytkowej 5 tys. m kw oraz części socjalno-biurowo-technicznej zajmującej 1,2 tys. m kw. Obiekt ma być gotowy w przyszłym roku.</p>
      <p>
        <a href="https://www.portalsamorzadowy.pl/inwestycje/zaniedbane-miasta-zyskuja-trafia-tam-nawet-20-proc-inwestycji,125905.html">Czytaj też: Zaniedbane miasta zyskują. Trafia tam nawet 20 proc. inwestycji</a>
      </p>
      <p>Z kolei hala w Mielcu wybudowana będzie w okolicy lotniska, na terenie SSE. Budynek będzie składał się z hali o powierzchni użytkowej ponad 4,5 tys. m kw. i powierzchni socjalnej 780 m kw. Obiekt ma być gotowy w 2021 r.</p>
      <p>Hala w Krośnie powstanie w strefie inwestycyjnej przy ulicy prezydenta Ryszarda Kaczorowskiego. Obiekt będzie się składał z części produkcyjnej wynoszącej ok. 3,5 tys. m kw. i dwukondygnacyjnego budynku administracyjno-socjalnego zajmującego 1,2 tys. m kw., z możliwością późniejszej rozbudowy części produkcyjnej do 5 tys. m kw. Inwestycja ma być oddana do użytku w 2021 r.</p>
      <p>W ramach mieleckiej SSE dotychczas przedsiębiorcy zrealizowali inwestycje szacowane na ponad 13 mld zł, tworząc warunki pracy dla 46 tys. osób. Od 2018 roku obowiązują nowe regulacje dotyczące systemu udzielania pomocy publicznej w formie zwolnienia z podatku dochodowego.</p>
      <p>
        <a href="https://www.portalsamorzadowy.pl/praca/malopolskie-inwestycja-za-ponad-4-mln-zl-w-ramach-polskiej-strefy-inwestycji,125499.html">Czytaj też: Małopolskie: Inwestycja za ponad 4 mln zł w ramach Polskiej Strefy Inwestycji</a>
      </p>
      <p>W ramach programu Polska Strefa Inwestycji mielecki oddział ARP wydał 34 decyzje o wsparciu. Firmy zadeklarowały poniesienie 1,7 mld zł nakładów inwestycyjnych i utworzenie co najmniej 713 nowych miejsc pracy. Obszar działania oddziału ARP w Mielcu obejmuje znaczną część woj. podkarpackiego oraz trzy powiaty woj. lubelskiego i miasto Lublin. Na tym obszarze obowiązuje najwyższy w UE poziom pomocy publicznej - do 70 proc. kosztów kwalifikowanych inwestycji. Decyzje o wsparciu przyznawane są na 15 lat. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>