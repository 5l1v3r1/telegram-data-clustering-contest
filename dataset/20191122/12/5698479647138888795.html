<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/internet-drop-back-to-iran-access-reached-15"/>
    <meta property="og:site_name" content="euronews"/>
    <meta property="article:published_time" content="2019-11-22T12:51:19+00:00"/>
    <meta property="og:title" content="بازگشت قطره‌چکانی اینترنت به ایران: سطح دسترسی به ۱۵ درصد رسید"/>
    <meta property="og:description" content="یک نهاد ناظر بر دسترسی کشورها به اینترنت اعلام کرد که پس از ۱۳۶ ساعت، سطح دسترسی به اینترنت در ایران از ۱۰ درصد روز گذشته به ۱۵ درصد افزایش یافته است."/>
  </head>
  <body>
    <article>
      <h1>بازگشت قطره‌چکانی اینترنت به ایران: سطح دسترسی به ۱۵ درصد رسید</h1>
      <address><time datetime="2019-11-22T12:51:19+00:00">22 Nov 2019, 12:51</time> by <a rel="author">یورونیوز فارسی </a></address>
      <p>یک نهاد ناظر بر دسترسی کشورها به اینترنت اعلام کرد که پس از ۱۳۶ ساعت، سطح دسترسی به اینترنت در ایران از ۱۰ درصد روز گذشته به ۱۵ درصد افزایش یافته است.</p>
      <p>نت بلاکز با این حال سطح دسترسی را اندک توصیف کرد و در توئیتی نوشت که ایرانیان به اینترنت واقعی احتیاج دارند تا بتوانند ارتباط برقرار کنند.</p>
      <p>از شش روز پیش و در پی بروز ناآرامی‌ها در ایران در اعتراض به وضعیت اقتصادی و افزایش قیمت بنزین، مقامات جمهوری اسلامی دسترسی کاربران داخل کشور را به اینترنت جهانی مسدود کردند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/21/possibility-of-satellite-internet-in-iran-amid-internet-shutting-down-by-authorities">آیا ارتباط اینترنت ماهواره‌ای در ایران امکان پذیر است؟</a>
        </li>
        <li>
          <a href="https://farsi.euronews.com/2019/11/21/netblocks-says-small-return-of-internet-connectivity-tracked-in-iran-amid-protests">دسترسی محدود به اینترنت در ایران پس از پنج روز قطعی شبکه</a>
        </li>
      </ul>
      <figure>
        <iframe data-src="https://twitter.com/euronewses/status/1197805006486937600" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>وزیر ارتباطات: سایر نقاط ایران با تصویب شورای امنیت کشور به اینترنت وصل می‌شوند</h3>
      <p>همزمان محمد جواد آذری جهرمی، وزیر ارتباطات ایران در گفت‌وگو با ایسنا خبر برقراری مجدد ارتباطات اینترنت در برخی نقاط را تایید کرد و افزود: «سایر نقاط هم با تصویب ابلاغ شاک (شورای امنیت کشور) متصل خواهند شد.» وی اشاره‌‌ای به نقاطی که اینترنت آن‌ها وصل شده است نکرد.</p>
      <p>آذری جهرمی درباره خسارات وارده به شرکت‌های استارت‌اپی و امکان جبران آن گفت: «برآوردهای تقریبی در سطح جامعه منعکس شده اما ما هنوز برآورد دقیقی نداریم. باید جلساتی با اتحادیه کسب و کارهای نوپا و نظام صنفی رایانه‌ای برگزار کنیم و برآوردهای دقیق استخراج شود. جبران خسارات شرکت‌ها با مصوبات دولت قابل پیگیری است.»</p>
      <h3>احمد خاتمی: مسئولان اینترنت را باز باز نکنند</h3>
      <p>از سوی دیگر احمد خاتمی، امام جمعه موقت تهران، امروز در خطبه‌های نماز جمعه از مسئولان خواست که اینترنت را باز باز نکنند.</p>
      <p>وی افزود: «از تدبیرهای ستودنی در این ماجرا قطع اینترنت بود. اگر مسئولین می‌خواهند اهمیت کار را درک کنند ببیند دشمن و شبکه‌های خارجی چقدر از این اتفاق ناراحت هستند. این یعنی لانه زنبور را شناسایی کردند.»</p>
      <p>وی همچنین تاکید کرد که پیام‌رسان‌های داخلی تقویت شوند و اینترنت بومی هر چه سریعتر راه اندازی شود.</p>
    </article>
  </body>
</html>