<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/191122-bel1-1235-ogy-europai-ugyek-bizottsaga-varhelyi-of-hzs"/>
    <meta property="og:site_name" content="infostart"/>
    <meta property="article:published_time" content="2019-11-22T12:55:00+00:00"/>
    <meta property="og:title" content="Várhelyi Olivér elárulta, mindvégig egyetlen célja volt a munkájában"/>
    <meta property="og:description" content="A nyugat-balkáni országok uniós tagsága mellett érvelt az Országgyűlésben Várhelyi Olivér, aki az uniós bővítésért és szomszédságpolitikáért felel majd az új Európai Bizottságban. A jelöltet az európai ügyek bizottsága hallgatta meg."/>
  </head>
  <body>
    <article>
      <h1>Várhelyi Olivér elárulta, mindvégig egyetlen célja volt a munkájában</h1>
      <address><time datetime="2019-11-22T12:55:00+00:00">22 Nov 2019, 12:55</time> by <a rel="author">Infostart / InfoRádió - Herczeg Zsolt</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/22/mar-15-tagallam-surgeti-az-unios-reformot"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/22/orban-viktor-ez-az-elmult-tiz-ev-legnagyobb-diplomaciai-sikere"/>
      </related>
      <h3>A nyugat-balkáni országok uniós tagsága mellett érvelt az Országgyűlésben Várhelyi Olivér, aki az uniós bővítésért és szomszédságpolitikáért felel majd az új Európai Bizottságban. A jelöltet az európai ügyek bizottsága hallgatta meg.</h3>
      <p>Bővítés nélkül Európa szegényebb lesz, a Nyugat-Balkán pedig destabilizálódik, mondta Várhelyi Olivér a parlamenti meghallgatáson. A biztosjelölt hangsúlyozta, hogy az Európai Bizottság tagjaként</p>
      <blockquote>minden uniós tagállammal kész együttműködni a nyugat-balkáni országok csatlakozása és az ahhoz szükséges gazdasági felzárkóztatás érdekében.</blockquote>
      <p>A régi tagállamok ugyanis elsősorban a nagyon jelentős gazdasági különbségek miatt ellenzik ezeknek az országoknak a felvételét, mutatott rá Várhelyi Olivér, aki abban bízik, hogy a csatlakozási tárgyalások már 2020 első félévben, még a nyugat-balkáni bővítésről szóló májusi csúcstalálkozó előtt megkezdődhetnek.</p>
      <p>"Az én feladatom az lesz, hogy megerősítsem ezt a folyamatot, és megpróbáljam egy olyan felzárkózási folyamattá teljesíteni, aminek révén ezek az országok, egy gyorsított gazdasági felzárkózással a mindennapok Európájához sokkal közelebb kerülnek" – magyarázta a biztosjelölt.</p>
      <p>Várhelyi Olivér hozzátette, hogy szakpolitikai együttműködésre fogja buzdítani Ukrajnát, Georgiát és Moldáviát, mert ezekben az országokban rengeteg kiaknázatlan lehetőség rejlik. Ukrajna stabilitását első számú európai érdeknek nevezte, és megígérte, hogy védelmezni fogja az ország területi és gazdasági integritását. A biztosjelölt délen is hasonló együttműködésre készül, például az erre nyitottnak mutatkozó Marokkóval a migráció és a klímaváltozás elleni küzdelemben.</p>
      <p>Várhelyi Olivér egyébként</p>
      <blockquote>óriási kihívásnak tartja, hogy a bővítés és a szomszédságpolitika lett a feladatköre, mert úgy látja, hogy ennek a portfólióinak nincs problémamentes, illetve biztos sikerrel kecsegtető területe.</blockquote>
      <p>"Mindvégig egyetlen célom volt a munkámban: hogy hozzátegyek Európához, hogy erősítsem az európai együttműködést. Minden erőfeszítésemmel ezen voltam, és ezen is leszek" – húzta alá.</p>
      <p>Hörcsik Richárd, az európai ügyek bizottsága fideszes elnöke, Tessely Zoltán fideszes alelnöke és Csöbör Katalin, a bizottság ugyancsak fideszes tagja, valamint Szájer József, a Fidesz európai parlamenti képviselője elismerően szólt a jelölt felkészültségéről. Ellenzéki oldalról csak egy kritika érkezett, leginkább azért, mert mert a balliberális bizottsági tagok közül egy sem jelent meg a tanácskozáson. Bana Tibor, a bizottság jobbikos alelnöke volt az, aki hozzászólt. Várhelyi Olivér alkalmasságát ő sem kérdőjelezte meg, és reméli, hogy a jelölt biztosként valóban az unió és nem az Orbán-kormány érdekét fogja képviselni az Európai Bizottságban. Bana Tibor szerint egyébként a Fidesz a nyugati zárás politikáját folytatja. Hörcsik Richárd szerint ez nem igaz, és ezt éppen Várhelyi Olivér jelöltsége bizonyítja.</p>
      <p>A meghallgatás végén a bizottság fideszes elnöke átadott Vásárhelyi Olivérnek egy üveg tokai bort, amit a magyar diplomácia titkos fegyverének nevezett.</p>
      <p>
        <i>Nyitókép: MTI/Máthé Zoltán</i>
      </p>
      <p>
        <b>Kapcsolódó hang</b>
      </p>
      <p>Európai ügyek bizottsága - meghallgatás</p>
      <figure>
        <audio src="https://infostart.hu/audio/00005/00005426b.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/21/jovo-szerdan-gyakorlatilag-eldol-az-uj-osszetetelu-europai-bizottsag-sorsa"/>
      </related>
    </article>
  </body>
</html>