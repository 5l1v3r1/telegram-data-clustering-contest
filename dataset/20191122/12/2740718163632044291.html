<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/zalgirietis-edgaras-ulanovas-kuklioje-ceremonijoje-isipareigojo-savo-mylimajai.7a24ef91-0d21-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-22T12:34:00+00:00"/>
    <meta property="og:title" content="Žalgirietis Edgaras Ulanovas kuklioje ceremonijoje įsipareigojo savo mylimajai"/>
    <meta property="og:description" content="Kauno „Žalgirio“ puolėjas, 199 cm ūgio Edgaras Ulanovas (27) nuo šiol lapkričio 22 d. minės savo vestuvių metines – šiandien ryte Kauno civilinės metrikacijos skyrius įregistravo jo ir išrinktosios Gabijos Morkūnaitės (26) santuoką. Vestuvių išvakarėse krepšininkas kartu su žalgiriečiais sužaidė dar vienas Eurolygos rungtynes – laikinosios sostinės komanda mače nusileido Serbijos komandai „Crvena Zvezda“."/>
  </head>
  <body>
    <article>
      <h1>Žalgirietis Edgaras Ulanovas kuklioje ceremonijoje įsipareigojo savo mylimajai</h1>
      <address><time datetime="2019-11-22T12:34:00+00:00">22 Nov 2019, 12:34</time> by <a rel="author">Žmonės.lt</a></address>
      <p>
        <b>Kauno „Žalgirio“ puolėjas, 199 cm ūgio Edgaras Ulanovas (27) nuo šiol lapkričio 22 d. minės savo vestuvių metines – šiandien ryte Kauno civilinės metrikacijos skyrius įregistravo jo ir išrinktosios Gabijos Morkūnaitės (26) santuoką. Vestuvių išvakarėse krepšininkas kartu su žalgiriečiais sužaidė dar vienas Eurolygos rungtynes – laikinosios sostinės komanda mače nusileido Serbijos komandai „Crvena Zvezda“.</b>
      </p>
      <p>Mylimojo žaidimą stebėjo ir būsimoji nuotaka. Vakar <i>Žmones.lt</i> portalui G. Morkūnaitė sakė, jog kol kas jos ir Edgaro šventės detalėmis nenorėtų dalintis.</p>
      <p>Vytauto Didžiojo universitetą baigusi mergina su mylimuoju draugavo jau kelerius metus. Poros vestuvių laukė ne tik artimieji, bet ir bičiuliai. Edgaras ir Gabija pernai vasarą sutuoktuvių proga sveikino Marių ir Salomėją Grigonius, o šįmet Artūrą ir Laurą Milaknius. Artūras, Marius ir Edgaras – visi trys „Žalgirio“ krepšininkai.</p>
      <figure>
        <img src="https://www.zmones.lt/photo/549531ce-0d22-11ea-9fe0-aa000054c883/1200x750s/edgaras-ulanovas-ir-gabija-morkunaite-teodoro-biliuno-zmones-foto-nuotr-5dd7d250902c41-20221368.jpeg"/>
        <figcaption>Edgaras Ulanovas ir Gabija Morkūnaitė/Teodoro Biliūno/„ŽMONĖS Foto“ nuotr.</figcaption>
      </figure>
      <p>Oficialiai buvo paskelbta, kad Edgaro Ulanovo ir Gabijos Morkūnaitės santuoka Kauno Rotušėje įvyks lapkričio 22 d. 16 val., tačiau pora, matyt, sužinojusi, kad ceremonija domisi žiniasklaida, nutarė pakoreguoti svarbų įvykį ir į „baltąja gulbe“ vadinamą pastatą neužsuko.</p>
      <p>Jie, vilkėdami įprastais laisvalaikio drabužiais, atvyko tiesiog į civilinės metrikacijos skyrių. Jaunavedžiai žiedais nesikeitė. Gabija pasirinko Ulanovės pavardę. Įsimylėjėlių sprendimo liudininkais tapo Kristianas Urbonas ir Kristina Jurgaitytė.</p>
      <p>Kaip sveikindamas teigė Vidas Mačiulis, bažnyčioje pora susituoks, kai nežais, ramiai ilsėsis ir turės daugiau laiko švęsti.</p>
    </article>
  </body>
</html>