<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/novinar-pribil-bude-nejspis-obzalovan-za-pomluvu-napsal-ze-za-stihanim-babise-stal-exministr-chovane.A191122_123801_ln_domov_rkj"/>
    <meta property="og:site_name" content="Lidovky.cz"/>
    <meta property="article:published_time" content="2019-11-22T12:41:00+00:00"/>
    <meta property="og:title" content="Policie navrhuje obžalovat novináře Přibila za pomluvu"/>
    <meta property="og:description" content="Policie navrhuje obžalovat novináře Marka Přibila za pomluvu kvůli textu zveřejněnému na serveru ppmagazin.com. Informoval o tom v pátek DeníkN. Text článku byl založen na výpovědi čtveřice policistů, podle kterých například případ trestního stíhání premiéra Andreje Babiše (ANO) kvůli dotacím na farmu Čapí hnízdo vznikl na příkaz někdejšího ministra vnitra Milana Chovance (ČSSD). Policisté podle vyšetřovatelů údajně s Přibilem vůbec nemluvili, uvedl server."/>
  </head>
  <body>
    <article>
      <h1>Policie navrhuje obžalovat novináře Přibila za pomluvu</h1>
      <address>
        <time datetime="2019-11-22T12:41:00+00:00">22 Nov 2019, 12:41</time>
      </address>
      <p>
        <mark>Praha</mark>
        <b> Policie navrhuje obžalovat novináře Marka Přibila za pomluvu kvůli textu zveřejněnému na serveru ppmagazin.com. Informoval o tom v pátek DeníkN. Text článku byl založen na výpovědi čtveřice policistů, podle kterých například případ trestního stíhání premiéra Andreje Babiše (ANO) kvůli dotacím na farmu Čapí hnízdo vznikl na příkaz někdejšího ministra vnitra Milana Chovance (ČSSD). Policisté podle vyšetřovatelů údajně s Přibilem vůbec nemluvili, uvedl server.</b>
      </p>
      <p>Mluvčí pražské policie Jan Daněk ČTK řekl, že konkrétní jméno osoby sdělit nemůže. „Případem se zabývali kriminalisté čtvrtého policejního obvodu, kteří po provedeném prověřování zahájili trestní stíhání konkrétní osoby pro trestný čin pomluva. Ve věci byl následně podán návrh na podání obžaloby třiačtyřicetiletého muže na Obvodní státní zastupitelství pro Prahu 4,“ zopakoval vyjádření, z jehož kontextu <u><a href="https://denikn.cz/239029/novinare-pribila-zene-policie-k-soudu-vini-ho-ze-si-vymyslel-text-proti-chovancovi/?ref=mpm">DeníkN</a></u> dovodil, že se jedná o Přibila.</p>
      <p>O návrhu policistů nyní rozhoduje Obvodní státní zástupce pro Prahu 4. V textu zveřejněném na serveru bývalého novináře Mladé fronty Dnes (MfD) Přibila citovaní policisté mimo jiné tvrdili, že hlavní vyšetřovatel případu dostal za kauzu post zástupce odboru hospodářské kriminality, jelikož „je tvárný“. Uváděli také, že Chovanec dal pokyn k vyšetřování případu „z důvodu zájmu ČSSD snížit nebo odstranit politickou konkurenci“.</p>
      <h3>Chovanec vypovídal v létě</h3>
      <p>Generální inspekce bezpečnostních sborů (GIBS) dospěla v březnu k závěru, že policisté nejsou podezřelí z trestného činu ani přestupku. Chovanec v případu vypovídal jako svědek letos v létě. „Nikdy jsem s vyšetřovatelem Čapího hnízda nemluvil a nemluvil s ním ani (bývalý policejní prezident) generál (Tomáš) Tuhý, aby ho jakkoli úkoloval. Od samého začátku to bylo vylhané,“ řekl.</p>
      <p>Stíhání Babiše i dalších osob v případu Čapí hnízdo zastavilo Městské státní zastupitelství v Praze v září. Spisový materiál má nyní k dispozici nejvyšší státní zástupce Pavel Zeman, který může v tříměsíční lhůtě rozhodnutí zrušit.</p>
      <p>Přibil figuroval v nahrávkách, které se před dvěma lety objevovaly na twitterovém účtu Julius Šuman. Na záznamu hovořil s tehdejším vlastníkem MfD Babišem o zveřejňování kompromitujících materiálů. Babiš nahrávky označil za zmanipulované a za součást kampaně proti své osobě. Současný premiér i Přibil odmítli, že by měli k dispozici spisy z vyšetřovaných kauz.</p>
    </article>
  </body>
</html>