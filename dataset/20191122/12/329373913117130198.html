<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149468/zle-spravy-zo-zrebu-baraze-pripadne-finale-bude-nesmierne-tazke"/>
    <meta property="og:site_name" content="Sport7"/>
    <meta property="article:published_time" content="2019-11-22T12:05:16+00:00"/>
    <meta property="og:title" content="Zlé správy zo žrebu baráže: Prípadne finále bude nesmierne ťažké"/>
    <meta property="og:description" content="Nyon 22. novembra (TASR) - Slovenská futbalová reprezentácia nastúpi v prípade postupu do finále play off o majstrovstvá Európy na pôde súpera."/>
  </head>
  <body>
    <article>
      <h1>Zlé správy zo žrebu baráže: Prípadne finále bude nesmierne ťažké</h1>
      <address><time datetime="2019-11-22T12:05:16+00:00">22 Nov 2019, 12:05</time> by <a rel="author" href="https://www.sport7.sk/uzivatel/tasr" target="_blank">TASR</a></address>
      <p>
        <b>Nyon 22. novembra (TASR) - Slovenská futbalová reprezentácia nastúpi v prípade postupu do finále play off o majstrovstvá Európy na pôde súpera.</b>
      </p>
      <p>Semifinálový duel B-divízie proti Írsku odohrá 26. marca doma, o päť dní neskôr sa môže stretnúť s víťazom zápasu Bosna a Hercegovina - Severné Írsko.</p>
      <p>Rozhodol o tom piatkový žreb v sídle Európskej futbalovej únie (UEFA) vo švajčiarskom Nyone. Ten predovšetkým určil konečné zloženie štyroch vetiev play off. "Slovenská" B-divízia bola jasná už po záverečnom kole kvalifikácie, rovnako ako najnižšia D-divízia. V "áčku" zostal iba Island, zatiaľ čo v "céčku" sa nazbieralo až sedem mužstiev. Škótsko, Nórsko ani Srbsko sa ako víťazi skupín Ligy národov nemohli hýbať, kvarteto doplnil Izrael. Maďarsko, Bulharsko a Rumunsko sa dostali do A-divízie.</p>
      <p>Postupujúci medzi Bulharskom a Maďarskom bude hostiť úspešného z dvojice Island - Rumunsko. V "céčku" bude mať výhodu domáceho prostredia víťaz zápasu Nórsko - Srbsko na úkor Škótska alebo Izraela. Pokiaľ si v semifinále "déčka" Gruzínsko so slovenským trénerom Vladimírom Weissom poradí s Bieloruskom, nastúpi doma aj proti postupujúcemu z dua Severné Macedónsko a Kosovo.</p>
      <p>Hrá sa na jeden zápas, ak sa súboje skončia v riadnom hracom čase remízou, klasicky nasledujú predĺženie na 30 minút, prípadne jedenástkový rozstrel. Konečný zoznam účastníkov šampionátu bude známy až v marci, ale žreb záverečného turnaja sa koná už v sobotu 30. novembra. Zloženie dvadsiatich priamo postupujúcich ani šestnástich tímov v play off si nevyžaduje dodatočný žreb, ktorý bol naplánovaný na 1. apríla. Otváracie stretnutie ME je na programe 12. júna v Ríme, finále o mesiac neskôr v Londýne.</p>
      <h3>semifinále play off:</h3>
      <p><b>A-divízia: </b>Island - Rumunsko, Bulharsko - Maďarsko*</p>
      <p><b>B-divízia</b>: Bosna a Hercegovina - Severné Írsko*, SLOVENSKO - Írsko</p>
      <p><b>C-divízia:</b> Škótsko - Izrael, Nórsko - Srbsko*</p>
      <p><b>D-divízia: </b>Gruzínsko - Bielorusko*, Severné Macedónsko - Kosovo</p>
      <p>*víťaz hrá finále doma</p>
    </article>
  </body>
</html>