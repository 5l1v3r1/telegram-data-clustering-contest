<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/rybnik-lokalne-wladze-rezygnuja-z-uzywania-plastikowych-opakowan-i-naczyn,135420.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T12:12:00+00:00"/>
    <meta property="og:title" content="Rybnik: Lokalne władze rezygnują z używania plastikowych opakowań i naczyń"/>
    <meta property="og:description" content="Władze lokalne Rybnika chcą wyeliminować z użytku plastikowe naczynia, opakowania czy gadżety, używanie dotychczas w magistracie i miejskich jednostkach. Uchwałę w tej sprawie przyjęli rybniccy radni. Chodzi o zapobieganie negatywnemu wpływowi produktów z tworzyw sztucznych na środowisko naturalne i zdrowie człowieka - tłumaczą urzędnicy."/>
  </head>
  <body>
    <article>
      <h1>Rybnik: Lokalne władze rezygnują z używania plastikowych opakowań i naczyń</h1>
      <address><time datetime="2019-11-22T12:12:00+00:00">22 Nov 2019, 12:12</time> by <a rel="author">PAP/AKC  </a></address>
      <h4>Władze lokalne Rybnika chcą wyeliminować z użytku plastikowe naczynia, opakowania czy gadżety, używanie dotychczas w magistracie i miejskich jednostkach. Uchwałę w tej sprawie przyjęli rybniccy radni. Chodzi o zapobieganie negatywnemu wpływowi produktów z tworzyw sztucznych na środowisko naturalne i zdrowie człowieka - tłumaczą urzędnicy.</h4>
      <hr/>
      <p>- Ilość odpadów plastikowych na świecie zatrważająco rośnie, co ma szkodliwy wpływ na ekosystemy, różnorodność biologiczną i zdrowie ludzkie. Produkty plastikowe można spotkać w każdym z elementów środowiska, w tym w morzach i oceanach - powiedział prezydent Rybnika Piotr Kuczera, na którego wniosek podjęta została uchwała.</p>
      <p>Przypomniał, że plastikowe produkty jednorazowego użytku stanowią połowę wszystkich odpadów morskich, tymczasem rozkładają się one aż kilkaset lat, kumulując się w środowisku.</p>
      <p>"Rada Miasta Rybnika uważa za konieczne oraz zasadne podjęcie wszelkich możliwych i prawnie dopuszczalnych działań przez Prezydenta Miasta Rybnika i dyrektorów (kierowników) jednostek organizacyjnych Miasta Rybnika, zmierzających do wyeliminowania z używania w Urzędzie Miasta Rybnika i jednostkach organizacyjnych Miasta Rybnika opakowań i naczyń plastikowych" - napisano w uchwale.</p>
      <p>
        <a href="https://www.portalsamorzadowy.pl/gospodarka-komunalna/walbrzych-jako-pierwsze-miasto-w-polsce-wprowadza-calkowity-zakaz-uzywania-plastikow,123744.html">Czytaj też: Wałbrzych, jako pierwsze miasto w Polsce, wprowadza całkowity zakaz używania plastików</a>
      </p>
      <p>Stopniowe ograniczenie ma polegać na zaprzestaniu używania jednorazowych talerzy, sztućców, kubeczków i słomek plastikowych, a także na rezygnacji z kupowania wody w butelkach plastikowych. Takie naczynia nie powinny być także używane przy korzystaniu z usług cateringowych przez miejskie jednostki.</p>
      <p>Lokalne władze zrezygnują również z używania plastikowych reklamówek; w promocji miasta mają być używane materiały, które pochodzą lub podlegają procesowi recyklingu. Radni chcą też podejmować działania edukacyjne kierowane do urzędników i mieszkańców.</p>
      <p>
        <a href="https://www.portalsamorzadowy.pl/ochrona-srodowiska/tak-walcza-z-plastikiem-w-nowym-jorku-a-w-polsce,128621.html">Czytaj też: Tak walczą z plastikiem w Nowym Jorku, a w Polsce?</a>
      </p>
      <p>Rybnicki urząd przypomina, że zgodnie z decyzją Parlamentu Europejskiego, od 2021 roku będzie obowiązywał zakaz wykorzystywania i sprzedaży plastiku jednorazowego użytku, dla którego dostępne są zamienniki. Rybnicka uchwała wychodzi naprzeciw unijnej dyrektywie - zaznaczają.</p>
      <p>Działania na rzecz ograniczenia, a docelowo wyeliminowania plastiku podjęła też Górnośląsko-Zagłębiowska Metropolia, która zrzesza 41 miast i gmin centralnej części woj. śląskiego. Od końca maja 2019 r. obowiązuje pracowników Urzędu Metropolitalnego zalecenie ws. realizacji akcji "Metropolia bez plastiku", wydane przez przewodniczącego zarządu GZM Kazimierza Karolczaka. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>