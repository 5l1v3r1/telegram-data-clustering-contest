<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ctvrtfinaliste-z-islandu-v-barazi-me-vyzvou-fotbalisty-rumunska/1824045?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T12:54:00+00:00"/>
    <meta property="og:title" content="Čtvrtfinalisté z Islandu v baráži ME vyzvou fotbalisty Rumunska"/>
    <meta property="og:description" content="Nyon (Švýcarsko) - Fotbalisté Islandu, kteří na minulém mistrovství Evropy došli do čtvrtfinále, se v semifinále baráže o postup na Euro 2020 utkají s Rumunskem. Los v Nyonu dnes také rozhodl o složení zbývajících dvojic pro play off, ve kterých se Bulharsko utká s Maďarskem a Skotsko nastoupí proti Izraeli."/>
  </head>
  <body>
    <article>
      <h1>Čtvrtfinalisté z Islandu v baráži ME vyzvou fotbalisty Rumunska</h1>
      <address><time datetime="2019-11-22T12:54:00+00:00">22 Nov 2019, 12:54</time> by <a rel="author" href="http://www.ctk.cz/" target="_blank">ČTK</a></address>
      <p>Nyon (Švýcarsko) - Fotbalisté Islandu, kteří na minulém mistrovství Evropy došli do čtvrtfinále, se v semifinále baráže o postup na Euro 2020 utkají s Rumunskem. Los v Nyonu dnes také rozhodl o složení zbývajících dvojic pro play off, ve kterých se Bulharsko utká s Maďarskem a Skotsko nastoupí proti Izraeli.</p>
      <p>O složení ostatních dvojic bylo jasno už po skončení kvalifikace. Slovensko vedené českým trenérem Pavlem Hapalem se ve skupině B utká s Irskem a v případě postupu nastoupí venku proti lepšímu z dvojice Bosna a Hercegovina - Severní Irsko. Ve skupině D proti sobě nastoupí Gruzie s Běloruskem a Severní Makedonie s Kosovem.</p>
      <p>Ve skupině C se Norsko utká se Srbskem a Skotsko s Izraelem. Ve skupině A los určil Islandu za soupeře Rumunsko, druhou dvojici tvoří Bulharsko s Maďarskem. Semifinále jsou na programu 26. března, finále pak 31. března. V obou případech se hraje na jeden zápas. O účastnících baráže rozhodlo jejich umístění v Lize národů.</p>
      <p>Vítězové baráže si zajistí poslední čtyři volná místa na mistrovství Evropy, jehož základní skupiny budou rozlosovány už 30. listopadu. Místo na turnaji, který na přelomu června a července bude premiérově hostit 12 zemí, si v kvalifikaci vybojovaly Česká republika, Anglie, Belgie, Dánsko, Finsko, Francie, Chorvatsko, Itálie, Německo, Nizozemsko, Polsko, Portugalsko, Rakousko, Rusko, Španělsko, Švédsko, Švýcarsko, Turecko, Ukrajina a Wales.</p>
      <h3>Los play off kvalifikace mistrovství Evropy ve fotbale</h3>
      <p><b>Skupina A:</b> Island - Rumunsko, Bulharsko - Maďarsko.</p>
      <p><b>Skupina B:</b> Bosna a Hercegovina - Severní Irsko, Slovensko - Irsko.</p>
      <p><b>Skupina C:</b> Skotsko - Izrael, Norsko - Srbsko.</p>
      <p><b>Skupina D:</b> Gruzie - Bělorusko, Severní Makedonie - Kosovo.</p>
      <p>Hraje se na jeden zápas. Semifinále jsou na programu 26. března, finále 31. března.</p>
    </article>
  </body>
</html>