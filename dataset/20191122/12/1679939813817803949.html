<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/au-jurat-credinta-patriei-circa-450-de-soldati-au-depus-juramantul-militar_3059835.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T12:42:09+00:00"/>
    <meta property="og:title" content="Au jurat credinţă patriei. Circa 450 de soldaţi au depus jurământul militar"/>
    <meta property="og:description" content="Aproximativ 450 de soldaţi, încorporaţi în Armata Naţională, au depus astăzi jurământul militar în cadrul unor ceremonii desfăşurate la Chişinău, Durleşti şi Bulboaca. La eveniment au fost prezenţi preşedintele ţării, Comandant Suprem al Forţelor Armate,"/>
  </head>
  <body>
    <article>
      <h1>Au jurat credinţă patriei. Circa 450 de soldaţi au depus jurământul militar</h1>
      <address><time datetime="2019-11-22T12:42:09+00:00">22 Nov 2019, 12:42</time> by <a rel="author">PUBLIKA.MD</a></address>
      <p>
        <b>Aproximativ 450 de soldaţi, încorporaţi în Armata Naţională, au depus astăzi jurământul militar în cadrul unor ceremonii desfăşurate la Chişinău, Durleşti şi Bulboaca.</b>
      </p>
      <p>La eveniment au fost prezenţi preşedintele ţării, Comandant Suprem al Forţelor Armate, Igor Dodon, ministrul Apărării Victor Gaiciuc, comandantul Armatei Naţionale, Igor Gorgan, veterani, părinţi şi rude ale militarilor.</p>
      <p>"Prin depunerea jurământului militar, aceşti tineri încep astăzi un nou capitol în viaţă – unul în care vor cunoaşte ce înseamnă cu adevărat responsabilitatea, disciplina, camaraderia şi devotamentul faţă de Patrie" a menţionat ministrul Victor Gaiciuc.</p>
      <p>Ministrul Apărării a adăugat că în perioada stagiului militar îi vor avea alături pe comandanţii lor, lideri care au învăţat arta militară în cele mai buni şcoli din ţară şi de peste hotare şi au testat-o pe poligoanele de instrucţie ale Armatei Naţionale, la exerciţii multinaţionale şi în misiuni internaţionale de menţinere şi stabilizare a păcii, acolo unde s-au remarcat ca veritabili profesionişti.</p>
      <p>Totodată,<b> ceremonii de depunere a jurământului militar au avut loc la Centrul de Instruire al Armatei Naţionale de la Bulboaca şi Regimentul de Rachete Antiaeriene de la Durleşti.</b></p>
      <p>După depunerea jurământului militar, soldaţii vor beneficia de patru zile de concediu.</p>
    </article>
  </body>
</html>