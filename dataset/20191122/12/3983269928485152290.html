<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/dues-produccions-participades-per-tv3-opten-als-premis-forque-2019/nota-de-premsa/2965327/"/>
    <meta property="og:site_name" content="CCMA"/>
    <meta property="article:published_time" content="2019-11-22T12:21:38+00:00"/>
    <meta property="og:title" content="Dues produccions participades per TV3 opten als Premis Forqué 2019"/>
    <meta property="og:description" content="Les pel·lícules &quot;Elisa y Marcela&quot;, amb coproducció de TV3, i &quot;La hija de un ladrón&quot;, amb participació de TV3, optaran als Premis Cinematogràfics José María Forqué. La gala d'entrega dels guardons serà l'11 de gener del 2020 a Madrid."/>
  </head>
  <body>
    <article>
      <h1>Dues produccions participades per TV3 opten als Premis Forqué 2019</h1>
      <h2>Les pel·lícules "Elisa y Marcela", amb coproducció de TV3, i "La hija de un ladrón", amb participació de TV3, optaran als Premis Cinematogràfics José María Forqué. La gala d'entrega dels guardons serà l'11 de gener del 2020 a Madrid.</h2>
      <address><time datetime="2019-11-22T12:21:38+00:00">22 Nov 2019, 12:21</time> by <a rel="author">CCMA</a></address>
      <figure>
        <img src="https://statics.ccma.cat/multimedia/jpg/2/4/1574428220542.jpg"/>
      </figure>
      <p>Ahir dijous, 21 de novembre, es van donar a conèixer les nominacions a la 25a edició dels Premis Cinematogràfics José María Forqué. El film "Elisa y Marcela", amb coproducció de TV3, dirigida per Isabel Coixet, opta al Premi al cine amb educació i valors. D'altra banda, Greta Fernández, la protagonista de "La hija de un ladrón" opta al Premi a la millor interpretació femenina.</p>
      <p>El director, actor i productor Santiago Segura i la periodista i presentadora Elena Sánchez seran els presentadors de la gala dels Premis José María Forqué. La cerimònia torna a Madrid i serà l'IFEMA Palau Municipal l'espai que acollirà aquests premis el pròxim dissabte 11 de gener.</p>
      <p>Després de vint edicions, els Forqué s'han consolidat com uns dels premis cinematogràfics més prestigiosos de la indústria del cinema espanyol, i és actualment cita obligada de tots els professionals de sector. Els premis compten amb set categories, de les quals sis estan dotades econòmicament. A aquestes categories s'afegeix la Medalla d'Or a tota una carrera.</p>
      <p>EGEDA és l'entitat sense ànim de lucre per a la gestió de drets dels productors audiovisuals. Va crear aquests guardons el 1996 amb l'objectiu de difondre la importància de la indústria cinematogràfica, impulsar la figura del productor i premiar cada any les millors produccions de cinema espanyoles pels seus valors tècnics i artístics.</p>
      <p>El Premi Cinematogràfic José María Forqué 2019 està organitzat per EGEDA amb la participació de l'Ajuntament de Madrid, la Comunitat de Madrid, RTVE en col·laboració amb Ibercaja, Mercedes Benz, Aisge i FIPCA.</p>
      <p>
        <b>"Elisa y Marcela"</b>
      </p>
      <p>La directora Isabel Coixet porta al cinema una història basada en fets reals; és l'amor entre "Elisa y Marcela", dues dones gallegues que a principis del segle XX van anar contra les convencions. Es tracta d'una pel·lícula original de Netflix amb coproducció de Televisió de Catalunya, Rodar y Rodar, Zenit TV, Lanube peliculas, Movies Production AIE, amb l'associació de Film Factory i la participació de Canal Sur Radio y Televisión, Televisión de Galicia, i la col·laboració d'ICEC i la subvenció da Axencia Galega Das Industrias Culturals.</p>
      <p>
        <b>Sinopsi</b>
      </p>
      <p>El primer dia d'escola, l'Elisa coneix la Marcela, amb qui establirà una gran amistat que, amb el temps, serà mal vista pels pares de la Marcela, que l'enviaran a estudiar fora per posar fi a les seves sospites. Els anys passen, però els sentiments es mantenen. De tornada a Galícia, decideix buscar l'Elisa i viure felices  una vida en comú. Però la gent del poble comencen a parlar malament d'elles, i les dones fan un pla: l'Elisa abandonarà un temps el poble per tornar convertida en el Mario i casar-se amb la Marcela.</p>
      <p>
        <b>Fitxa tècnica</b>
      </p>
      <p><b>Direcció i guió</b>: Isabel Coixet<br/><b>Director de fotografia: </b>Jennifer Cox<br/><b>Producció executiva TVC: </b>Oriol Sala-Patau i Cruz Rodriguez<br/><b>Producció executiva Rodar y Rodar: </b>Joaquín Padró, Mar Targarona, Zaza Ceballos i Jose Carmona<br/><b>Música: </b>Sofia Oriana Infante Souto<br/><b>Repartiment: </b>Greta Fernández,  Natalia de Molina,  Sara Casasnovas,  Tamar Novas,  María Pujalte, Francesc Orella,  Lluís Homar,  Jorge Suquet,  Manolo Solo,  Milo Taboada, Manuel Lourenzo,  Elena Seijo,  Luisa Merelas,  Roberto Leal,  Amparo Moreno, Tania Lamata i Covadonga Berdiñas.</p>
      <p>
        <b>"La hija de un ladrón"</b>
      </p>
      <p>"La hija del ladrón" és la primera pel·lícula en la qual actuen junts Eduard i Greta Fernández, que interpreten els rols de pare i filla respectivament. El llargmetratge, dirigit per Belén Funes mostra les fragilitats de la relació entre una filla, la Sara, que lluita per aconseguir un futur millor per al seu nadó, i el seu pare, en Manuel, que acaba de sortir de la presó i vol tornar a formar part de la vida de la Sara i la seva família.</p>
      <p>
        <b>Sinopsi</b>
      </p>
      <p>La Sara (Greta Fernández) ha estat sola tota la vida. Té 22 anys i un nadó, el seu desig és formar una família normal al costat del seu germà petit i del pare del seu fill. El seu pare, el Manuel (Eduard Fernández), després d'anys absent, en sortir de la presó decideix reaparèixer a les seves vides. La Sara sap que ell és el principal obstacle dins dels seus plans i pren una decisió difícil: allunyar-lo d'ella i del seu germà.</p>
      <p>
        <b>Fitxa tècnica</b>
      </p>
      <p><b>Direcció:</b> Belén Funes<br/><b>Guió:</b> Belén Funes i Marçal Cebrián<br/><b>Directora de fotografia:</b> Neus Ollé<br/><b>Producció:</b> Antonio Chavarrías<br/><b>Intèrprets: </b>Greta Fernández (Sara), Eduard Fernández (Manuel), Alex Monner (Dani), Tomás Martín (Martín 8 anys), Adela Silvestre (Noe), Anna Alarcón (Laura), Cris Blanco (Adri) i Borja Espinosa (Borja).</p>
      <p>
        <a href="http://www.tv3.cat/ficcioicinema">tv3.cat/ficcioicinema</a>
      </p>
    </article>
  </body>
</html>