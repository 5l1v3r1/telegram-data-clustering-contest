<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474196-chwedoruk-trudno-wskazac-roznice-miedzy-kandydatami-po"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T12:41:32+00:00"/>
    <meta property="og:title" content="NASZ WYWIAD. Prof. Chwedoruk: „Trudno wskazać istotne różnice polityczne między kandydatami w prawyborach PO”"/>
    <meta property="og:description" content="&quot;Można sobie wyobrazić, że osoby związane z mniejszymi ośrodkami mogą postrzegać pana Jaśkowiaka jako swojego reprezentanta w takim starciu&quot;."/>
  </head>
  <body>
    <article>
      <h1>NASZ WYWIAD. Prof. Chwedoruk: „Trudno wskazać istotne różnice polityczne między kandydatami w prawyborach PO”</h1>
      <address><time datetime="2019-11-22T12:41:32+00:00">22 Nov 2019, 12:41</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>Można sobie wyobrazić, że osoby związane z mniejszymi ośrodkami mogą postrzegać pana Jaśkowiaka jako swojego reprezentanta w takim starciu</blockquote>
      <p>— mówi portalowi wPolityce.pl prof. Rafał Chwedoruk, politolog, wykładowca Uniwersytetu Warszawskiego.</p>
      <p>
        <b>wPolityce.pl: <a href="https://wpolityce.pl/polityka/474185-ruszaja-prawybory-w-po-jaskowiak-zaczyna-ostro">Co pan sądzi o starcie w prawyborach PO pani Małgorzaty Kidawy-Błońskiej i prezydenta Poznania pana Jacka Jaśkowiaka</a>?</b>
      </p>
      <p><b>Prof. Rafał Chwedoruk:</b> PO musi w naturalny sposób wykorzystać wybory prezydenckie do przypomnienia opinii publicznej o swoim istnieniu. Sytuacja polityczna dla PO jest nowa. W nowym Sejmie pojawił się klub Lewicy, który będzie nastawiony przede wszystkim na walkę o wyborcę z PO. Poprzednie prawybory w PO odbywały się w podobnym kontekście. Wtedy Sejm pod pewnymi względami był podobny do dzisiejszego. To absolutnie nie zaskakuje.</p>
      <p>Napięcia wewnętrzne w PO są skorelowane z prawyborami prezydenckimi. Być może w zgłoszeniu się Jaśkowiaka w ostatniej chwili było coś więcej niż tylko zabieg marketingowy, który nagłaśnia siłą rzeczy kogoś, kto trzymał w niepewności opinię publiczną.</p>
      <p>
        <b>Co ma pan na myśli mówiąc, że zgłoszenie się Jaśkowiaka w ostatniej chwili było czymś więcej niż tylko zabiegiem marketingowym? Zgadza się pan z publicystycznym stwierdzenie, że Jaśkowiak startując w prawyborach ratuje szefa PO Schetynę?</b>
      </p>
      <p>Określenie, że Jaśkowiak zgłaszając się do prawyborów, ratuje Schetynę to przesada, bo to, co będzie się działo nie zależy od samych prawyborów. Z całą pewnością zwiększa to znaczenie prawyborów i wzmacnia obecne kierownictwo PO.</p>
      <p>W prawyborach wystartują dwie powszechnie rozpoznawalne osoby i pełniące szczególnie eksponowane funkcje publiczne. Istniało zagrożenie, że pani Kidawa-Błońska pozostanie na placu boju albo pojawi się kompletnie nieznany outsider wystawiony tylko po to, żeby był jakikolwiek kontrkandydat. Często tak się w Polsce dzieje. Jest to stosowane w różnych partiach. Trudno wskazać istotne różnice polityczne między kandydatami w prawyborach PO. Spory w PO sprawiają wrażenie nie tyle sporu ideologicznego ale zasadniczych różnic co do taktyki partyjnej. Wydają się to przekształcać w spory personalne.</p>
      <p>
        <b>Myśli pan, że pani Kidawa-Błońska będzie miała szanse w starciu z Jaśkowiakiem?</b>
      </p>
      <p>Sądzę, że będzie faworytem. Ale oczywiście skala przewagi nie będzie tak wielka, jaka mogłaby być przy mniej rozpoznawalnym kontrkandydacie. Można sobie wyobrazić, że osoby związane z mniejszymi ośrodkami mogą postrzegać pana Jaśkowiaka jako swojego reprezentanta w takim starciu. Mam wrażenie, że w kontekście wyborów prezydenckich, obie te osoby miałyby pewien walor konsolidacji liberalnego elektoratu i skutecznej konkurencji z kontrkandydatem lewicowym. Jednak w obu tych wypadkach żadna z osób nie wydaje się być realnym rywalem dla Andrzeja Dudy wobec perspektywy dwóch tur.</p>
      <p>Not. ems</p>
    </article>
  </body>
</html>