<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/fsb-vidnovila-slidstvo-u-spravi-ukrajinskih-moryakiv-polozov-641718.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T12:20:59+00:00"/>
    <meta property="og:title" content="ФСБ відновила слідство у справі українських моряків - Полозов"/>
    <meta property="og:description" content="Після того, як слідство буде завершено, захист моряків знову розпочне ознайомлення з матеріалами справи"/>
  </head>
  <body>
    <article>
      <h1>ФСБ відновила слідство у справі українських моряків - Полозов</h1>
      <address>
        <time datetime="2019-11-22T12:20:59+00:00">22 Nov 2019, 12:20</time>
      </address>
      <h4>Після того, як слідство буде завершено, захист моряків знову розпочне ознайомлення з матеріалами справи</h4>
      <p>У зв'язку з передачею Україні військових кораблів ФСБ відновила слідчі дії у справі українських моряків. Про цьому в п'ятницю, 22 листопада, повідомив адвокат українців Микола Полозов.</p>
      <p>«Відновлено слідчі дії у зв'язку з передачею військових кораблів Україні, ознайомлення захистом з матеріалами справи призупинено», - сказав він.</p>
      <p>За словами Полозова, після того, як слідство буде завершено, захист знову розпочне ознайомлення з матеріалами справи. «Дані, які з'являться в ході відновленого слідства, будуть включені в додатковий том [справи]», - пояснив адвокат.</p>
      <p>До слова, на початку листопада адвокат п'ятого президента Петра Порошенка Ігор Головань розповів, як слідчі <a href="https://glavcom.ua/news/pislya-togo-yak-moryakiv-virvali-z-rosiyskoji-tyurmi-jih-tyagayut-na-dopiti-v-ukrajini-637836.html">ДБР разом з російським ФСБ розслідують міфічне «перевищення влади та службових повноважень» українськими моряками</a>, захопленими Росією у листопаді 2018 року у Керченській протоці.</p>
      <p>Нагадаємо, 18 листопада командувач ВМС ЗС України Ігор <a href="https://glavcom.ua/news/rosiya-povernula-ukrajini-zahopleni-korabli--640668.html">Воронченко повідомив</a>, що процедура передачі Україні двох катерів та буксира, які були захоплені РФ у 2018 році біля Керченської протоки, завершується, невдовзі почнеться <a href="https://glavcom.ua/news/poverneni-rosijeyu-korabli-pryamuyut-do-odesi--640684.html">буксирування суден</a> до берегів материкової України.</p>
      <p>20 листопада командувач ВМС України Ігор Воронченко заявив, що <a href="https://glavcom.ua/news/pozrivali-plafoni-rozetki-i-unitazi-stalo-vidomo-v-yakomu-stani-rf-povernula-ukrajini-korabli--641178.html">на затриманих Росією кораблях демонтовано практично все обладнання, в тому числі унітази, розетки, плафони</a>. Він зазначив, що «росіяни угробили» катери і пообіцяв показати всьому світу «варварське ставлення» Москви.</p>
      <p>Зазначимо, що колишній військовий прокурор Анатолій <a href="https://glavcom.ua/news/opublikovano-spisok-vkradenogo-rosiyanami-mayna-na-ukrajinskih-korablyah--641387.html">Матіос опублікував документ, в якому вказано перелік пошкоджень і вкраденого майна</a> на українських кораблях «Нікополь», «Бердянськ» і буксирі «Яни Капу».</p>
      <p>20 листопада військові прокурори оглядали та фіксували пошкодження.</p>
      <p>Вчора, 21 листопада, <a href="https://glavcom.ua/news/rosiya-zayavila-shcho-ce-ukrajina-ugrobila-svoji-korabli--641393.html">влада Росії заявила, що повернули Україні захоплені кораблі «в нормальному стані»</a> - і унітаз на катері нібито не крали.</p>
      <p>Нагадаємо, <a href="https://glavcom.ua/news/litak-z-brantsjami-kremlja-prizemlivsja-v-borispoli-623437.html">7 вересня між Україною та Росією відбувся обмін у форматі 35 на 35</a>. До України повернулися 11 незаконно засуджених у Росії співгромадян, а також 24 моряки, яких Росія захопила в районі Керченської протоки у листопаді 2018 року.</p>
      <p>Як відомо, 25 листопада 2018 року російські прикордонники біля берегів анексованого Криму обстріляли і захопили три кораблі Військово-морських сил України: катери «Бердянськ», «Нікополь» і буксир «Яни Капу», що прямували з Одеси до Маріуполя, а також їхні екіпажі. У полон потрапили 24 українці, троє з них були поранені.</p>
      <p>Підконтрольний Росії суд в окупованому Криму заарештував усіх затриманих українських військових за обвинуваченням у нібито незаконному перетині кордону. </p>
      <p>25 травня 2019 року <a href="https://glavcom.ua/country/politics/mizhnarodniy-tribunal-postanoviv-rf-maje-zvilniti-ukrajinskih-moryakiv-596667.html">Міжнародний трибунал з морського права зобов’язав Росію</a> негайно звільнити три українські військові кораблі «Бердянськ», «Нікополь» і «Яни Капу» та повернути їх під контроль України, а також звільнити 24 захоплених українських моряків.</p>
      <footer>Джерело: <a href="http://tass.ru/">ТАСС</a></footer>
      <related>
        <a href="https://glavcom.ua/odesa/news/zvilneniy-z-polonu-rf-ukrajinskiy-moryak-odruzhivsya-na-odeshchini-640573.html"/>
        <a href="https://glavcom.ua/news/advokat-novikov-u-spravi-moryakiv-ukrainski-slidchi-kopiyuyut-diji-rosiyskih--638036.html"/>
        <a href="https://glavcom.ua/country/incidents/rosija-mozhe-ogolositi-u-rozshuk-zvilnenih-ukrajinskih-morjakiv-polozov-635633.html"/>
      </related>
    </article>
  </body>
</html>