<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/bologna/2019/11/22/news/mihajlovic_trapianto_midollo-241638148/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T12:38:00+00:00"/>
    <meta property="og:title" content="Bologna, Mihajlovic dimesso dall'ospedale: ''Sottoposto a trapianto di midollo osseo, condizioni soddisfacenti''"/>
    <meta property="og:description" content="L'intervento è stato effettuato lo scorso 29 ottobre, donatore &quot;non familiare'': ''Esami ematologici soddisfacenti''"/>
  </head>
  <body>
    <article>
      <h1>Bologna, Mihajlovic dimesso dall'ospedale: ''Sottoposto a trapianto di midollo osseo, condizioni soddisfacenti''</h1>
      <h2>L'intervento è stato effettuato lo scorso 29 ottobre, donatore "non familiare'': ''Esami ematologici soddisfacenti''</h2>
      <address>
        <time datetime="2019-11-22T12:38:00+00:00">22 Nov 2019, 12:38</time>
      </address>
      <p>Sinisa Mihajlovic è stato sottoposto a trapianto di midollo osseo "da donatore non familiare'' lo scorso 29 ottobre. E' quanto scrive in una nota l'Ospedale Sant'Orsola, sede di degenza del tecnico del Bologna nelle scorse settimane: "È stato dimesso oggi, 22 novembre 2019, dall'Istituto di Ematologia Seragnoli, dopo essere stato sottoposto a trapianto di midollo osseo da donatore non familiare lo scorso 29 ottobre. Le condizioni generali del paziente e gli esami ematologici sono soddisfacenti".<br/><br/>Mihajlovic, <a href="https://www.repubblica.it/sport/calcio/serie-a/bologna/2019/07/13/news/mihajlovic_malato_leucemia-231118362/">che lo scorso luglio ha annunciato di avere la leucemia</a>, aveva lasciato l'ospedale già mercoledì completando il terzo ciclo di cure, come aveva rivelato la moglie Arianna su Instagram postando una foto di entrambi fuori dal Sant'Orsola ("Più bella cosa non c'è... Si torna a casa"). Ieri, invece, si era recato a Casteldebole per parlare alla squadra e assistere all'allenamento. Finora Mihajlovic è stato presente in panchina in quattro gare su 12, ovvero le partite contro Verona, Spal, Lazio e Juve.<br/><br/><br/><br/><br/> </p>
    </article>
  </body>
</html>