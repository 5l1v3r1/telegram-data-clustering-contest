<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2823589-edina-kandidatka-na-posadu-golovi-derzkino-ne-projsla-spivbesidu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T12:43:00+00:00"/>
    <meta property="og:title" content="Єдина кандидатка на посаду голови Держкіно не пройшла співбесіду"/>
    <meta property="og:description" content="Генеральна продюсерка Одеського міжнародного кінофестивалю Юлія Сінькевич, яка залишилась єдиною кандидаткою, що пройшла кілька етапів конкурсного відбору на посаду голови Держкіно, не пройшла 21 листопада співбесіду в Національному агентстві з питань державної служби."/>
  </head>
  <body>
    <article>
      <h1>Єдина кандидатка на посаду голови Держкіно не пройшла співбесіду</h1>
      <h2>Генеральна продюсерка Одеського міжнародного кінофестивалю Юлія Сінькевич, яка залишилась єдиною кандидаткою, що пройшла кілька етапів конкурсного відбору на посаду голови Держкіно, не пройшла 21 листопада співбесіду в Національному агентстві з питань державної служби.</h2>
      <address>
        <time datetime="2019-11-22T12:43:00+00:00">22 Nov 2019, 12:43</time>
      </address>
      <p>Про це Сінькевич написала на сторінці у <a href="https://www.facebook.com/julia.sinkevych/posts/10215406293417225?__tn__=-R">Facebook.</a></p>
      <p>“Конкурс на посаду голови ДержКіно України - Раунд IV - фінал і game over.</p>
      <p>Я НЕ проходжу далі!” - зазначила Сінькевич.</p>
      <p>Вона також опублікувала відео своєї співбесіди.</p>
      <figure>
        <iframe src="https://www.youtube.com/embed/jYFub1-jNeQ" width="560" height="315" data-service="Youtube" scrolling="no"/>
      </figure>
      <p>Відповідно до процедури, після конкурсу претендентка мала пройти співбесіду в Нацагентстві з питань держслужби та Міністерстві культури, молоді та спорту, а після того — з очільником уряду.</p>
      <p>Після оприлюднення відео співбесіди в Нацагентстві з питань держслужби (НАДС) виявилося, що кандидатка “набрала недостатню кількість балів за однією з компетенцій”.</p>
      <p>Тим часом представники української кіноіндустрії не згодні з висновками НАДС щодо кандидатури Юлії Сінькевич. 22 листопада вони написали відкритого листа на ім'я перших осіб держави на підтримку кандидатки. Вони вимагають від НАДС переглянути результати співбесіди.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2819950-u-gelsinki-2224-listopada-projdut-dni-ukrainskogo-kino.html">У Ґельсінкі 22-24 листопада пройдуть Дні українського кіно</a>
      </blockquote>
      <p>“Українська кіноіндустрія більше трьох місяців існує без голови виконавчого органа - Державного агентства України з питань кіно. У цих умовах зрив конкурсу на цю посаду Національним агентством України з питань державної служби шкодить українській кіноіндустрії та підриває довіру спільноти до демократичних інститутів”, - підкреслюється в <a href="https://docs.google.com/forms/d/e/1FAIpQLSfPq_pjlJJ0UWSKxzlnOx_IvNKLrSWWirJHrHMbH2GJqa9EbQ/viewform?fbclid=IwAR1K8L6JRFjG4IzsfhO5irt93W0EZsDLMJIzgujf61Azp0w_lViy9ye9cNQ">листі.</a></p>
      <p>Автори листа висловили свою підтримку кандидатури Юлії Сінькевич як керівниці Держкіно, підкресливши, що вона має для цього необхідний досвід та навички, довела це багаторічною плідною працею на ниві української кіноіндустрії, а також засвідчила у публічній презентації своєї програми під час конкурсу.</p>
      <p>“Ми вважаємо, що саме Юлія Сінькевич як єдина кандидатка, яка пройшла у фінальний тур конкурсу на посаду, має очолити <a href="https://www.ukrinform.ua/tag-derzkino">Державне агентство України з питань кіно</a>. Вимагаємо у Національного агентства України з питань державної служби негайно переглянути результати “співбесіди” з Юлією Сінькевич, що були оприлюднені 21.11.2019”, - зазначається в листі.</p>
      <p>Ексголова Держкіно Пилип Іллєнко у своєму коментарі на сторінці у<a href="https://www.facebook.com/philip.illienko/posts/2752090318174638"> Facebook</a> назвав конкурс на посаду голови Держкіно “фарсом”, а ситуацію, в якій опинилося агентство, а з ним і українське кіно, “драматичною та кризовою”.</p>
      <p>“Я не уявляю, хто тепер взагалі погодиться брати участь в подальших конкурсах на цю посаду. Особливо після перегляду так званої “співбесіди”, за результатами якої реально компетентна Julia Sinkevych вибула з цього конкурсу”, - зазначив Іллєнко.</p>
      <p>Він додав, що “для деяких людей українське кіно - благодатне поле для інтриг, маніпуляцій та задоволення власних амбіцій, але є й люди, для яких воно справді є важливою цінністю і справою життя”.</p>
      <p>“Других - більше, ніж перших. І наше майбутнє залежить від того, чи зможуть другі об‘єднати зусилля, аби не дозволити першим надалі знущатися над українським кінематографом і тими, хто його робить!”- підкреслив Іллєнко.</p>
    </article>
  </body>
</html>