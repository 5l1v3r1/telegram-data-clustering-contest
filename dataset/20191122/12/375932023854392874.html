<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/kina-javitotta-a-2018-ra-vonatkozo-elozetes-gdp-kalkulaciojat-1886070/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T12:36:00+00:00"/>
    <meta property="og:title" content="Kína javította a 2018-ra vonatkozó előzetes GDP kalkulációját"/>
    <meta property="og:description" content="A hivatal szerint az adatok felfelé javítása nem fogja számottevően befolyásolni a 2019-es növekedési ütem adatait."/>
  </head>
  <body>
    <article>
      <h1>Kína javította a 2018-ra vonatkozó előzetes GDP kalkulációját</h1>
      <address><time datetime="2019-11-22T12:36:00+00:00">22 Nov 2019, 12:36</time> by <a rel="author">MTI</a></address>
      <p>Kína felfelé javította a 2018-as bruttó hazai össztermékre (GDP) vonatkozó előzetes kalkulációját – jelentette a Hszinhua kínai hírügynökség a kínai statisztikai hivatal pénteken közölt adataira hivatkozva.</p>
      <aside>Az előzetes számításokhoz képest az ország tavalyi GDP-jét 1,9 ezer milliárd jüannal, vagyis 2,1 százalékkal 91,93 ezer milliárd jüanra módosították felfelé. A módosított adatok alapján Kína könnyebben elérheti azt a célját, hogy a gazdaságát 2020-ra megduplázza a tíz évvel korábbi állapothoz képest.</aside>
      <p>A javítást követően az elsődleges ipar teljesítménye a tavalyi évben elérte a 6,47 ezer milliárd jüant, ezzel a kínai GDP 7 százalékát tette ki.</p>
      <figure>
        <img src="https://www.vg.hu/wp-content/uploads/2019/04/035pbu51184309-e1558071553420.jpg"/>
        <figcaption>Fotó: AFP</figcaption>
      </figure>
      <aside>A másodlagos ipar teljesítménye 36,48 ezer milliárd jüan volt, a GDP 39,7 százalékát kitéve, míg a harmadlagos – szolgáltató – ipar 48,97 ezer milliárd jüannal a GDP összértékének 53,3 százalékát alkotta.</aside>
      <p>A statisztikai hivatal közleménye szerint a szolgáltatóipar az előzetes kalkulációkhoz képest 1,1 százalékkal nagyobb mértékben járult hozzá a bruttó hazai össztermékhez.</p>
      <p>A közleményben a hivatal azt is leszögezte: az adatok felfelé javítása nem fogja számottevően befolyásolni a 2019-es növekedési ütem adatait. Egyes megfigyelők azonban némi kétkedéssel fogadták a módosítást, azt gyanítva, hogy arra éppen a kitűzött célszámok elérése miatt volt szükség.</p>
      <p>Kína gazdasága a vártnál kisebb mértékben nőtt a harmadik negyedévben, mivel az Egyesült Államokkal vívott ádáz kereskedelmi háború, valamint a gyenge belső kereslet visszavetették az ipari termelést. A kínai statisztikai hivatal októberben közölt adatai szerint éves összevetésben 6,0 százalékkal nőtt a bruttó hazai termék (GDP), ami 1992 első negyedéve óta a leglassabb ütem.</p>
    </article>
  </body>
</html>