<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/il-pensiero-non-basta-flash-mob-sul-colle-dellinfinito-contro-la-violenza-sulle-donne/1328011/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T12:55:40+00:00"/>
    <meta property="og:title" content="“Il pensiero non basta” Flash mob sul Colle dell’Infinito contro la violenza sulle donne"/>
    <meta property="og:description" content="RECANATI - L'iniziativa è stata organizzata dai ragazzi e dalle ragazze del Bonifazi per lunedì dalle 11,30 alle 12,30"/>
  </head>
  <body>
    <article>
      <h1>“Il pensiero non basta” Flash mob sul Colle dell’Infinito contro la violenza sulle donne</h1>
      <h2>RECANATI - L'iniziativa è stata organizzata dai ragazzi e dalle ragazze del Bonifazi per lunedì dalle 11,30 alle 12,30</h2>
      <address><time datetime="2019-11-22T12:55:40+00:00">22 Nov 2019, 12:55</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Fil-pensiero-non-basta-flash-mob-sul-colle-dellinfinito-contro-la-violenza-sulle-donne%2F1328011%2F">Condividi140</a><a href="https://twitter.com/intent/tweet?text=%22Il+pensiero+non+basta%22++Flash+mob+sul+Colle+dell%27Infinito++contro+la+violenza+sulle+donne&amp;url=https%3A%2F%2Fwww.cronachemaceratesi.it%2F2019%2F11%2F22%2Fil-pensiero-non-basta-flash-mob-sul-colle-dellinfinito-contro-la-violenza-sulle-donne%2F1328011%2F">Tweet</a>Email140 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2014/10/stalking_4-650x459.jpg"/>
      </figure>
      <p><b>“Il pensiero non basta”. E’ questo il titolo del flash mob che andrà in scena lunedì a Recanati in occasione della Giornata internazionale per l’eliminazione della violenza contro le donna. L’iniziativa è stata organizzata dall’Istituto istruzione superiore “V. Bonifazi” e si svolgerà dalle 11,30 alle 12,30 nell’orto sul Colle dell’Infinito grazie al suggerimento dell’assessora alle Culture Rita Soccio che ha permesso l’apertura straordinaria esclusivamente per il Bonifazi.</b> L’idea, proposta dalla giornalista Nikla Cingolani, è stata realizzata in collaborazione con il Comune, CronacheCult, Le Fate Laboriose, circolo Acli Castelnuovo, RAM90 di Paolo Ramundo il quale ha gentilmente offerto la stoffa per la realizzazione di uno striscione utile allo svolgimento del flash mob. «Il luogo – spiegano gli organizzatori – ha un‘importanza rilevante a livello simbolico poiché l’orto-giardino apparteneva al monastero dove risiedevano le clarisse, oggi sede della suddetta scuola. L’Hortus Conclusus, sia nel mondo laico che in quello religioso, era considerato come giardino dello spirito e metafora dell’esistenza umana. La soglia di entrata è il simbolo del passaggio: quando si supera il confine si modifica la propria condizione. Inoltre, l’identificazione tra donna e giardino è un elemento caratteristico dell’Hortus Conclusus; il suo grembo, innanzitutto, si confonde con il giardino stesso: la donna diviene il giardino». Durante il flash mob le studentesse e gli studenti, dopo essere entrati silenziosamente nell’orto, mostreranno dei cartelli e uno striscione di stoffa di 150 x 500 cm circa in cui sono applicati i loro elaborati con i pensieri dedicati alla giornata intorno al motto “Il pensiero non basta” ricamato con filo rosso dalle Fate Laboriose. «L’obiettivo – concludono gli organizzatori – è di richiamare l’attenzione sulla necessità di agire per eliminare la violenza di genere fino a che non si sarà ottenuta una piena, sostanziale uguaglianza fra donne e uomini, sostenendo una nuova cultura della relazione come unione fra due soggetti liberi, basata sull’eguaglianza e sul rispetto reciproco».</p>
    </article>
  </body>
</html>