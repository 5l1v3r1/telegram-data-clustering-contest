<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103376/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T12:50:00+00:00"/>
    <meta property="og:title" content="Болгарія спростувала причетність до скандалу зі шпигуном РФ у Сербії"/>
    <meta property="og:description" content="Болгарська держава не причетна до скандалу навколо відео зустрічі російського розвідника з сербським агентом у Белграді."/>
  </head>
  <body>
    <article>
      <h1>Болгарія спростувала причетність до скандалу зі шпигуном РФ у Сербії</h1>
      <address>
        <time datetime="2019-11-22T12:50:00+00:00">22 Nov 2019, 12:50</time>
      </address>
      <p>Болгарська держава не причетна до скандалу навколо <b><a href="https://www.eurointegration.com.ua/news/2019/11/19/7103198/">відео </a></b>зустрічі російського розвідника з сербським агентом у Белграді.</p>
      <p>Про це заявила міністр закордонних справ Єкатєріна Захарієва, повідомляє "Європейська правда" з посиланням на <a href="https://www.novinite.bg/">Novinite</a>.</p>
      <p>На опублікованих днями кадрах видно, як працівник сербських спецслужб приймає гроші від колишнього заступника військового аташе Росії в Белграді Георгія Клебана.</p>
      <p>Президент Сербії Александар Вучич <b><a href="https://www.eurointegration.com.ua/news/2019/11/22/7103351/">підтвердив </a></b>шпигунство з боку Росії, а в МЗС РФ <b><a href="https://www.eurointegration.com.ua/news/2019/11/21/7103335/">заявили</a></b>, що історія з відеозаписом — це провокація перед зустріччю Вучича з президентом Владіміром Путіним.</p>
      <p>Водночас близький до Вучича сербський депутат Мілован Дрецун <b><a href="https://www.eurointegration.com.ua/news/2019/11/22/7103361/">заявив</a></b>, що за скандалом стоїть Болгарія.</p>
      <p>Як повідомила Захарієва, посол Сербії в Болгарії, найімовірніше, буде викликаний в Міністерство закордонних справ, щоб дати пояснення щодо заяви депутата.</p>
      <p>"Я сподіваюся, що це особиста думка депутата, а не офіційна позиція. Ці смішні звинувачення жодним чином не відповідають тому доброму духу, який існує у відносинах між двома країнами", - сказала Захарієва.</p>
      <p>"На відео я не бачу, щоб болгарський розвідник вербував сербського, це робить з ним інша країна", - додала вона.</p>
      <p>Міністр оборони та віце-прем'єр-міністр Болгарії Красимир Каракачанов також спростував звинувачення у існуванні болгарського сліду у шпигунському скандалі в Сербії.<br/><br/>"Ці речі не відповідають дійсності. Я читав матеріал, я читав звинувачення. Навряд чи це змова. Те, що в Сербії є проблеми, їх видно, не означає, що Болгарія повинна бути козлом відпущення і бути качкою для відволікання уваги людей від внутрішніх проблем в Сербії. Немає таких речей, про які говорить сербський депутат", - сказав Каракачанов.<br/><br/>"У Болгарській національній асамблеї депутати також говорять речі, які не мають нічого спільного з правдою", - додав він.</p>
      <p>Лише тижнем раніше Болгарія <b><a href="https://www.eurointegration.com.ua/news/2019/10/28/7102373/">вислала </a></b>одного із секретарів посольства Росії за підозрою у шпигунстві. Наступного дня Софія відмовилася видавати візу громадянину Росії, якого призначили аташе з питань оборони у столиці Болгарії.</p>
      <related>
        <a href="https://www.eurointegration.com.ua/news/2019/10/29/7102424/"/>
      </related>
    </article>
  </body>
</html>