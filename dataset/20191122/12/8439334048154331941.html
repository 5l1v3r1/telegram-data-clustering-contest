<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/ena-paidi-metraei-kalathia.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-22T12:43:00+00:00"/>
    <meta property="og:title" content="Ένα παιδί… μετράει καλάθια"/>
    <meta property="og:description" content="Ο 18ΧΡΟΝΟΣ ΡΑΦΑΗΛ ΛΑΝΑΡΑΣ ΜΙΛΑΕΙ ΣΤΗΝ «Κ.Ε.» ΓΙΑ ΤΟ ΟΝΕΙΡΟ ΤΟΥ, ΠΩΣ ΞΕΚΙΝΗΣΕ ΤΟ ΜΠΑΣΚΕΤ ΚΑΙ ΤΗΝ «ΕΚΤΟΞΕΥΣΗ» ΤΟΥ ΩΣ ΒΑΣΙΚΟΣ ΣΤΟ ΡΕΘΥΜΝΟ CRETAN KINGS"/>
  </head>
  <body>
    <article>
      <h1>Ένα παιδί… μετράει καλάθια</h1>
      <address>
        <time datetime="2019-11-22T12:43:00+00:00">22 Nov 2019, 12:43</time>
      </address>
      <p>Ο 18ΧΡΟΝΟΣ ΡΑΦΑΗΛ ΛΑΝΑΡΑΣ ΜΙΛΑΕΙ ΣΤΗΝ «Κ.Ε.» ΓΙΑ ΤΟ ΟΝΕΙΡΟ ΤΟΥ, ΠΩΣ ΞΕΚΙΝΗΣΕ ΤΟ ΜΠΑΣΚΕΤ ΚΑΙ ΤΗΝ «ΕΚΤΟΞΕΥΣΗ» ΤΟΥ ΩΣ ΒΑΣΙΚΟΣ ΣΤΟ ΡΕΘΥΜΝΟ CRETAN KINGS</p>
      <p>Ένα από τα πρόσωπα της προηγούμενης εβδομάδας, για το Ρέθυμνο Cretan Kings, ήταν ο 18χρονος καλαθοσφαιριστής, <b>Ραφαήλ Λαναράς</b>. Ο νεαρός γκαρντ εντάχθηκε το καλοκαίρι στο δυναμικό της Ρεθυμνιώτικης ομάδας, όντας ο πρώτος που επιλέχθηκε από τη διαδικασία των try outs και κατάφερε να πάρει φανέλα βασικού στα τελευταία δύο παιχνίδια κόντρα σε ΑΕΚ και Προμηθέα. Για αυτά και άλλα πολλά μίλησε στην «<b>Κ.Ε</b>.», παραχωρώντας την πρώτη του συνέντευξη.</p>
      <p>Μόλις στα εννιά του χρόνια, ο <b>Ραφαήλ Λαναράς </b>εισήλθε στο χώρο του μπάσκετ με την ομάδα της Παλατιανής Καματερού (2010-2011) και έκτοτε πέρασε από την Κερατέα, την Basketball Club Academy, τον Ίκαρο Καλλιθέας (2<sup>η</sup> θέση στο Πανελλήνιο Παίδων το 2017) και την ίδια χρονιά συμμετείχε στην Εθνική Παίδων, κατακτώντας το Ευρωπαϊκό πρωτάθλημα Β’ και παίρνοντας την άνοδο στην Α’ κατηγορία. Σε ηλικία 17 ετών υπέγραψε το πρώτο του συμβόλαιο στον Προμηθέα Πάτρας, κάνοντας τη πρώτη του εμφάνιση στην Α1. Το καλοκαίρι αποφάσισε να συμμετάσχει στα try-outs του Ρέθυμνο Cretan Kings, όπου οι εμφανίσεις του έπεισαν τους Ρεθυμνιώτες και τον ενέταξαν στο δυναμικό τους, υπογράφοντας συμβόλαιο συνεργασίας 3 ετών.</p>
      <p>Παρά τα 18 του χρόνια, δείχνει να ξεχωρίζει από τα παιδιά της ηλικίας του και μας εξηγεί πως η επιμονή και η αγάπη για το μπάσκετ, μπορούν να κάνουν το άθλημα, όνειρο. Μίλησε για τη στήριξη της οικογένειας του σ’ όλο αυτό το ταξίδι, το ρίσκο του να μείνει μόνος από μικρή ηλικία σε μία άλλη πόλη προκειμένου να κυνηγήσει τους στόχους του, ενώ αναφέρθηκε στα πρώτα του βήματα και στο ταξίδι που ξεκινάει με την ομάδα του Ρεθύμνου.</p>
      <p>
        <b>Ξεκίνησες να παίζεις μπάσκετ από τα εννιά σου χρόνια. Τι σε οδήγησε σε αυτό το άθλημα;</b>
      </p>
      <p>Ο πατέρας μου έπαιζε μπάσκετ, οπότε βρισκόμουν συνεχώς στο γήπεδο. Κάποια στιγμή, του ζήτησα να πάμε σε ομάδα και έτσι και έγινε. Περισσότερο, βέβαια, το έβλεπα σαν παιχνίδι. Όχι τόσο επαγγελματικά. Μου άρεσε πάρα πολύ και με τον καιρό, ξεκίνησα να σκέφτομαι τον εαυτό μου να παίζω επαγγελματικά.</p>
      <p>
        <b>Πότε σταμάτησε να είναι αθλητισμός και έγινε όνειρο;</b>
      </p>
      <p>Περίπου στα 15 με 16 έγινε όνειρο, γιατί συνειδητοποίησα πως μπορώ να κάνω κάτι και τότε έγινε από αθλητισμός σε πρωταθλητισμός.</p>
      <p>
        <b>Σκέφτηκες ποτέ να ακολουθήσεις κάτι άλλο;</b>
      </p>
      <p>Είναι σίγουρα ένα ρίσκο που πρέπει να πάρεις. Σίγουρα το σκέφτεσαι, αλλά στο τέλος της ημέρας, έπεφτα στο κρεβάτι και σκεφτόμουν συνέχεια το μπάσκετ. Εκεί κατάλαβα πως αυτό με έχει κερδίσει και είναι κάτι που αγαπάω να κάνω.</p>
      <p>
        <b>Ποια ήταν η αντίδραση της οικογένειας σου;</b>
      </p>
      <p>Οι γονείς μου πάντα με βοηθούσαν σε όλα τα πράγματα. Ένα απ’ αυτά ήταν και το μπάσκετ. Από μικρή ηλικία, δεν είχα τη δυνατότητα να βρίσκομαι κοντά σε γήπεδο. Κάναμε πολλά χιλιόμετρα, δηλαδή, μέχρι να φτάσουμε στη προπόνηση. Ο πατέρας μου, όσο κουρασμένος κι αν ήταν, πάντα με πήγαινε. Δεν έχανα ποτέ προπονήσεις. Η μαμά μου πάντα φρόντιζε να τρώω καλά, για να ανταπεξέλθω στην καθημερινότητα μου. Με έχουν στηρίξει πάρα πολύ και ειδικά, η αδερφή μου, που παίζει στην ομάδα βόλεϊ του Ολυμπιακού.</p>
      <p>
        <b>Όταν ξεκινάς να παίζεις από μικρή ηλικία μπάσκετ, στερείσαι πράγματα;</b>
      </p>
      <p>Πιστεύω πως δεν έχω στερηθεί κάτι, γιατί οι βόλτες και τα ξενύχτια, ας πούμε, δεν ταιριάζουν με τον αθλητισμό. Οπότε όταν κάνεις αυτό που αγαπάς, δε νιώθεις ότι στερείσαι κάτι. Εμένα, προσωπικά, δε μου έχει λείψει κάτι. Σαφώς και υπάρχουν μέρες που θα βγεις να ξεσκάσεις, αλλά είναι περιορισμένες. Όταν κάθε μέρα θέλεις να παίζεις μπάσκετ, δεν έχεις κάτι άλλο στο μυαλό σου.</p>
      <p>
        <b>Ασχολείσαι με κάτι άλλο στον ελεύθερο σου χρόνο;</b>
      </p>
      <p>Μου αρέσει να διαβάζω βιβλία. Προσπαθώ να περνάω όσο λιγότερο χρόνο γίνεται με το κινητό, δε μου αρέσει να είμαι πάνω από μια οθόνη. Προτιμώ τα βιβλία που αφορούν το μπάσκετ, όπως η ζωή του Μάικλ Τζόρνταν ή του Κόμπε Μπράιαν ή βιβλία με συμβουλές για τον εαυτό και τη ζωή σου.</p>
      <p>
        <b>Πόσο σημαντικό θεωρείς ότι είναι να δίνεται χώρος στα νέα παιδιά;</b>
      </p>
      <p>Είναι πάρα πολύ σημαντικό, γιατί όταν ξεκινάς βασικός, δεν έχεις τόσο πολύ άγχος. Όταν ξεκινάς, ας πούμε, στο τέλος περιμένεις τριάντα λεπτά, είσαι παγωμένος και έχεις λίγο χρόνο να αποδείξεις ότι είσαι κάποιος και δεν μπορείς να κάνεις λάθη. Ενώ όταν ξεκινάς στην αρχή, καταλαβαίνεις ότι ο προπονητής σου έχει μια άλφα εμπιστοσύνη, αλλά και να κάνεις κάποιο λάθος, έχεις τριάντα λεπτά στον αγώνα να το διορθώσεις. Είναι πάρα πολύ σημαντικό σ’ όλες τις ομάδες να χρησιμοποιούνται μικρής ηλικίας παιδιά.</p>
      <p>
        <b>Πώς ένιωσες που έπαιξες βασικός στα ημιτελικά του κυπέλλου με την ΑΕΚ;</b>
      </p>
      <p>Ήταν πολύ σημαντικό για εμένα. Σε ανεβάζει και ‘σένα ψυχολογικά να παίζεις με μία ομάδα όπως η ΑΕΚ, στο ΟΑΚΑ που είναι ένα από τα πιο ωραία γήπεδα στην Ευρώπη. Καταλαβαίνεις πως ο προπονητής και το επιτελείο έχει αρχίσει να σε εμπιστεύεται. Τα βάζεις κάτω και λες ότι αυτή είναι μια ευκαιρία να δείξω ότι μπορώ να είμαι στη δωδεκάδα και μπορώ να έχω παραπάνω χρόνο.</p>
      <p>
        <b>‘Έρχεσαι με μία σπουδαία νίκη επί του Προμηθέα. Πώς ήταν αυτό το συναίσθημα;</b>
      </p>
      <p>Αυτόν τον αγώνα τον ήθελα ίσως πιο πολύ απ’ όλους, γιατί ήταν η προηγούμενη μου ομάδα. Δεν είχα κάτι να αποδείξω, απλώς ήθελα να κερδίσουμε, γιατί πρώτον, χρειαζόμασταν τη νίκη και δεύτερον, ήθελα να αποδείξουμε ότι η ομάδα μας έχει αξία και είμαστε ικανοί να καταφέρουμε πολλά πράγματα. Ήταν ένα πάρα πολύ ωραίο παιχνίδι, που καταφέραμε και το κερδίσαμε.</p>
      <p>
        <b>Πώς είναι να πηγαίνεις από τον Ίκαρο Καλλιθέας στον Προμηθέα Πάτρας;</b>
      </p>
      <p>Ήταν ένα ρίσκο, γιατί έφυγα από την Αθήνα, αφήνοντας τους γονείς μου και το σπίτι μου και πήγαινα στην Πάτρα. Έπρεπε να τα βάλω κάτω με τον εαυτό μου και να κυνηγήσω το μεγάλο όνειρο μου. Ήταν η αρχή, αν ήθελα κάτι να κάνω και από κάπου να ξεκινήσω. Ο Προμηθέας πέρσι είχε μία πολύ καλή σεζόν. Είχα ακούσει πολύ καλά λόγια.</p>
      <p>
        <b>Στην ηλικία των 17, νιώθεις ποτέ έτοιμος να παίξεις σε μία ομάδα της Α1;</b>
      </p>
      <p>Είναι θέμα εγωισμού. Προσωπικά, πίστευα ότι δεν ήμουν έτοιμος να παίξω Α1. Τουλάχιστον, δεν πίστευα ότι μπορούσα να ξεπεράσω τα πέντε λεπτά. Γιατί για να παίξεις πέντε λεπτά, θα έπρεπε στην προηγούμενη ομάδα σου να έπαιζες δύο λεπτά ανά παιχνίδι και να είχες συγκεκριμένο ρόλο -ας, πούμε να έβγαζες τέσσερις άμυνες. Είναι πολύ δύσκολο στα 17 σου να παίζεις Α1, γιατί σωματικά είναι που υστερούμε από τους άλλους παίκτες. Δε πιστεύω ότι είναι το μυαλό ή η έλλειψη ταλέντου. Σωματικά είναι το θέμα.</p>
      <p>
        <b>Τι κρατάς απ’ αυτήν την ομάδα;</b>
      </p>
      <p>Όταν έρχεσαι από μία ομάδα του τοπικού και πηγαίνεις Α1, βλέπεις πώς πρέπει να κάνεις προπόνηση, αποθεραπεία, πώς είσαι στη ζωή εκτός μπάσκετ, γιατί ουσιαστικά, είσαι επαγγελματίας. Είναι διαφορετικού επιπέδου, από τη στιγμή που στη μία ομάδα το μπάσκετ είναι χόμπι και στην άλλη είναι επάγγελμα. Κρατάω τις εικόνες που πήρα και τον τρόπο δουλειάς.</p>
      <p>
        <b>Στο Ρέθυμνο τώρα. Τι σε έκανες να λύσεις το συμβόλαιο σου και να έρθεις στην ομάδα του Ρεθύμνου;</b>
      </p>
      <p>Καταρχήν, έχω ρίζες από το Ρέθυμνο και έρχομαι από μικρός. Τα τελευταία εννιά χρόνια, η ομάδα είναι Α1 και πάντα είχα όνειρο να παίξω σ’ αυτόν τον τόπο. Πιστεύω ότι μου ταιριάζει περισσότερο αυτή η ομάδα, μου αρέσει γιατί τη θεωρώ πόλη μου -λόγω καταγωγής- και γνωρίζω αρκετό κόσμο. Άκουγα πως το κλίμα στην ομάδα είναι οικογενειακό και το διαπίστωσα και μόνος μου. Δεν είχα καμία αμφιβολία, για το αν θα είναι ωραία ή αν θα έχω κάποιο πρόβλημα. Ήξερα τον προπονητή και γνώριζα πως είναι ένας αξιόλογος άνθρωπος, που θα μπορέσει να μου δώσει πολλές ευκαιρίες -όπως μου δίνει.</p>
      <p>
        <b>Πόσο σημαντικό ρόλο έπαιξε η ομάδα και το επιτελείο στην προσαρμογή σου;</b>
      </p>
      <p>Όλη η ομάδα και το επιτελείο είναι πάρα πολύ καλό. Ο κύριος Μυκονιάτης με βοήθησε πάρα πολύ, όπως και ο κύριος Καλαϊτζάκης. Γενικά ό,τι χρειάζομαι, τους το λέω και με βοηθούν. Είναι πολύ καλοί άνθρωποι.</p>
      <p>
        <b>Τι θα ήθελες να δώσεις στην ομάδα;</b>
      </p>
      <p>Θα ήθελα να δώσω τον καλύτερο μου εαυτό, ακόμα και στην προπόνηση. Θα ήθελα να δώσω τον καλύτερο μου χαρακτήρα και στους συμπαίκτες μου, γιατί το κλίμα είναι πάρα πολύ καλό. Συνήθως, στις καλές ομάδες, όλο το πράγμα ξεκινάει από τα αποδυτήρια. Θέλω να φανώ αντάξιος των προσδοκιών και να κάνω ό,τι μου πουν.</p>
      <p>
        <b>Για το φετινό πρωτάθλημα, πόσο διαφορετικό πιστεύεις ότι θα είναι;</b>
      </p>
      <p>Οι ομάδες που ανέβηκαν από την Α2 είναι πολύ δυνατές, ο Ιωνικός Νίκαιας και ο Ηρακλής περισσότερο. Το πρωτάθλημα πάνω-κάτω είναι όπως και πέρσι, αν εξαιρέσεις ότι ο Ολυμπιακός παίζει στην Α2. Δεν υπάρχει κάποιος που θα ξεχωρίσει, εκτός από τον Παναθηναϊκό.</p>
      <p>
        <b>Όσο αφορά την Εθνική Παίδων, πώς ήταν η εμπειρία σου;</b>
      </p>
      <p>Ήταν απίστευτη εμπειρία. Δώδεκα παιδιά να κατακτάμε την Ευρώπη, αν και ήταν δεύτερη κατηγορία. Ήταν ένα γεμάτο καλοκαίρι, όπου έβλεπα τα παιδιά από άλλες χώρες, πώς ήταν τα σώματα τους, οι τεχνικές τους, ο τρόπος που παίζουν και λειτουργούν.</p>
      <p>
        <b>Πόσο διαφορετικό είναι να παίζεις για τη χώρα σου;</b>
      </p>
      <p>Είναι εντελώς διαφορετικό συναίσθημα, γιατί εκπροσωπείς δέκα εκατομμύρια Έλληνες, όχι την ομάδα σου και τους γονείς σου. Εκπροσωπείς τη χώρα που γεννήθηκες. Δεν είναι ανάγκη να σε βλέπουν δέκα εκατομμύρια, αλλά τους εκπροσωπείς όλους όσους γεννήθηκαν εδώ.</p>
      <p>
        <b>Τι συμβουλή θα έδινες σε κάποιον μικρότερο που θα ήθελε να ακολουθήσει το μπάσκετ;</b>
      </p>
      <p>Να μη φουσκώνουν ποτέ τα μυαλά του, όσες επιτυχίες και να έχει. Να μην απογοητεύεται ποτέ, όσες αποτυχίες και να έχει. Να δουλεύει σκληρά και να μη τα παρατάει ποτέ, γιατί η σκληρή δουλειά είναι αυτό που μετράει, όσο ταλαντούχος και να είσαι.</p>
      <p>
        <b>Χριστίνα Νικολοπούλου</b>
      </p>
    </article>
  </body>
</html>