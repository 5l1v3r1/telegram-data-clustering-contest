<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/graham-norton-una-dintre-vedetele-de-televiziune-britanice-cel-mai-bine-platite-va-gazdui-ceremonia-bafta-din-2020-1922400022002019111219177414"/>
    <meta property="og:site_name" content="News.ro"/>
    <meta property="article:published_time" content="2019-11-22T12:00:00+00:00"/>
    <meta property="og:title" content="Graham Norton, una dintre vedetele de televiziune britanice cel mai bine plătite, va găzdui ceremonia BAFTA din 2020"/>
    <meta property="og:description" content="Graham Norton, una dintre vedetele de televiziune britanice cel mai bine plătite, va găzdui ceremonia premiilor BAFTA din 2020, a anunţat Academia Britanică de Artă a Filmului şi Televiziunii."/>
  </head>
  <body>
    <article>
      <h1>Graham Norton, una dintre vedetele de televiziune britanice cel mai bine plătite, va găzdui ceremonia BAFTA din 2020</h1>
      <address><time datetime="2019-11-22T12:00:00+00:00">22 Nov 2019, 12:00</time> by <a rel="author">Patricia Marinescu</a></address>
      <p>
        <b>Graham Norton, una dintre vedetele de televiziune britanice cel mai bine plătite, va găzdui ceremonia premiilor BAFTA din 2020, a anunţat Academia Britanică de Artă a Filmului şi Televiziunii.</b>
      </p>
      <p>Realizatorul, care a găzduit gala BAFTA TV prima dată în urmă cu 15 ani, va debuta acum la ceremonia la care sunt recompensate de către Academie cele mai bune filme.</p>
      <p>În rândul vedetelor BBC cel mai bine plătite, el este al treilea. În anul fiscal 2018 - 2019, Norton a avut un venit de 610.000 de lire.</p>
      <p>Graham Norton, recompensat cu mai multe premii BAFTA pentru show-ul lui de televiziune, preia ştafeta de la actriţa Joanna Lumley.</p>
      <p>Ceremonia de decernare a premiilor BAFTA va avea loc pe 2 februarie, la Royal Albert Hall din Londra, unde compania Cirque du Soleil va oferi o reprezentaţie specială.</p>
      <p>Anul acesta, Academia Britanică de Artă a Filmului şi Televiziunii a anunţat că a introdus o nouă categorie în cadrul ceremoniei anuale - „Casting” (distribuţie, n.r.).</p>
      <p>În plus, categoria „muzică originală" de la gala filmului va fi redenumită „coloană sonoră originală".</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>