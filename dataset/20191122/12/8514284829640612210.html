<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvsport/bulgariaban-kezd-a-magyar-valogatott-2490719"/>
    <meta property="og:site_name" content="hírTV"/>
    <meta property="article:published_time" content="2019-11-22T12:32:00+00:00"/>
    <meta property="og:title" content="Bulgáriában kezd a magyar válogatott"/>
    <meta property="og:description" content="A sorsoláson az is kiderült, hogy ha március 26-án Bulgáriában győz Marco Rossi együttese, akkor öt nappal később Budapesten fogadhatja következő ellenfelét a kijutásért."/>
  </head>
  <body>
    <article>
      <h1>Bulgáriában kezd a magyar válogatott</h1>
      <address><time datetime="2019-11-22T12:32:00+00:00">22 Nov 2019, 12:32</time> by <a rel="author">MTI</a></address>
      <h4>A magyar labdarúgó-válogatottnak először Bulgáriában kell győznie a jövő évi Európa-bajnokság pótselejtezőinek pénteki sorsolása alapján, majd siker esetén az izlandi-román párharc nyertesével csaphatna össze az Eb-részvételért.</h4>
      <p>A sorsoláson az is kiderült, hogy ha március 26-án Bulgáriában győz Marco Rossi együttese, akkor öt nappal később Budapesten fogadhatja következő ellenfelét a kijutásért.</p>
      <blockquote>Bulgária ugyan mögöttünk áll a világranglistán, de erős csapatról van szó, amely saját közönsége támogatását élvezve játszhat ellenünk. El kell végeznünk ezt az extra munkát, hogy ott lehessünk a részben budapesti rendezésű Eb-n</blockquote>
      <p>- idézte Marco Rossi szövetségi kapitányt a Magyar Labdarúgó Szövetség Twitter-oldala.</p>
      <blockquote>Ez egy rendkívül fontos mérkőzés, melyhez felelősségteljesen fogunk hozzáállni. Nem foglalkoztunk előzetesen azzal, mi lenne számunkra a legjobb</blockquote>
      <p>- idézte Georgi Dermendzhievet, a bolgár válogatott szövetségi kapitányát a topsport.bg című oldal. - Nem szabad eufóriába esnünk és a múlttal foglalkozunk. Kielemezzük az ellenfelet annak érdekében, hogy a játékosok minél jobban fel tudjanak készülni. Tény, hogy van esélyünk, amit szeretnénk kihasználni. A magyar labdarúgás folyamatosan fejlődik, jól játszik a válogatottja, de ennél jóval részletesebben meg kell ismernünk. Nem szabad, hogy feleslegesen örömködjünk, nem éghetünk meg Magyarország ellen".</p>
      <p>A Nemzetek Ligája eredményei alapján a B és D divízióban kialakult a pótselejtezők négyes mezőnye, így ott csak azt kellett kisorsolnia a görögök Európa-bajnok csatárának, Angelosz Hariszteasznak, melyik elődöntő győztese legyen a finálé házigazdája. Az A divízióból viszont csupán Izland nem jutott ki a kontinensviadalra, így ott a C-ből kellett feltölteni a mezőnyt: a 2004-es Eb-döntő hőse pedig elsőként Izraelt húzta ki, ami azt jelentette, hogy az a csapat maradt a C divízióban és játszik Skócia vendégeként az elődöntőben, míg Magyarország mellett Bulgária és Románia átkerült az A-ba. A Nemzetek Ligája sorrendje alapján utóbbi játszik Izlandon, a magyarok pedig Bulgáriában.</p>
      <p>A magyar válogatott négy éve pótselejtezőn harcolta ki a részvételt. Amennyiben ez most is sikerül, két csoportmérkőzését a múlt pénteken átadott Puskás Arénában játszhatja, a harmadikon pedig Németország vendége lesz Münchenben.</p>
      <h3>A pótselejtezők elődöntőinek párosítása:</h3>
      <p>    <b>A divízió:</b></p>
      <p>Izland-Románia</p>
      <p>Bulgária-Magyarország</p>
      <p>  <b>  B divízió:</b></p>
      <p>Bosznia-Hercegovina - Észak-Írország</p>
      <p>Szlovákia-Írország</p>
      <p>   <b> C divízió:</b></p>
      <p>Skócia-Izrael</p>
      <p>Norvégia-Szerbia</p>
      <p>    <b>D divízió:</b></p>
      <p>Georgia-Fehéroroszország</p>
      <p>Észak-Macedónia - Koszovó</p>
      <p>Az elődöntőket március 26-án rendezik, a finálékat pedig 31-én.</p>
      <p>MTI</p>
    </article>
  </body>
</html>