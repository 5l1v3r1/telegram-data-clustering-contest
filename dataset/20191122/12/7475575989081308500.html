<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/gundem/fark-yarat-farki-otizmli-ile-yasa-h698407.html"/>
    <meta property="og:site_name" content="61 SAAT"/>
    <meta property="article:published_time" content="2019-11-22T12:15:25+00:00"/>
    <meta property="og:title" content="“Fark Yarat, Farkı Otizmli ile Yaşa”"/>
    <meta property="og:description" content="Otizmli yetişkinlerin sosyal etkileşimlerini artırmayı amaçlayan “Fark Yarat, Farkı Otizmli ile Yaşa” isimli sosyal farkındalık projesinin dördüncü hafta etkinliği, Trabzon Üniversitesi Fatih Eğitim Fakültesi Güzel Sanatlar Eğitimi Bölümü’nde gerçekleştirildi."/>
  </head>
  <body>
    <article>
      <h1>“Fark Yarat, Farkı Otizmli ile Yaşa”</h1>
      <h2>Otizmli yetişkinlerin sosyal etkileşimlerini artırmayı amaçlayan “Fark Yarat, Farkı Otizmli ile Yaşa” isimli sosyal farkındalık projesinin dördüncü hafta etkinliği, Trabzon Üniversitesi Fatih Eğitim Fakültesi Güzel Sanatlar Eğitimi Bölümü’nde gerçekleştirildi. </h2>
      <address>
        <time datetime="2019-11-22T12:15:25+00:00">22 Nov 2019, 12:15</time>
      </address>
      <p>Trabzon Üniversitesi, Ortahisar Halk Eğitim Merkezi Akşam Sanat Okulu ve Gazipaşa Özel Eğitim Okulu iş birliğinde yürütülen ortak çalışma ile otizmli yetişkinlerin sosyalleşmesini, iletişim becerilerinin geliştirilmesini ve sanatsal eğitim görmelerini amaçlayan projenin dördüncü atölye çalışmasına, Trabzon Milletvekili Bahar Ayvazoğlu, Trabzon Üniversitesi Rektör Yardımcıları Prof. Dr. Atilla Çimer, Prof. Dr. Hasan Karal, Fatih Eğitim Fakültesi Dekanı Prof. Dr. Hikmet Yazıcı, özel eğitim öğretmenleri, gönüllü öğrenciler ve veliler katıldı.</p>
      <p><b>Etkinlik hakkında açıklamalarda bulunan Trabzon Milletvekili Bahar Ayvazoğlu, </b><br/>“Otizmli çocuklarımızın bugün burada neler yapabileceğine hep birlikte şahit olduk. Trabzon Üniversitemize bir kez daha ilgili fakültelerin gönüllü öğrencileri ve değerli öğretim elemanlarıyla birlikte sosyal ve sanatsal farkındalığı amaçlayan bu değerli çalışma için çok teşekkür ediyorum.  Ayrıca bu anlamlı projeye destek veren, sosyal ve sanatsal farkındalığı uyandıran, uyandırılmasına vesile olan, toplumsal hassasiyetleri güçlendiren herkese teşekkür ediyorum. Bu çocuklarımızla birlikte hayat daha güzel, hayatın farkına onlarla birlikte daha iyi varıyoruz. Bu anlamda Down Sendorumu, Otizm, Serebral Palsi ve birtakım gelişim bozukluklarına dair çalışmalar yapan TBMM Araştırma Komisyonu Sözcüsü olarak herkesi bu önemli konuyla alakalı farkında olmaya ve hassasiyetle davranmaya davet ediyorum” şeklinde konuştu.<br/>Etkinlik sonrasında Milletvekili Bahar Ayvazoğlu, Trabzon Üniversitesi Rektörü Prof. Dr. Emin Aşıkkutlu’yu makamında ziyaret ederek üniversitede devam eden çalışmalar ve projeler hakkında görüş alışverişinde bulundu.</p>
    </article>
  </body>
</html>