<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/putin-sustine-ca-rusia-detine-un-sistem-de-propulsie-a-rachetelor-zfara-egal-in-lume.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T12:37:00+00:00"/>
    <meta property="og:title" content="Putin susține că Rusia deține un sistem de propulsie a rachetelor „fără egal în lume”"/>
    <meta property="og:description" content="Preşedintele rus Vladimir Putin a calificat drept fără egal pe plan mondial 'noul sistem de propulsie a rachetelor' în timpul testării căruia şi-au pierdut viaţa în august cinci angajaţi ai Agenţiei nucleare ruse (Rosatom)."/>
  </head>
  <body>
    <article>
      <h1>Putin susține că Rusia deține un sistem de propulsie a rachetelor „fără egal în lume”</h1>
      <h2>Preşedintele rus Vladimir Putin a calificat drept fără egal pe plan mondial 'noul sistem de propulsie a rachetelor' în timpul testării căruia şi-au pierdut viaţa în august cinci angajaţi ai Agenţiei nucleare ruse (Rosatom).</h2>
      <address>
        <time datetime="2019-11-22T12:37:00+00:00">22 Nov 2019, 12:37</time>
      </address>
      <p>Președintele rus a adăugat că Moscova va continua să perfecţioneze acest tip de armament, informează agenţia de presă Interfax în pagina sa electronică.</p>
      <p><i>„Faptul în sine de a deţine astfel de tehnologii unicat constituie astăzi cea mai importantă garanţie fiabilă a menţinerii păcii pe planetă”,</i> a spus Putin joi, în cadrul ceremoniei desfăşurate la Kremlin în cursul căreia a înmânat <i>'Ordinul pentru curaj'</i> văduvelor specialiştilor Rosatom care şi-au pierdut viaţa în timpul testului din luna august, decoraţi postmortem.</p>
      <p>Adresându-se familiilor victimelor, Putin a menţionat că este vorba despre 'cele mai avansate şi fără egal în lume idei şi soluţii tehnice, un tip de armament destinat să asigure suveranitatea, securitatea Rusiei în deceniile următoare'.</p>
      <p><i>„Cu toţii suntem mândri de ei şi ne vom aminti de ei mereu”</i>, a spus preşedintele rus, adăugând că aceştia 'au avut, într-adevăr, o misiune specială'.</p>
      <p>La 8 august, Ministerul rus al Apărării a comunicat că pe o platformă de testare de la baza Nionoksa (regiunea Arhanghelsk) s-a produs un incident soldat cu victime umane.</p>
      <p>Rosatom a anunţat ulterior că a avut loc o explozie în timpul unor teste pe o platformă maritimă a unei 'surse de energie cu radioizotopi' pentru rachete. În urma tragediei, cinci angajaţi ai Rosatom şi doi militari şi-au pierdut viaţa, fiind răniţi alţi trei tehnicieni ai Agenţiei nucleare ruse şi trei militari.</p>
      <p>Autorităţile din Severodvinsk au anunţat la 8 august, iar mai târziu şi Agenţia meteorologică de stat rusă (Rosghidromet) că, în ziua incidentului, nivelul radiaţiilor a înregistrat o scurtă creştere la Severodvinsk, iar ulterior a revenit la normal.</p>
      <p>După acest incident, zona golfului Dvina de la Marea Albă, în apropierea căruia s-a produs explozia, a fost închis pentru înot timp de o lună, aminteşte Interfax.</p>
      <p>La 13 august, preşedintele american Donald Trump nota pe Twitter că, potrivit datelor Washingtonului, explozia produsă la baza militară din regiunea Arhanghelsk are legătură cu racheta rusă Skyfall.</p>
      <p>Mai târziu, tot în august, preşedintele rus Vladimir Putin a declarat că incidentul de lângă Severodvinsk a avut loc în timpul unor lucrări la un tip de armament promiţător.</p>
      <p>În octombrie, Departamentul de Stat american a indicat că explozia de la Nionoksa s-a produs nu în cursul unor teste, ci în timpul ridicării unei rachete de croazieră de tipul Skyfall (9M730 Burevestnik ) de pe fundul Oceanului Arctic. A existat 'o reacţie nucleară necontrolată, care a dus la o scurgere radioactivă într-un moment în care experţii ruşi recuperau racheta de pe fundul oceanului', a afirmat un reprezentant al Departamentului de Stat, citat de Interfax.</p>
      <p>Sursa: Agerpres</p>
    </article>
  </body>
</html>