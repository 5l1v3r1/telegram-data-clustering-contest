<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/danail-kirilov-ne-vizhda-zashto-da-se-izvinyava.html"/>
    <meta property="og:site_name" content="News.bg"/>
    <meta property="article:published_time" content="2019-11-22T12:30:58+00:00"/>
    <meta property="og:title" content="Данаил Кирилов не вижда защо да се извинява"/>
    <meta property="og:description" content="Панов поиска обяснение защо не е чуто писмо от над 170 съдии"/>
  </head>
  <body>
    <article>
      <h1>Данаил Кирилов не вижда защо да се извинява</h1>
      <address>
        <time datetime="2019-11-22T12:30:58+00:00">22 Nov 2019, 12:30</time>
      </address>
      <p><b>Правосъдният министър Данаил Кирилов не вижда защо да се извинява</b>. Той бе призован да се извини с писмо от над 170 съдии по повод заседанието на пленума на ВСС за избор на нов главен прокурор, съобщи БНР.</p>
      <p>Съдиите поискаха той <b>да се извини на членовете на Висшия съдебен съвет Атанаска Дишева, Олга Керелска и Цветинка Пашкунова</b> за репликите си по време на техните изказвания при второто гласуване за главен прокурор.</p>
      <p>"Възприемам се като внимателен и чувствителен човек. <b>Извинявам се дори, когато съм сигурен, че не съм причинил вреда или щета</b>, но за този случай смятам, че е задължение на всички членове на ВСС и мое, разбира се, да спазва възможно най-стриктно закона и смисъла на процедурата", каза Кирилов.</p>
      <p>Припомняме, вчера председателят на ВКС <a href="https://news.bg/crime/lozan-panov-pita-danail-kirilov-zashto-ne-sa-chuli-sadiite-za-geshev.html"><b>Лозан Панов написа открито писмо</b></a> до правосъдния министър Данаил Кирилов, в което искаше да бъде разгледано в дневния ред на ВСС обръщението на над 170 български съдии за избора на Иван Гешев. Обръщението е било внесено в Съвета, пише Панов.</p>
      <p>Писмото от над 170 български съдии е изпратено на президента на Република България Румен Радев, председателя на парламента Цвета Караянчева, <a href="https://news.bg/politics/ne-izbirame-bulka-a-glaven-prokuror-napomnya-premierat.html">премиера Бойко Борисов</a>. То е насочено и към Висшия съдебен съвет и към Инспектората към Висшия съдебен съвет (ВСС). Написано е след заседанието на Пленума на Висшия съдебен съвет от 14 ноември, когато бе <a href="https://news.bg/crime/vss-glasuva-otnovo-ivan-geshev-za-glaven-prokuror.html">прегласувано решението на ВСС за повторен избор</a> на единствения кандидат за главен прокурор Иван Гешев. </p>
      <p>Отговорът на Данаил Кирилов относно искането на Панов е, че <b>писмото на съдиите не било включено в дневния ред на ВСС</b>, тъй като то било постъпило по-късно. Това станало след подписването на дневния ред, каза правосъдният министър.</p>
      <p>Той поясни, че <b>ролята му била да балансира дебата, за да не се стига до там да се търсят проекции, които после да се ползват за други цели</b>.</p>
      <p>Според Кирилов <b>няма основания КС да се заеме с казуса по избор на главен прокурор</b>. Освен политическата претенция, от правна страна няма проблем с процедурата, каза Кирилов. Според него <b>имало пресилени ескалационни твърдения за правна несигурност</b>, каквато няма.</p>
      <p><b>Кирилов откри съвместно обучение по правата на човека в ЕС</b> за магистрати от Гърция, Румъния и България в резиденция "Бояна".</p>
      <p><b>30 магистрати и адвокати от трите държави ще обменят опит и добри практики</b> за прилагането на Хартата на основните права на ЕС от националните съдилища. Заявки за участие в заключителния семинар в Бояна са подали над 250 съдии, прокурори и адвокати.</p>
    </article>
  </body>
</html>