<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914779"/>
    <meta property="og:site_name" content="Dnevnik"/>
    <meta property="article:published_time" content="2019-11-22T12:39:00+00:00"/>
    <meta property="og:title" content="DS prihodnji teden predvidoma o vetu na zakon o izvrševanju proračuna"/>
    <meta property="og:description" content="Interesna skupina lokalnih interesov državnega sveta bo v ponedeljek obravnavala sprejeti zakon o izvrševanju proračunov za prihodnji dve leti in po pričakovanjih predlagala, naj DS nanj vloži odložilni veto. V tem primeru bodo državni svetniki o morebitnem vetu predvidoma glasovali v četrtek, 28. novembra."/>
  </head>
  <body>
    <article>
      <h1>DS prihodnji teden predvidoma o vetu na zakon o izvrševanju proračuna</h1>
      <address><time datetime="2019-11-22T12:39:00+00:00">22 Nov 2019, 12:39</time> by <a rel="author">STA</a></address>
      <p>
        <b>Interesna skupina lokalnih interesov državnega sveta bo v ponedeljek obravnavala sprejeti zakon o izvrševanju proračunov za prihodnji dve leti in po pričakovanjih predlagala, naj DS nanj vloži odložilni veto. V tem primeru bodo državni svetniki o morebitnem vetu predvidoma glasovali v četrtek, 28. novembra.</b>
      </p>
      <p>Predsednik interesne skupine lokalnih interesov Milan Ozimič je namreč za ponedeljek sklical sejo interesne skupine, na dnevnem redu pa imajo zakon o izvrševanju proračunov za leti 2020 in 2021. Ker so bili predstavniki lokalnih interesov do zakona, predvsem zaradi predvidenega financiranja občin, kritični že ob sprejemanju zakona, Ozimič, kot je dejal za STA, pričakuje, da bodo predlagali odložilni veto.</p>
      <p>V tem primeru bo seja DS, na kateri bodo državni svetniki glasovali o vložitvi veta, predvidoma v četrtek.</p>
      <p>Da bodo državni svetniki na zakon, ki med drugim določa višino povprečnine za občine, izglasovali veto, je bilo slišati že v minulih dneh ob burnem dogajanju v državnem zboru. Odbor za finance je namreč minuli teden predlagano povprečnino v prihodnjih dveh letih občutno zvišal, nato pa so poslanci danes ponoči ob glasovanju o proračunskih dokumentnih soglašali s predlogom koalicijskih poslanskih skupin, da se ta znesek spet zniža.</p>
      <p>Za leto 2020 je tako določena povprečnina v višini 589,11 evra na prebivalca, za leto 2021 pa v višini 588,30 evra. Državni svetniki so že ob obravnavi proračunskih dokumentov opozarjali, da je takšna povprečnina določena prenizko in ne zagotavlja financiranja dejanskih stroškov občin. Da si zakon lahko obeta veto, je tedaj napovedal tudi predsednik DS Alojz Kovšca, ki je dejal, da je "glede na glasovanje in trdnost vseh ne glede na ideološko podstat in pripadnost posameznim interesnim skupinam to že kar očitno in jasno."</p>
      <p>Če bodo državni svetniki na zakon izglasovali veto, bo moral DZ o njem glasovati znova, tokrat bo za potrditev zakona potrebnih vsaj 46 poslanskih glasov. Prvič je sicer za glasovalo 48 poslancev, 41 pa jih je bilo proti.</p>
      <blockquote><b>Šarec: Proračun ni namenjen vladi, temveč državi<br/></b>Proračun ni namenjen vladi, temveč državi, je v današnjem pogovoru za Metino listo dejal premier Marjan Šarec, ki pravi, da pričakuje veto državnega sveta. "Če ga ne bo, bom še toliko bolj vesel," je dejal, ob tem pa pojasnil, da ga minulo noč v DZ ni bilo, ker "ni še vsega konec". Poslanec SD Matjaž Nemec je namreč kritiziral Šarčevo odsotnost.</blockquote>
      <related>
        <h4>Preberite zadnje Älanke</h4>
        <a href="https://www.dnevnik.si/kartica/1042914836"/>
      </related>
    </article>
  </body>
</html>