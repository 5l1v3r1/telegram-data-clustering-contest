<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_import-elektroenergiyi-z-rf-zagrozhuye-znischennyam-vugilnoyi-galuzi-volinec/939416"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T12:36:00+00:00"/>
    <meta property="og:title" content="Імпорт електроенергії з РФ загрожує знищенням вугільної галузі - Волинець"/>
    <meta property="og:description" content="Імпорт струму з Росії, який розпочався через &quot;правку Геруса&quot;, загрожує знищенням вугільної галузі. Про це йдеться у зверненні лідера Незалежної профспілки гірників України Михайла Волинця та голови Профспілки працівників вугільної промисловості України Віктора Турманова, адресованому ..."/>
  </head>
  <body>
    <article>
      <h1>Імпорт електроенергії з РФ загрожує знищенням вугільної галузі - Волинець</h1>
      <address><time datetime="2019-11-22T12:36:00+00:00">22 Nov 2019, 12:36</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939416_w_300.jpg?v=0"/>
      </figure>
      <p>Імпорт струму з Росії, який розпочався через "правку Геруса", загрожує знищенням вугільної галузі.</p>
      <p>Про це йдеться у зверненні лідера Незалежної профспілки гірників України Михайла Волинця та голови Профспілки працівників вугільної промисловості України Віктора Турманова, адресованому президенту, прем'єру та голові Верховної Ради.</p>
      <p>Лідери профспілок зазначають, що шахтарі стурбовані ситуацією, пов'язаною зі стрімким зростанням імпорту електроенергії з Російської Федерації, добовий обсяг постачання якої в листопаді порівняно з жовтнем збільшився утричі і становить 12 млн кВт-год. До того ж обсяги імпорту не обмежені, що б'є по вітчизняних теплових електростанціях та вугледобувних підприємствах.</p>
      <p>"Необмежений імпорт повністю заміщує потребу у нашому вітчизняному вугіллі, яке стає зовсім непотрібним. Як наслідок, теплові станції не купують вугілля українського виробництва, а вугільні підприємства не отримують необхідні кошти, зокрема і для виплати та підвищення заробітної плати, борги з якої на сьогодні становлять понад 500 млн грн і на кінець року перевищуватимуть 1 мільярд гривень", – зазначається у зверненні.</p>
      <p>Лідери профспілок гірників наголошують, якщо імпорт остаточно зробить працю шахтарів непотрібною, то без роботи і коштів на життя залишаться десятки тисяч людей та сотні тисяч їх рідних і близьких. А надалі закономірно спорожніють місцеві бюджети, і не буде за що фінансувати витрати по всіх напрямах діяльності.</p>
      <p>Раніше Федерація роботодавців паливно-енергетичного комплексу України звернулась до президента, прем'єра, секретаря РНБО та голови НКРЕКП з закликом зупинити імпорт електроенергії з РФ, наголосивши, що збереження нинішніх обсягів імпорту загрожує зупинкою 75% українських вугледобувних підприємств та більшості атомних блоків.</p>
      <p>З таким же закликом до представників влади звернувся голова незалежної профспілки гірників Донбасу Микола Волинко, який попередив, що необмежений імпорт струму з Росії та Білорусі нищить вітчизняну теплову генерацію та вугледобувну галузь. Його вимогу підтримала також профспілка працівників енергетики та електротехнічної промисловості України, яка у своєму зверненні до керівників країни зазначила, що імпорт електроенергії з Росії та Білорусі спровокував кризову ситуацію в енергогазулі та загрожує виникненням соціальної напруги через звільнення близько сотні тисяч працівників галузі.</p>
      <p>Нагадаємо, 18 вересня Верховна Рада ухвалила закон "Про внесення змін до деяких законів України у сфері використання ядерної енергії", в який голова енергетичного комітету парламенту Андрій Герус пролобіював правку – дозволити імпорт електроенергію з Росії. За словами Геруса, імпорт повинен був здійснюватися з Білорусі. Проте з 1 жовтня почалася поставка електроенергії з Росії в режимі імпорту. За даними джерела на ринку, імпорт здійснюється компанією "Юнайтед Енерджі", яку пов'язують з Ігорем Коломойським.</p>
      <p>11 жовтня президент України Володимир Зеленський заявив – він не знав, що ухвалені з ініціативи Геруса зміни до закону про ядерну енергетику дали можливість відновити комерційний імпорт електроенергії з РФ. Президент зауважив, що необхідно розібратися з імпортом електроенергії з Росії.</p>
    </article>
  </body>
</html>