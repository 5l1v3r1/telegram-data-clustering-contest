<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220787/moska-hodnotil-tenisovy-rok-cibulkova-je-velka-strata-pre-slovensky-tenis-a-bude-ju-tazke-nahradit"/>
    <meta property="og:site_name" content="Športky.sk"/>
    <meta property="article:published_time" content="2019-11-22T12:53:00+00:00"/>
    <meta property="og:title" content="Moška hodnotil tenisový rok: Cibulková je veľká strata pre slovenský tenis a bude ju ťažké nahradiť"/>
    <meta property="og:description" content="BRATISLAVA - Ešte pred slávnostným odovzdávaním cien v tradičnej ankete Tenista roka zhodnotil generálny sekretár Slovenského tenisového zväzu (STZ) na piatkovej tlačovej konferencii výkony ..."/>
  </head>
  <body>
    <article>
      <h1>Moška hodnotil tenisový rok: Cibulková je veľká strata pre slovenský tenis a bude ju ťažké nahradiť</h1>
      <address>
        <time datetime="2019-11-22T12:53:00+00:00">22 Nov 2019, 12:53</time>
      </address>
      <p>BRATISLAVA - Ešte pred slávnostným odovzdávaním cien v tradičnej ankete Tenista roka zhodnotil generálny sekretár Slovenského tenisového zväzu (STZ) na piatkovej tlačovej konferencii výkony slovenských tenistov a tenistiek v roku 2019. Vyzdvihol najmä úspech Filipa Poláška, ktorý sa prebojoval na záverečný Turnaj majstrov v Londýne a najlepšie reprezentoval Slovensko na medzinárodnej úrovni.</p>
      <p><i><b>"Z mužov jednoznačne vyčnieva Filip Polášek, ktorý ukončil sezónu na 11. mieste vo štvorhre. Predviedol niekoľko výborných výkonov a postup na ATP Finals považujeme za obrovský úspech. Martin Kližan začal dobre, bol v treťom kole Roland Garros, ale potom predčasne ukončil sezónu a vypadol z elitnej stovky. Je to neúspech, skôr sme očakávali, že sa udrží v najlepšej päťdesiatke. Momentálne nemáme muža v TOP 100, čo je zlé, no ešte sa tam môže dostať Andrej Martin, pokiaľ by vyhral turnaj v Portugalsku. Veľkým prísľubom sú výkony Alexa Molčana a Lukáša Kleina," </b></i>zhodnotil Moška.</p>
      <p>V singlovom rebríčku žien je v najlepšej stovke iba Viktória Kužmová, no podľa Mošku má na viac než súčasné 52. miesto.<i><b> "V ženskej kategórii sme mali veľmi ťažký rok. Dominika Cibulková ukončila kariéru, je to veľká strata pre slovenský tenis a bude ju veľmi ťažké nahradiť. Najbližšie k tomu má Viktória Kužmová. V posledných piatich až siedmich rokov sme boli zvyknutí na lepšie výsledky, mali sme hráčku v TOP 20, no myslím si, že Viktória má potenciál, aby sa posunula v rebríčku vyššie,"</b></i> myslí si Moška.</p>
      <p>Slovenský fedcupový i daviscupový tím ukončil rok 2019 s bilanciou jedna výhra a jedna prehra. Ženy najskôr podľahli Lotyšsku 0:4 a následne v domácom prostredí zdolali Brazíliu 3:1. Muži odohrali obe stretnutia doma, Kanade podľahli tesne 2:3 a Švajčiarov zdolali 3:1. Igor Moška predostrel ambície aj pre budúcu sezónu. <i><b>"Chceli by sme, aby sa aspoň jeden tím dostal na finálový turnaj. To by sme považovali za úspech. Ženy hrajú vo februári domáci zápas proti Veľkej Británie a myslím si, že máme šancu postúpiť. V prípade mužov ešte súpera nepoznáme, no bude to jeden z nasadených tímov."</b></i></p>
      <p>Igor Moška vyzdvihol dobré slovenské výsledky z juniorských kategórii.<i><b> "Príjemne prekvapili dievčatá do 18 rokov a tiež do 12 rokov, ktoré na ME skončili na druhom mieste. V rebríčku European Junior Championship figurujeme na 10. mieste a tešíme sa z toho, že sme zastavili pokles z minulých rokov. Trošku sklamali na ME chlapci do 16 rokov, ale v tejto kategórii máme veľké nádeje v podobe Petra Benjamína Privaru a Petra Naďa,"</b></i> dodal Moška.</p>
      <footer><b>Zdroj:</b> SITA<br/><b>Foto:</b> TASR/TASR – Jaroslav Novák</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220651/nadal-poslal-domace-spanielsko-do-stvrtfinale-spanila-jazda-srbov-djokovicovci-v-suchom-tricku"/>
        <a href="https://sportky.zoznam.sk/c/220643/odvazne-vyhlasenie-pred-tenisovym-rokom-2020-koniec-ery-nadal-uz-nevyhra-roland-garros"/>
        <a href="https://sportky.zoznam.sk/c/220533/svetova-jednotka-sokovala-po-fantastickej-sezone-taky-krok-veru-nik-necakal"/>
        <a href="https://sportky.zoznam.sk/c/220461/boris-becker-reaguje-na-striedanie-strazi-v-tenisovom-svete-neodpisujem-ani-veteranov-ale"/>
      </related>
    </article>
  </body>
</html>