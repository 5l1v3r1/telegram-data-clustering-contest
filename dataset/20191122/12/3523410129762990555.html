<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641337/%D8%AA%D9%84%D8%A7%D8%B4-%D9%81%D8%B9%D8%A7%D9%84%D8%A7%D9%86%D9%87-%D8%AF%D9%85%D9%88%DA%A9%D8%B1%D8%A7%D8%AA%E2%80%8C%D9%87%D8%A7-%D8%A8%D8%B1%D8%A7%DB%8C-%D9%BE%DB%8C%D8%B4%D8%A8%D8%B1%D8%AF-%D8%B1%D9%88%D9%86%D8%AF-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T12:08:00+00:00"/>
    <meta property="og:title" content="تلاش فعالانه دموکرات‌ها برای پیشبرد روند استیضاح ترامپ"/>
    <meta property="og:description" content="کمیته‌های مجلس نمایندگان آمریکا در حال جمع‌آوری همه اطلاعات مربوط به شهادت شاهدان و دیگر شواهد در قالب یک گزارش هستند تا از آن برای آغاز روند..."/>
  </head>
  <body>
    <article>
      <h1>
        <a href="https://www.bultannews.com/fa/news/641337/%D8%AA%D9%84%D8%A7%D8%B4-%D9%81%D8%B9%D8%A7%D9%84%D8%A7%D9%86%D9%87-%D8%AF%D9%85%D9%88%DA%A9%D8%B1%D8%A7%D8%AA%E2%80%8C%D9%87%D8%A7-%D8%A8%D8%B1%D8%A7%DB%8C-%D9%BE%DB%8C%D8%B4%D8%A8%D8%B1%D8%AF-%D8%B1%D9%88%D9%86%D8%AF-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE">تلاش فعالانه دموکرات‌ها برای پیشبرد روند استیضاح ترامپ</a>
      </h1>
      <h2>کمیته‌های مجلس نمایندگان آمریکا در حال جمع‌آوری همه اطلاعات مربوط به شهادت شاهدان و دیگر شواهد در قالب یک گزارش هستند تا از آن برای آغاز روند...</h2>
      <address><time datetime="2019-11-22T12:08:00+00:00">22 Nov 2019, 12:08</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از سی ان ان، مقامات دموکرات مجلس نمایندگان آمریکا اعلام کردند به روند استیضاح دونالد ترامپ، رئیس جمهور این کشور امیدوار هستند.</p>
      <p>بر این اساس، این مقامات تاکید کردند: ما به روند استیضاح ترامپ ادامه می‌دهیم. این احتمال وجود دارد که روز کریسمس در صحن عمومی مجلس نمایندگان درباره استیضاح ترامپ رای گیری کنیم.</p>
      <p>کمیته اطلاعاتی مجلس نمایندگان آمریکا به همراه دو کمیته دیگر همه اطلاعات مربوط به شهادت شاهدان و دیگر شواهد را در قالب یک گزارش تدوین می‌کنند تا از آن برای آغاز روند استیضاح ترامپ استفاده شود.</p>
      <p>در صورتی که مجلس نمایندگان آمریکا که در اختیار دموکرات‌ها است به استیضاح ترامپ رای دهد، این بار نوبت به مجلس سنا است که پس از تشکیل دادگاه استیضاح، درباره این موضوع رای گیری کند.</p>
      <p>بر اساس گزارش سی‌‌ان‌ان، دموکرات‌های مجلس نمایندگان آمریکا می‌گویند اقدام کاخ سفید در جلوگیری از ادای شهادت مقام‌های کاخ سفید در جلسات استماع کمیته اطلاعاتی این مجلس آن‌ها را مأیوس نکرده و فعالانه در حال آماده شدن برای پیشبرد مرحله بعدی استیضاح هستند.</p>
      <p>نمایندگان دموکرات هنوز در حال بررسی درباره بند‌های قانونی هستند که می‌توانند با استناد به آن‌ها استیضاح ترامپ را آغاز کنند. سی‌ان‌ان نوشت این بند‌ها ممکن است بر اتهاماتی نظیر سوءاستفاده از قدرت، ممانعت در اجرای عدالت، ممانعت در کار کنگره و رشوه متمرکز باشند.</p>
      <p>استیضاح ترامپ در سنا نیازمند دو سوم آرا است. با این وجود، اکثریت مجلس سنا در اختیار جمهوری‌خواهان (هم حزبی‌های ترامپ) است و به نظر نمی‌رسد سناتور‌های جمهوری‌خواه تمایلی به استیضاح رئیس جمهور داشته باشند.</p>
      <p>دموکرات‌ها در عین حال نگرانند که احتمال تبرئه ترامپ در سنا آن هم در آستانه آغاز تبلیغات انتخابات ریاست‌جمهوری سال ۲۰۲۰ آمریکا، خطایی فاحش باشد که بتواند پیروزی او در این انتخابات را ضمانت کند.</p>
    </article>
  </body>
</html>