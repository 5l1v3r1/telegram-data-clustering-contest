<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685890/georgiadis-i-anaptyxi-mias-choras-den-ginetai-aftomata-me-ena-kou"/>
    <meta property="og:site_name" content="enikos.gr"/>
    <meta property="article:published_time" content="2019-11-22T12:10:00+00:00"/>
    <meta property="og:title" content="Γεωργιάδης: Η ανάπτυξη μιας χώρας δεν γίνεται αυτόματα με ένα κουμπί"/>
    <meta property="og:description" content="&quot;Η ανάπτυξη μιας χώρας δεν γίνεται αυτόματα, μ ‘ ένα κουμπί. Η ανάπτυξη προκύπτει συνολικά από μια μεγάλη προσπάθεια&quot;..."/>
  </head>
  <body>
    <article>
      <h1>Γεωργιάδης: Η ανάπτυξη μιας χώρας δεν γίνεται αυτόματα με ένα κουμπί</h1>
      <address>
        <time datetime="2019-11-22T12:10:00+00:00">22 Nov 2019, 12:10</time>
      </address>
      <p>«Κάνουμε ακριβώς αυτά που είπαμε προεκλογικά. Είπαμε θα μειώσουμε τον ΕΝΦΙΑ, τον μειώσαμε. Είπαμε θα μειώσουμε τον φόρο στις επιχειρήσεις, τον μειώνουμε. Είπαμε θα μειώσουμε το μέρισμα στις επιχειρήσεις, το μειώνουμε. Είπαμε θα εξαιρέσουμε τον ΦΠΑ από τις οικοδομές για τα επόμενα τρία χρόνια, το κάναμε. Δεν νομίζω να έχει υπάρξει κυβέρνηση που να έχει εφαρμόσει κατά γράμμα το προεκλογικό της πρόγραμμα στον βαθμό που το έχει κάνει η κυβέρνηση του Κυριάκου Μητσοτάκη. Ο κόσμος θα δει αυξημένο εισόδημα, γιατί θα πληρώσει λιγότερους φόρους. Όταν πληρώνεις λιγότερους φόρους, βλέπεις αυξημένο εισόδημα. Εφόσον όλα πάνε καλά, του χρόνου θα πληρώσουν ακόμα λιγότερους φόρους και ούτω καθεξής» δήλωσε στο ΟΡΕΝ, ο υπουργός Ανάπτυξης και Επενδύσεων, <a href="http://www.enikos.gr/politics/684858/o-georgiadis-gia-tin-epithesi-sto-spiti-tou-den-tous-fovomaste">Άδωνις Γεωργιάδης.</a></p>
      <p>«Η ανάπτυξη μιας χώρας δεν γίνεται αυτόματα, μ ‘ ένα κουμπί. Η ανάπτυξη προκύπτει συνολικά από μια μεγάλη προσπάθεια. Κι όταν αυτό αρχίζει και αποδίδει, το καταλαβαίνουμε μετά όλοι μας στην καθημερινή μας ζωή όταν, για παράδειγμα, αρχίζουμε να βρίσκουμε ευκολότερα δουλειά και τα καταστήματά μας κάνουν μεγαλύτερο τζίρο. Η προσπάθειά μας, λοιπόν, αρχίζει και αποδίδει. Κι όπως βλέπετε, οι προβλέψεις όλων των διεθνών οργανισμών, άλλες περισσότερο κι άλλες λιγότερο, δείχνουν μεγαλύτερη ανάπτυξη για το 2020 απ’ ότι προέβλεπαν πριν. Σας λέω όμως ότι κι αυτοί θα πέσουν έξω και η ανάπτυξη θα είναι ακόμη μεγαλύτερη» είπε χαρακτηριστικά.</p>
      <p>«Η ΝΔ έλεγε προεκλογικά για το μεταναστευτικό ότι θα προχωρήσει σε κλειστού τύπου προαναχωρησιακά κέντρα και ταχύτερες διαδικασίες απελάσεων των λαθρομεταναστών. Τι ανακοίνωσαν οι κ. Πέτσας και Στεφανής; Ακριβώς αυτά. Με τα κλειστά τύπου κέντρα δεν θα περιφέρονται στα νησιά. Με το νέο νόμο, εντός εξαμήνου, θα έχουν απελαθεί. Έχουμε ένα εθνικό πρόβλημα και πρέπει να το λύσουμε όλοι μαζί ανθρώπινα. Πρέπει όλοι να “βάλουμε πλάτη” μέχρι να μπορέσει η χώρα να διαχειριστεί ένα πραγματικό πρόβλημα» σχολίασε ο κ. Γεωργιάδης.</p>
      <p>«Για να αντιληφθεί ο κόσμος πόσοι ψεύτες, υποκριτές και φαρισαίοι είναι οι ΣΥΡΙΖΑίοι: φώναζαν μια εβδομάδα για την αστυνομία ότι παραβίασε το άσυλο στην ΑΣΟΕΕ αλλά δεν τους πειράζει γι’ αυτούς που μπήκαν χθες στις φοιτητικές συνελεύσεις, έφτυναν και έδερναν τους φοιτητές και τους έπαιρναν τα κινητά. Δηλαδή, για την αριστερά, το άσυλο παραβιάζεται μόνο αν μπαίνει η αστυνομία να εφαρμόσει το νόμο και δεν παραβιάζεται αν μπαίνουν μέσα αυτοί και δέρνουν τα παιδιά μας; Το λέω για να καταλάβει ο κόσμος το μέγεθος της υποκρισίας του ΣΥΡΙΖΑ» υπογράμμισε.</p>
      <p>«Συγγνώμη που δεν ακολουθήσαμε τις τακτικές των αντιεξουσιαστών – φίλων του κ. Τσίπρα να φτύνουμε ο ένας τον άλλο στον Προεδρικό Μέγαρο κι είχαμε πολιτισμένη συμπεριφορά. Πάντα όταν είμαστε σε επίσημες εκδηλώσεις, θα φερόμαστε πολιτισμένα. Το να φερόμαστε πολιτισμένα και κόσμια δεν σημαίνει ότι αίρονται οι πολιτικές διαφορές μας» ανέφερε.</p>
      <p>«Στις 3 Δεκεμβρίου θα είμαστε στα Ναυπηγεία Νεωρίου Σύρου, προσκεκλημένοι σε μια μεγάλη εκδήλωση, καθώς λύσαμε οριστικά το θέμα της εξυγίανσής τους και πληρώθηκαν τα δεδουλευμένα οι εργαζόμενοι» κατέληξε.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685139/o-grigoriadis-synekrine-tin-efodo-tou-rouvikona-sto-spiti-tou-geo%0A%20%20%20%20%0A"/>
        <a href="http://www.enikos.gr/politics/684921/ypourgoi-kai-stelechi-kommaton-katadikazoun-tin-epithesi-me-trika%0A%20%20%20%20%0A"/>
        <a href="http://www.enikos.gr/politics/684858/o-georgiadis-gia-tin-epithesi-sto-spiti-tou-den-tous-fovomaste%0A%20%20%20%20%0A"/>
        <a href="http://www.enikos.gr/politics/684848/bakogianni-anandri-kai-chydaia-i-epithesi-sto-spiti-tou-georgiadi%0A%20%20%20%20%0A"/>
        <a href="http://www.enikos.gr/politics/684840/petsas-antidimokratiki-epithesi-sto-spiti-tou-ypourgou-anaptyxis-%0A%20%20%20%20%0A"/>
        <a href="http://www.enikos.gr/politics/684018/loverdos-theoro-ton-adoni-mikro-mou-adelfo-video%0A%20%20%20%20%0A"/>
        <a href="http://www.enikos.gr/politics/683767/georgiadis-gia-cheirapsia-me-tsipra-ti-perimenate-na-piastoume-st%0A%20%20%20%20%0A"/>
        <a href="http://www.enikos.gr/politics/683214/polakis-pros-georgiadi-ela-na-mas-vgaleis-apo-tin-aithousa-an-ech%0A%20%20%20%20%0A"/>
        <a href="http://www.enikos.gr/politics/683134/georgiadis-tha-ithela-na-do-tin-astynomia-na-spaei-tin-porta-sta-%0A%20%20%20%20%0A"/>
      </related>
    </article>
  </body>
</html>