<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100250/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B9%D8%A7%D9%85%D9%84-%D8%AE%D9%86%D8%AB%DB%8C-%DA%A9%D9%86%D9%86%D8%AF%D9%87-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%AE%D9%88%D8%AF-%D9%85%D8%B1%D8%AF%D9%85-%D9%87%D8%B3%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T12:37:35+00:00"/>
    <meta property="og:title" content="بزرگترین عامل خنثی‌کننده آشوبگران خود مردم هستند"/>
    <meta property="og:description" content="ایسنا/مازندران نماینده ولی فقیه در مازندران گفت: بزرگترین عامل خنثی‌کننده آشوبگران خود مردم هستند و در این میان  مردم با بصیرت و فهیم کشورمان با تاسی و احترام به فرامین رهبری نقش خود را با فاصله گرفتن از آشوبگران به خوبی ایفا کردند."/>
  </head>
  <body>
    <article>
      <h6 class="kicker">نماینده ولی فقیه در مازندران:</h6>
      <h1>بزرگترین عامل خنثی‌کننده آشوبگران خود مردم هستند</h1>
      <address><time datetime="2019-11-22T12:37:35+00:00">22 Nov 2019, 12:37</time> by <a rel="author">بهناز مقدس</a></address>
      <p>ایسنا/مازندران نماینده ولی فقیه در مازندران گفت: بزرگترین عامل خنثی‌کننده آشوبگران خود مردم هستند و در این میان  مردم با بصیرت و فهیم کشورمان با تاسی و احترام به فرامین رهبری نقش خود را با فاصله گرفتن از آشوبگران به خوبی ایفا کردند.</p>
      <p><b>حجت الاسلام محمدباقر محمدی‌لائینی</b> در خطبه‌های عبادی و سیاسی امروز نماز جمعه ساری ضمن دعوت مردم مازندران به راهپیمایی روز یکشنبه در محکومیت اغتشاشات اخیر در ساری با بیان اینکه مردم ایران با بصیرت و معرفت‌شان میدان را برای آشوب‌گران خالی و صف خودشان را از آنان جدا کردند، اظهار کرد: ملت ایران نشان داده که به آرمان‌های انقلاب خیانت نکرده و اینان آشوبگرانی بوده‌اند که قصد براندازی انقلاب را دارند.</p>
      <p>وی با اشاره به هفته بسیج تصریح کرد: بسیج عقبه استراتژیک نظام و مملکت و پشتوانه سپاه و قوای مسلح است، ازاین رو برای توسعه کمی و کیفی بسیج باید برنامه، سیاست و چشم‌انداز مشخص برای آینده داشته باشیم.</p>
      <p>نماینده ولی فقیه در مازندران با بیان اینکه یکی از مهمترین فلسفه نماز جمعه ایجاد تقوا در دل‌ها است، گفت: تقوا، پرهیزکاری و رعایت حلال و حرام  بسیار توصیه شده است و همه به تقوا سفارش شده اند چراکه تقوا راه نجات، عامل رستگاری و رهایی از جهنم است.</p>
      <p>امام جمعه ساری خاطرنشان کرد: تقوا و اخلاق نیکو راه رسیدن به بهشت بوده و برای رسیدن به عبودیت نیاز است، واجبات را ترک نکنیم و حرام را مرتکب نشویم.</p>
      <p>محمدی‌لائینی افزود: همه افراد نیازمند به هدایت خداوند متعال هستند و می فرمایند اگر ما دست تو را نمی‌گرفتیم ممکن بود به کفار تکیه کنید.</p>
      <p>وی ادامه داد: مقام معظم رهبری در جمع  فعالان اقتصادی نکات کارشناسی از جمله میدان تولید، میدان جنگ واقعی است و نباید دست، پشت و دل تولید کنندگان را خالی کنیم، مطرح کردند.</p>
      <p>نماینده ولی فقیه در مازندران بیان کرد: رهبر انقلاب در بخش دیگر از سخنانش فرمودند که تصور پایان تحریم در یکی دو سال آینده باطل است، اگر تحریم‌ها برداشته هم شود نباید به امید واردات بود و به آن اتکا کرد.</p>
      <p>امام جمعه ساری گفت: رهبر معظم انقلاب همچنین فرمودند که مطبوعات تنها به مشکلات واحدهای تولیدی نپردازند بلکه موفقیت‌های این واحدها را نیز منتشر کنند.</p>
      <p>محمدی‌لائینی به تصمیم مقام معظم رهبری در مورد افزایش بنزین اشاره کرد و یادآور شد: این تصمیم حکیمانه رهبری با الحاق الهی بوده است، گرچه ممکن است تحلیل این تصمیم برای ما مشخص نباشد، البته امام راحل نیز هر تصمیمی که سران قوا می‌گرفتند، تایید می‌کردند.</p>
      <p>انتهای پیام</p>
    </article>
  </body>
</html>