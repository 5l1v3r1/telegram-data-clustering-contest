<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/magistrat-zakazu-praha-ryby-prodej.A191122_110008_dx-zpravy_vlt"/>
    <meta property="og:site_name" content="Expres"/>
    <meta property="article:published_time" content="2019-11-22T12:13:00+00:00"/>
    <meta property="og:title" content="Komentář: Rybičko zlatá, přeju si, aby Magistrát zákazů (ne)kázal jen vlašák a tukové rohlíky..."/>
    <meta property="og:description" content="„Pepo, opovaž se, jestli mi ho dáš do huby, tak už ti do smrti nedám pusu,“ hartusí v komedii Slunce, seno, erotika Rádlová na předsedu družstva, který chce v Itálii ochutnat mořské plody. Scénka je to vtipná, což o to. Smutné však je, že se podle ní evidentně řídí pražský magistrát, který zakázal prodej mořských plodů a ryb. Zatímco Pražané si ťukají na čelo, úředník, který dojedl vlašák a tři tukové rohlíky, si mne ruce, že vyhlášce bylo učiněno zadost."/>
  </head>
  <body>
    <article>
      <h1>Komentář: Rybičko zlatá, přeju si, aby Magistrát zákazů (ne)kázal jen vlašák a tukové rohlíky...</h1>
      <address><time datetime="2019-11-22T12:13:00+00:00">22 Nov 2019, 12:13</time> by <a rel="author" href="https://www.expres.cz/novinari/lukas-vltavsky.N4157" target="_blank">Lukáš Vltavský</a></address>
      <p>
        <b>„Pepo, opovaž se, jestli mi ho dáš do huby, tak už ti do smrti nedám pusu,“ hartusí v komedii Slunce, seno, erotika Rádlová na předsedu družstva, který chce v Itálii ochutnat mořské plody. Scénka je to vtipná, což o to. Smutné však je, že se podle ní evidentně řídí pražský magistrát, který zakázal prodej mořských plodů a ryb. Zatímco Pražané si ťukají na čelo, úředník, který dojedl vlašák a tři tukové rohlíky, si mne ruce, že vyhlášce bylo učiněno zadost.</b>
      </p>
      <p>Asi nikdo z nás nechodí na farmářské trhy s tím, že si tam nakoupí mrkev a celer s příběhem a rodokmenem, který sahá až do 10. století. Nebo že po párcích, které zmizí z pultu za dvě hodiny, zázračně zhubne, protože je uzenář dělal s láskou.</p>
      <p><b>Ne tak na pražském magistrátu. Ten po x letech zakázal prodej mořských plodů a ryb, protože nejsou dostatečně „farmářské“.</b> Úředníkům vadí, že z evropských moří na pult stánku na Kulaťáku „připluly“ přes velkoobchodní řetězec.</p>
      <p><b>To je ale šlendrián, což? Že stánkaři chtěli zákazníkům dodat co nejčerstvější ryby a mořské plody</b>, které – světe, div se – ve vnitrozemském Česku nabízejí hlavně velcí hráči. Na magistrátu si zjevně představují, že prodejce a kuchař v jedné osobě sedne ve čtvrtek do auta, jede přes půl Evropy nakoupit „čerstvé ryby“ do chorvatského Splitu, hodí je do chlaďáku a jede zpět, aby byl v sobotu ráno nastartován na značce a připraven na lačné zákazníky. </p>
      <p>Proti nařízení, kvůli němuž Pražané (a nejen oni) už měsíc marně vyhlížejí stánek s grilovanými kalamáry nebo čerstvými ústřicemi, se okamžitě zvedla vlna nevole.</p>
      <p>Protestují místní i přespolní, zákazu si ale všímají i radní dotčené městské části. </p>
      <p><b><i>„Proti nařízení magistrátu se bude</i></b><b><i>me aktivně bránit. Myslím, že je každému jasné, že tuňák z trhů nebyl vyloven ráno v třeboňském rybníku Svět a že řecké olivy nepocházejí z jižní Moravy,“</i></b> slíbil místostarosta Prahy 6 Jan Lacina.</p>
      <p>Podle údajů Českého statistického úřadu se spotřeba pohybuje v posledních letech kolem 5,5 kilogramu ryb na osobu ročně. Podle <i>Rybářského sdružení ČR</i> činí aktuální světová spotřeba 16 kilogramů ryb na osobu, v EU 11 kilogramů rybího masa na osobu.</p>
      <p><b><i>„Naše domácí spotřeba ryb je hluboce pod evropským průměrem,“ </i></b>uvedl zástupce ředitele sdružení Martin Urbánek. Magistrát, který by tu měl být pro lidi, tak jedná proti jejich zájmům i proti doporučení lékařů a výživových poradců.</p>
      <p>Vadí, že ryby na trh „nepřijely“ na kole nebo je nepřinesl čáp či pelikán, aby měly co nejmenší uhlíkovou stopu? Úředníkům se nelíbí, že u stánku Marka Šuta byla každou sobotu fronta? Že se ryby a mořské plody naučily jíst i malé děti, které daly vale hranolkům a pizze?</p>
      <p>Má to logiku? Ne, nemá!</p>
      <p>Zmizí teď olivy, zahraniční sýry, uzeniny, řezané květiny nebo směsi ořechů ze zemí s tropickým klimatem? Zakážou snad prodejce ze zahraničí, protože to nejsou „čeští farmáři“ s rukama od hlíny černozemí v Polabí?</p>
      <p>Hodně otázek, na které by měl odpovědět pražský magistrát. Ten se ohání vyhláškami a směrnicemi, v nichž pro selský rozum není místo.</p>
      <p>Ani drobným písmem pod čarou.</p>
      <p>A tak se rozběhne právní kolečko.</p>
      <p><b><i>„Nechali jsme si vypracovat právní analýzu, zda existuje definice farmářských trhů, na kterých mají být jen lokální potraviny. Podle toho budeme s magistrátem vyjednávat,“</i></b> uvedl mluvčí Prahy 6 Ondřej Šrámek. </p>
      <p>Tak si držme palce, aby se na trhy zase vrátily ryby, mořské plody a s nimi rozum, každý přece ví, že konzumace ryb prospívá mozku. A aby se na magistrátu konečně přejedl ten vlašák...</p>
      <h3>
        <a href="https://www.expres.cz/zpravy/magistrat-zakazu-praha-ryby-prodej.A191122_110008_dx-zpravy_vlt/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/19/113/org/VLT7f8a0d_morske_plody_zdrava_vyziva_clanokW.jpg"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f8a0b_download2.jpg"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f8474_farma3.png"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f846e_f77_2664.jpg"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f8473_farma2.png"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f8471_farma1.png"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f846c_04_trh_kulatak.jpg"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f846b_01_trh_kulatak.jpg"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f846a__IMG6750.jpg"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f8475_IMG_1121.jpg"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f8476_img_1139.jpg"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f7f7a_285238051860_8882007529362554880_n.jpg"/>
        </figure>
      </slideshow>
      <p>Chcete, aby se na farmářských trzích dál prodávaly mořské ryby a plody i přesto, že nejsou lokální?<br/><a href="https://www.expres.cz/ankety.aspx?akce=anketa_hlasuj&amp;idanketa=A20191122_bk_469&amp;answer=370973">Ano </a>171<br/><a href="https://www.expres.cz/ankety.aspx?akce=anketa_hlasuj&amp;idanketa=A20191122_bk_469&amp;answer=370974">Ne </a>51</p>
      <related>
        <h4>Související</h4>
        <a href="https://www.expres.cz/zpravy/praha-kulatak-trhy-ryby-zakaz-prodej-nevole-obcane.A191121_111408_dx-zpravy_vlt"/>
        <a href="https://www.expres.cz/zpravy/adriana-krnacova-zdenek-hrib-magistrat.A191108_112515_dx-zpravy_stes"/>
        <a href="https://www.expres.cz/zpravy/praha-magistrat-bydleni.A191108_135747_dx-zpravy_peve"/>
        <a href="https://www.expres.cz/zpravy/praha-prazska-trznice-zdenek-hrib-plany.A191120_134938_dx-zpravy_vlt"/>
        <a href="https://www.expres.cz/zpravy/zdenek-hrib-primator-prahy-rok-ve-funkci.A191114_143418_dx-zpravy_bpet"/>
        <a href="https://www.example.com/"/>
        <a href="https://www.expres.cz/video/alexander-bellu-ods-praha.A191101_123347_dx-video_borek"/>
        <a href="https://www.expres.cz/zpravy/extinction-rebellion-rebelie-proti-vyhynuti-praha-12-rijna-statni-smutek-karel-gott-pohreb.A191008_112739_dx-zpravy_lare"/>
      </related>
    </article>
  </body>
</html>