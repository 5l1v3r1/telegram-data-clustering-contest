<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ncp-says-will-claim-to-form-government-tonight-or-saturday-morning-2862855.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T12:18:23+00:00"/>
    <meta property="og:title" content="एनसीपी ने कहा- आज रात या शनिवार सुबह सरकार बनाने का दावा करेंगे पेश"/>
    <meta property="og:description" content="राष्ट्रवादी कांग्रेस (राकांपा) के मुख्य प्रवक्ता नवाब मलिक (Nawab Malik) ने कहा कि महाराष्ट्र (Maharashtra) में शिवसेना-राकांपा-कांग्रेस सरकार गठन के लिए शुक्रवार देर रात या शनिवार सुबह दावा पेश..."/>
  </head>
  <body>
    <article>
      <h1>एनसीपी ने कहा- आज रात या शनिवार सुबह सरकार बनाने का दावा करेंगे पेश</h1>
      <address><time datetime="2019-11-22T12:18:23+00:00">22 Nov 2019, 12:18</time> by <a rel="author">एजेंसी ,मुंबई।</a></address>
      <p>राष्ट्रवादी कांग्रेस (राकांपा) के मुख्य प्रवक्ता नवाब मलिक (Nawab Malik) ने कहा कि महाराष्ट्र (Maharashtra) में शिवसेना-राकांपा-कांग्रेस सरकार गठन के लिए शुक्रवार देर रात या शनिवार सुबह दावा पेश करेंगे। मलिक ने यह भी कहा कि तीन दल पांच साल सरकार चलाने को प्राथमिकता देंगे। </p>
      <p>उन्होंने कहा, '' तीन दलों के कुछ नेता (शुक्रवार) शाम को मिलेंगे। वे सभी बिन्दुओं पर चर्चा करेंगे और अंतिम फैसला करेंगे। हम सरकार गठन के लिए आज देर रात या कल सुबह दावा पेश करेंगे।मलिक ने दोहराया कि मुख्यमंत्री का पद शिवसेना को मिलेगा।</p>
      <p>शिवसेना और राकांपा द्वारा मुख्यमंत्री का पद ढाई-ढाई साल के लिए साझा करने की रिपोर्टों के बारे में मलिक ने कहा कि दलों के लिए यह मुद्दा अहम नहीं है। उन्होंने कहा, '' महत्वपूर्ण यह है कि सरकार पांच साल चले, लोगों की भावनाओं का सम्मान किया जाए... हमारी प्राथमिकता जल्द से जल्द सरकार बनाने की है।</p>
      <p>तीनों दलों ने पश्चिमी राज्य में सरकार बनाने की प्रक्रिया शुक्रवार को तेज कर दी, जहां करीब एक महीने पहले चुनाव नतीजे घोषित किए गए थे। शिवसेना के मुख्यमंत्री पद की मांग को लेकर भाजपा से 30 साल पुराना गठबंधन तोड़ने के बाद से राज्य में राजनीतिक संकट है।</p>
      <p>राज्य में भाजपा और शिवसेना ने मिलकर विधानसभा चुनाव लड़ा था, और गठबंधन को बहुमत मिला था जिसमें भाजपा को 105 और शिवसेना को 56 सीटें आई थीं। राज्य में विधानसभा की 288 सीटें हैं।</p>
      <p>राकांपा और कांग्रेस ने गठबंधन में चुनाव लड़ा था और उन्हें क्रमश: 54 और 44 सीटें मिली हैं।शिवसेना, राकांपा और कांग्रेस की सीटें 154 होती हैं जो बहुमत के 145 की संख्या ज्यादा है। राज्य में फिलहाल राष्ट्रपति शासन लगा हुआ है।</p>
    </article>
  </body>
</html>