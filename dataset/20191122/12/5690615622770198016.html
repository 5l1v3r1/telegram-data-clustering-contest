<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837229-velosipedisti-v-dtp-na-khmelnichchini-zaginuli-pid-kolesami-avto-chinovnika"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T12:42:00+00:00"/>
    <meta property="og:title" content="Велосипедисти в ДТП на Хмельниччині загинули під колесами авто чиновника"/>
    <meta property="og:description" content="КИЇВ. 22 листопада. УНН. За кермом автомобіля, що насмерть збив двох велосипедистів у Старокостянтинівському районі Хмельницької області перебував чиновник …"/>
  </head>
  <body>
    <article>
      <h1>Велосипедисти в ДТП на Хмельниччині загинули під колесами авто чиновника</h1>
      <address><time datetime="2019-11-22T12:42:00+00:00">22 Nov 2019, 12:42</time> by <a rel="author">Тетяна Юдіна</a></address>
      <p><b>КИЇВ. 22 листопада. УНН.</b> За кермом автомобіля, що насмерть збив двох велосипедистів у Старокостянтинівському районі Хмельницької області перебував чиновник. Про це <b>УНН</b> повідомили у правоохоронних органах.</p>
      <p>Автомобілем Volkswagen керува 34-річний водій. Як стало відомо <b>УНН</b> мова йде про начальника Старокостянтинівського райавтодора.</p>
      <p>За офіційним повідомлення поліції, трагедія сталася у селі Ладиги вчора, 21 листопада, близько 17-ї години.</p>
      <p>“34-річний водій автомобіля „Фольксваген Т4“, рухаючись дорогою „Житомир-Чернівці“, допустив наїзд на двох велосипедистів, які їхали у попутному напрямку. В результаті наїзду обидва мешканці села — чоловік, 1971 р.н., та жінка, 1964 р.н., від отриманих травм загинули одразу”, — йдеться в повідомленні поліції.</p>
      <p>За даним фактом відкрите кримінальне провадження за ч. 3 статті 286 Кримінального кодексу України “Порушення правил безпеки дорожнього руху або експлуатації транспорту особами, які керують транспортними засобами, що спричинило загибель кількох осіб”. Санкція статті передбачає покарання у вигляді позбавлення волі на строк від п’яти до десяти років з позбавленням права керувати транспортними засобами на строк до трьох років.</p>
      <p>Водій відмовився на місці події пройти освідування на стан алкогольного сп’яніння за допомогою приладу “Драгер”. Розслідування веде слідче управління ГУНП.</p>
      <p>Як стало відомо <b>УНН</b>, у правоохоронних органах, медичне освідчення водія виявило ознаки алкогольного сп’яніння.</p>
    </article>
  </body>
</html>