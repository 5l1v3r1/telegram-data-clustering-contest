<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641338/%D8%B3%D8%A7%D8%B2-%D8%AA%D8%A7%D8%B2%D9%87%E2%80%8C%D8%A7%DB%8C-%DA%A9%D9%87-%D9%BE%D8%B2%D8%B4%DA%A9%D8%A7%D9%86-%D8%A8%D8%B1%D8%A7%DB%8C-%D9%85%D8%A7%D9%84%DB%8C%D8%A7%D8%AA-%DA%A9%D9%88%DA%A9-%DA%A9%D8%B1%D8%AF%D9%87%E2%80%8C%D8%A7%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T12:09:00+00:00"/>
    <meta property="og:title" content="ساز تازه‌ای که پزشکان برای مالیات کوک کرده‌اند"/>
    <meta property="og:description" content="اگرچه در بودجه سال ۹۸ کل کشور برای کارانه پزشکان حداکثر تا ۳۵ درصد مالیات در نظر گرفته شده اما متولیان این بخش به دنبال تغییر نرخ موثر مالیاتی به ..."/>
  </head>
  <body>
    <article>
      <h1>
        <a href="https://www.bultannews.com/fa/news/641338/%D8%B3%D8%A7%D8%B2-%D8%AA%D8%A7%D8%B2%D9%87%E2%80%8C%D8%A7%DB%8C-%DA%A9%D9%87-%D9%BE%D8%B2%D8%B4%DA%A9%D8%A7%D9%86-%D8%A8%D8%B1%D8%A7%DB%8C-%D9%85%D8%A7%D9%84%DB%8C%D8%A7%D8%AA-%DA%A9%D9%88%DA%A9-%DA%A9%D8%B1%D8%AF%D9%87%E2%80%8C%D8%A7%D9%86%D8%AF">ساز تازه‌ای که پزشکان برای مالیات کوک کرده‌اند</a>
      </h1>
      <h2>اگرچه در بودجه سال ۹۸ کل کشور برای کارانه پزشکان حداکثر تا ۳۵ درصد مالیات در نظر گرفته شده اما متولیان این بخش به دنبال تغییر نرخ موثر مالیاتی به ...</h2>
      <address><time datetime="2019-11-22T12:09:00+00:00">22 Nov 2019, 12:09</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جنگ اقتصادی، کمبود منابع دولت، عدم رعایت عدالت در<b> نظام مالیاتی</b>، فرارهای مالیاتی گسترده حداقل تا ۷ هزار میلیارد تومان و ... از جمله دلایلی بود که مجلس را بر آن داشت تا در بودجه سال ۹۸ لزوم اخذ مالیات از صاحبان حرف پزشکی را بگنجاند.</p>
      <p>در این بین پس از اینکه سازمان امور مالیاتی بخشنامه مالیات ستانی از پزشکان را ابلاغ کرد، متولیان حرفه پزشکی با صدور اطلاعیه هایی با لحن تند و تیز و گاهی تاختن به منتقدان و رسانه ها به این مساله واکنش نشان دادند و به قدری در برابر ثبت نام در سامان امور مالیاتی برای دریافت کارتخوان منقش به آرم سازمان امور مالیاتی مقاومت کردند که زمان ثبت نام سه بار تمدید شد و باز هم سازمان امور مالیاتی اعلام کرد که سیستم ثبت کارتخوان همچنان باز خواهد ماند اما با این حال تنها ۴۰ درصد از حدود ۷۴ هزار پزشک فراخوان شده در سراسر کشور، از قانون تمکین و در سامانه ثبت نام کردند.</p>
      <p>این در حالی است که سازمان امور مالیاتی جریمه هایی برای متخلفان در نظر گرفته و اعلام کرده است که مطابق با قانون آن‌هایی که صندوق فروش را نصب نکنند ۲ درصد درآمدشان به عنوان جریمه اخذ خواهد شد.</p>
      <p>افرادی که در نصب کارتخوان به قانون عمل کرده اند، قانون برای این امر مشوق‌های مالیاتی را وضع کرده است که به موجب این قانون این افراد به مدت ۲ سال، سالیانه ۱۰ درصد از مالیات معاف خواهند شد.</p>
      <p>علی رستم پور مدیر کل دفتر تنظیم مقررات و نظارت بر برون سپاری سازمان امور مالیاتی کشور در گفت و گویی که با خبرنگار مهر، داشت گفته بود: «انتظار داشتیم که جامعه فرهیخته پزشکی تمکین به قانون‌شان بیشتر از این چیزی باشد که تاکنون رخ داده است؛ اگر چه جامعه پزشکی دلایل خاص خود را دارد و اعلام می کند که در این ماجرا در حقشان تبعیض شده و پزشکان مورد هجمه رسانه‌ای قرار گرفتند اما سال گذشته اتفاقاتی افتاد که موجب شد پزشکان در مظان فرار مالیاتی قرار بگیرند و به همین دلیل مجلس تصمیم گرفت که درآمدهای این صنف را با استفاده از دستگاه‌های کارت خوان شفاف کند. به هر حال آنچه که در حال حاضر مشاهده می شود مقاومت ۶۰ درصد پزشکان در برابر اجرای قانون است، این موضوع شائبه اینکه آنها مالیات پرداخت نمی‌کنند را پر رنگ کرده است.»</p>
      <p>پزشکان به دنبال کاهش مالیات کارانه تا ۱۰ درصد</p>
      <p>در این بین که خبرهای عدم تمکین پزشکان از قانون یکی پس از دیگری منتشر می شد، اعلام شد که متولیان این حوزه به دنبال گرفتن معافیت برای بخش کارانه از شورای عالی هماهنگی اقتصادی سران قوا هستند. کارانه ای که حداقل تا ۴ برابر حقوق پزشک است و درآمد اصلی پزشکان محسوب می شود.</p>
      <p>پیگیری ها از سازمان امور مالیاتی نشان می دهد که بحث معافیتی در میان نیست و تغییر نرخ موثر مالیاتی مطرح است که همین هم موضوعی مهم و قابل تامل تلقی می شود.</p>
      <p>در این راستا یک منبع آگاه در سازمان امور مالیاتی به خبرنگار مهر گفت: برای پزشکان معافیتی وجود ندارد بلکه اخیرا بحث تغییر نرخ موثر مالیاتی پزشکان مطرح شده است.</p>
      <p>وی با بیان اینکه پزشکان به دنبال پیشبرد نظر خود در نهادهای قانونگذار هستند، افزود: نرخ مالیات حقوق و مزایای اعضای هیات علمی دانشگاه ها ۱۰ درصد است از این رو پزشکان به دنبال اعمال نرخ مالیات ۱۰ درصدی بر کل درآمدشان از جمله کارانه هستند.</p>
      <p>این مقام مطلع ادامه داد: در بودجه سال ۹۸ در مورد کارانه پزشکان استنثایی در نظر گرفته شده بود به این صورت که نرخ مالیات کارانه این قشر به صورت تصاعدی تا حداکثر ۳۵ درصد مشمول مالیات می شد.</p>
      <p>وی گفت: در حال حاضر پزشکان به دنبال این هستند که این عدد را به ۱۰ درصد برگردانند.</p>
      <p>در حالی پزشکان به عنوان قشر پردرآمد جامعه به هر دری میزنند تا از پرداخت مالیات حقه فرار کنند که دهک های پایین درآمدی از جمله کارمندان و معلمان، پیش از دریافت حقوق مالیات خود را می پردازند.</p>
    </article>
  </body>
</html>