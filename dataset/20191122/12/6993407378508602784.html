<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-nabu-bakhmatyuk-rozshuk/30286634.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T12:11:00+00:00"/>
    <meta property="og:title" content="НАБУ оголосило в розшук колишнього власника «VAB банку»"/>
    <meta property="og:description" content="Національне антикорупційне бюро (НАБУ) оголосило в розшук підприємця і колишнього власника «VAB банку» Олега Бахматюка. Про це йдеться в повідомленні на сайті МВС у розділі про осіб, що перебувають у"/>
  </head>
  <body>
    <article>
      <h1>НАБУ оголосило в розшук колишнього власника «VAB банку»</h1>
      <address>
        <time datetime="2019-11-22T12:11:00+00:00">22 Nov 2019, 12:11</time>
      </address>
      <p>Національне антикорупційне бюро (НАБУ) оголосило в розшук підприємця і колишнього власника «VAB банку» Олега Бахматюка. Про це йдеться в повідомленні на сайті МВС у розділі про осіб, що перебувають у розшуку.</p>
      <p>Датою його зникнення вказано 21 листопада 2019 року.</p>
      <p>13 листопада НАБУ повідомило, що оголосило про підозру Бахматюку в провадженні про <a href="https://www.radiosvoboda.org/a/news-nabu-pysaruk/30265006.html">заволодіння 1,2 мільярда гривень </a>стабілізаційного кредиту.</p>
      <p>Того ж дня підозру також оголосили колишньому голові правління фінансової установи.</p>
      <p>Обом громадянам про підозру повідомили заочно, оскільки їхнє місце перебування не було встановлено.</p>
      <p>Загалом у цьому провадженні 10 підозрюваних. Серед них – голова правління «Райффайзен Банку Аваль» і колишній перший заступник голови НБУ <a href="https://www.radiosvoboda.org/a/news-aval-bank-zastava/30273422.html">Олександр Писарук</a>.</p>
      <p>Правління Національного банку <a href="https://www.radiosvoboda.org/a/news-nbu-pysaruk-zatrymannya-zayava/30266414.html">висловлювало обурення </a>врученням підозри Писаруку.</p>
      <p>За даними слідства, у жовтні 2014 року «VAB Банк» звернувся до НБУ з клопотанням надати йому стабілізаційний кредит під заставу нерухомого майна. Нацбанк погодився, хоча фінустанова не надала всі необхідні документи. У прокуратурі стверджують, що вартість нерухомості, переданої в заставу НБУ, була завищена майже у 25 разів.</p>
      <p>Через місяць банк визнали неплатоспроможним, ще пізніше – його ліквідували.</p>
      <p>Колишній власник «VAB Банку» та голова ради директорів «Укрлендфармінг» Олег Бахматюк <a href="https://www.radiosvoboda.org/a/news-zelensky-vab-bank/30266188.html">звернувся до президента України </a>Володимира Зеленського із закликом «зупинити призначення винних без жодного права на захист».</p>
    </article>
  </body>
</html>