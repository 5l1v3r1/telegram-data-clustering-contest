<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100257/%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D9%BE%D8%AA%D9%88%DB%8C-%D9%87%D9%88%D8%B4%D9%85%D9%86%D8%AF-%D8%A8%D8%B1%D8%A7%DB%8C-%DA%A9%D9%86%D8%AA%D8%B1%D9%84-%D9%84%D8%AD%D8%B8%D9%87-%D8%A7%DB%8C-%D8%A8%DB%8C%D9%85%D8%A7%D8%B1%D8%A7%D9%86-%D8%A7%D9%88%D8%B1%DA%98%D8%A7%D9%86%D8%B3%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-22T12:57:12+00:00"/>
    <meta property="og:title" content="استفاده از &quot;پتوی هوشمند&quot; برای کنترل لحظه‌ای بیماران اورژانسی"/>
    <meta property="og:description" content="امروزه به منظور پایش لحظه‌ای بیماران و کنترل شرایط اورژانسی آن‌ها سامانه‌های هوشمند و ابزارهای توسعه یافته نظیر سیستم‌های پوشیدنی رشد چشمگیری داشته است."/>
  </head>
  <body>
    <article>
      <h6 class="kicker">در قالب یک پژوهش بررسی شد؛</h6>
      <h1>استفاده از "پتوی هوشمند" برای کنترل لحظه‌ای بیماران اورژانسی</h1>
      <address><time datetime="2019-11-22T12:57:12+00:00">22 Nov 2019, 12:57</time> by <a rel="author">مبینا کاشفی</a></address>
      <p>امروزه به منظور پایش لحظه‌ای بیماران و کنترل شرایط اورژانسی آن‌ها سامانه‌های هوشمند و ابزارهای توسعه یافته نظیر سیستم‌های پوشیدنی رشد چشمگیری داشته است.</p>
      <p>به گزارش ایسنا،‌ سامانه پتوی هوشمند ویژگی‌های کارکردی خاصی نظیر پایش علائم حیاتی، قابلیت ارتباط با محیط اطراف، پردازش آنی سیگنال‌های حیاتی، قابلیت هشدار در صورت تجاوز علائم حیاتی، قابلیت ارتباط با محیط اطراف،‌ پردازش آنی سیگنال‌های حیاتی، قابلیت هشدار در صورت تجاوز علائم حیاتی از حدود آستانه،‌ قابلیت ذخیره‌سازی تمام سیگنال‌های حیاتی فرد را دارا خواهد بود.</p>
      <p>پژوهشی که در خصوص "الزامات طراحی یک سامانه پتوی هوشمند پوشیدنی برای پایش بیماران در آمبولانس" توسط تیم پژوهشگران متشکل از ثریا رضایی (کارشناس ارشد انفورماتیک پزشکی)، علی‌اصغر صفایی (مهندسی کامپیوتر_نرم‌افزار) و نیلوفر محمدزاده (دکترای مدیریت اطلاعات سلامت) به روش پرسشنامه‌ای انجام شده، آمده است:«  سامانه پیشنهادی تمام علائم حیاتی مورد نیاز برای کنترل افراد را به صورت یکپارچه ثبت کرده و داده‌های تفسیر شده‌ای را برای گروه درمان حاضر در آمبولانس ارائه می‌دهد. اطلاعات درمانی، تشخیصی، پایشی فرد در سیستم کمک‌یار پزشک ذخیره می‌شوند و این قابلیت را برای پزشک آمبولانس محیا می‌سازد تا به صورت زود هنگام تشخیص اولیه را اتخاذ کنند.»</p>
      <p>محققان می‌گویند:« توانایی این سامانه‌های هوشمند در زمینه ذخیره و انتقال اطلاعات در شاخه‌های مختلف بهداشت و درمان حائز اهمیت است؛ یکی از فناوری‌های اخیر در این حوزه، فن‌آوری‌های پوشیدنی است. سامانه‌های پوشیدنی عموما برای پایش علائم و وضعیت بیماران و علاوه بر آن برای پیگیری درمان، درمان از راه دور، سامانه‌های نظارتی پرستاری و کادر درمان، ربات‌های جراحی و بسیاری از سامانه‌های دیگر به کار گرفته می‌شوند. یکی از ویژگی‌های متمایز این سامانه‌ها آن است که همواره و مستمر با فرد مورد نشر(معمولا بیمار) همراه است؛ بنابراین پزشک تمام وقت به‌گونه‌ای به (وضعیت) بیماران خود دسترسی داشته و اطلاعات مربوط به آنان را در همه‌جا به طور فراگیر دریافت می‌کند.»</p>
      <p>در این پژوهش یافته‌ها نشان می‌دهند: « پایش عملی است که بیمار راتحت نظارت داشته و در مقابل رویدادهای جدی و تهدید کننده جان بیمار، بیماری‌های وخیم و یا موارد دیگر هشدار می دهد. معمولا از واژه پایش در بخش‌های اورژانس مراکز درمانی بیشتر استفاده می‌شود، چرا که شرایط بیماران اورژانس معمولا ناپایدار بوده و رصد علائم و نشانه‌های بیماری در تشخیص و درمان به پزشک کمک می‌کند.</p>
      <p>پایش بیماران نه تنها رویدادهای تهدید کننده را به ارائه کنندگان مراقبت اعلام می‌کند، بلکه بسیاری از این سامانه‌ها، داده های ورودی فیزیولوژیکی را برای کنترل مستقیم ابزارهای پشتیبانی زندگی بیمار مورد استفاده قرار می‌دهند. در آمبولانس‌ها با توجه به شرایط اورژانسی و ناپایدار افراد نیاز به پایش مستمر و رصد علائم و نشانه‌های بیماری وجود داشته و بسیار اهمیت دارد. بنابر این اگر فردی در حالت اورژانسی قرار گیرد مداخله به موقع و مدیریت شده موجب کاهش عوارض ناشی از بیماری و مرگ ناگهانی می‌شود.»</p>
      <p>در ادامه این پژوهش آمده است:« پایش و مراقبت از بیماران در شرایط اضطراری نیازمند تصمیمات سریع و صحیح است تا زندگی بیمار حفظ شود و به همین دلیل وظیفه تیم مراقبتی در آمبولانس ها مراقبت و پایش از بیماران در شرایط  اورژانسی می‌باشد. بنابر این یکی از اهداف پایش و نظارت بالینی بیمار در شرایط اورژانسی اطلاع فوری از رویدادهای تهدید کننده جان بیمار است، به طوری که قبل از ایجاد صدمه یا از کار انداختن اعضای بدن بیمار درمان شوند.»</p>
      <p>در نتایج این پژوهش آمده است:« از آنجا که امروزه بسیاری از بیماری‌ها و ناتوانایی‌ها نیازمند پایش مستمر هستند، استمرار مراقبت و پایش بیماران به منظور مداخله به موقع، یک نیاز ضروری تلقی می‌شود. این موضوع به ویژه برای بیماران در شرایط اورژانس که دارای وضعیت ناپایدار هستند،‌اهمیت ویژه یا پیدا خواهد کرد. امروزه در سامانه پایش لحظه‌ای بیماران و کنترل شرایط آن‌ها، سامانه‌های هوشمند و ابزارهای پیشرفته رشد چشمگیری داشته اند؛ بنابراین سامانه‌های پوشیدنی برای پایش وضعیت سلامتی بیماران در محیط آمبولانس می‌توانند مورد استفاده قرار گیرند.»</p>
      <p>این پژوهش در شماره ششم مجله انفورماتیک سلامت و زیست پزشکی منتشر شده است.</p>
      <p>انتهای پیام</p>
    </article>
  </body>
</html>