<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-klichka-rozpovili-skilki-parkiv-i-skveriv-vidremontuvali-cogo-roku-641715.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T12:43:35+00:00"/>
    <meta property="og:title" content="У Кличка розповіли, скільки парків і скверів відремонтували цього року"/>
    <meta property="og:description" content="На черзі відкриття ще низки оновлених парків"/>
  </head>
  <body>
    <article>
      <h1>У Кличка розповіли, скільки парків і скверів відремонтували цього року</h1>
      <address>
        <time datetime="2019-11-22T12:43:35+00:00">22 Nov 2019, 12:43</time>
      </address>
      <h4>На черзі відкриття ще низки оновлених парків</h4>
      <p>Цього року у Києві здійснено капітальний ремонт семи парків та 24-х сквери. Про це повідомив начальник Управління екології та природних ресурсів Київської міської держадміністрації Андрій Мальований.</p>
      <p>За його словами, муніципальні служби і цього року продовжують масштабні перетворення зелених зон на більш функціональні та зручні території, що не поступаються паркам і скверам в інших європейських містах.</p>
      <p>«На початку листопада ми відкрили третю чергу парку «Наталки», де збудовані унікальні дитячі майданчики різних видів, мультифункціональні спортивні поля, бігові доріжки, арки з квітами – це лише невелика частина опису парку. Новий сучасний парк із дитячим автомобільним містечком та новим фонтаном отримали мешканці Подільського району після відкриття Куренівського парку. Також відкрили парки «Веселка», Пуща-Водиця, другу чергу парку «Перемога», парк на вулиці Вінницькій, паркову зону на площі Анкари», – розповів Мальований.</p>
      <p>За словами в.о. генерального директора КО «Київзеленбуд» Олексія Короля, роботи не припиняються, і в перспективі відкриття ще кількох об’єктів.</p>
      <p>«Сирецький» парк у Шевченківському районі в наступному році матиме новий фонтан – зараз монтується обладнання, а також сцена, яка стане центром культурного життя парку. Завершується капітальний ремонт першої черги парку «Совки» – прокладений прогулянковий периметральний маршрут та влаштована центральна алея з фібробетону, доріжки з ФЕМ, встановлені сучасні лави та урни, дитячі та спортивні майданчики. Родзинкою парку стануть шахова альтанка та «сухий» фонтан», – зазначив Король.</p>
      <p>Мальований підкреслив, що роботи тривають у кількох парках.</p>
      <p>«У Деснянському районі нарешті розпочалися роботи з капітального ремонту третьої черги парку «Кіото». Розпочався капремонт другої черги парку з водними об’єктами на Троєщині. Раніше захаращена територія вже має інфраструктуру з новими стежками із ФЕМ, велодоріжками із фібробетону, воркаутом та огородженою територією з бетонною основою під багатофункціональне спортивне поле. У парку біля озера Лебедине в Дарницькому районі також вже влаштовано доріжки з фібробетону, вздовж яких встановлюються сучасні комфортні лави. Тривають роботи у Наводницькому парку в Печерському районі та парку «Юність» Святошинського районі міста», – зазначив Мальований.</p>
      <p>Як повідомлялося, 6 листопада мер Києва <a href="https://glavcom.ua/kyiv/news/klichko-prezentuvav-9-ga-tretoji-chergi-parku-natalka-fotoreportazh-638097.html">Віталій Кличко відкрив третю чергу парку «Наталка» в Оболонському районі столиці.</a></p>
      <related>
        <a href="https://glavcom.ua/kyiv/news/klichko-prezentuvav-9-ga-tretoji-chergi-parku-natalka-fotoreportazh-638097.html"/>
        <a href="https://glavcom.ua/kyiv/news/u-kijevi-vidbulasja-aktsija-protestu-proti-zabudovi-stolichnogo-parku-637231.html"/>
        <a href="https://glavcom.ua/kyiv/news/klichko-pokazav-yak-vzhe-rik-remontuyut-drugu-chergu-parku-trojeshchina-foto-video-634086.html"/>
      </related>
    </article>
  </body>
</html>