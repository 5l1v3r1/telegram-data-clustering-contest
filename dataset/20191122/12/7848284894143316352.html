<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/conte-fuori-in-cinque-l-emergenza-resta-ma-deve-essere-uno-stimolo-niente-calcoli-per-la-champions-323646"/>
    <meta property="og:site_name" content="FcInterNews.it"/>
    <meta property="article:published_time" content="2019-11-22T12:33:00+00:00"/>
    <meta property="og:title" content="Conte: &quot;Fuori in cinque: l'emergenza resta, ma deve essere uno stimolo. Niente calcoli per la Champions&quot;"/>
    <meta property="og:description" content="Dopo una sosta per le Nazionali in cui, per fortuna, l'infermeria non ha accolto nuovi infortunati, l'Inter si appresta a iniziare l'ultimo tour de force del 2019 a partire da domani sera..."/>
  </head>
  <body>
    <article>
      <h1>Conte: "Fuori in cinque: l'emergenza resta, ma deve essere uno stimolo. Niente calcoli per la Champions"</h1>
      <address><time datetime="2019-11-22T12:33:00+00:00">22 Nov 2019, 12:33</time> by <a rel="author">Redazione FcInterNews.it</a></address>
      <p>Dopo una sosta per le Nazionali in cui, per fortuna, l'infermeria non ha accolto nuovi infortunati, l'Inter si appresta a iniziare l'ultimo <i>tour de force</i> del 2019 a partire da domani sera allo stadio Olimpico Grande Torino, in casa dei granata di <b>Walter Mazzarri</b>. Per affrontare i temi caldi intorno al mondo nerazzurro, <b>Antonio Conte</b> risponde alle domande dei giornalisti presenti oggi al Suning Training Centre per la consueta conferenza stampa pre-gara. <i>FcInterNews.it</i> è sul posto e riporta le sue parole.</p>
      <p><b>Come ha trovato la squadra dopo la sosta?</b><br/>"Ieri abbiamo rivisto tutti i giocatori che erano in giro per le Nazionali. E' inevitabile che durante la sosta diventa difficile lavorare e preparare la sfida che bisogna affrontare. Oggi, nonostante il tempo non sia dei migliori, dovremo cercare di preparare bene la partita. Per quel che riguarda i recuperi rimangono indisponibili Sensi, Gagliardini e Asamoah, oltre a Politano e Sanchez".</p>
      <p><b>Questo mini-ciclo può farvi capire il vero valore della squadra?</b><br/>"Intanto dobbiamo ancora stringere i denti, siamo ancora in grande emergenza. Questo deve essere uno stimolo ulteriore. Al tempo stesso sappiamo che bisognerà tirare fuori ancora di più del massimo dei calciatori per sopperire a questa situazione che speriamo possa alleggerirsi dando anche a me la possibilità di fare delle scelte senza avere dei rischi. Abbiamo sette partite importanti prima di Natale e dovremo cercare di fare del nostro meglio in campionato e in Champions, sapendo che non sarà semplice passare il turno in Europa. Sapevamo però dall'inizio che non sarebbe stata una stagione semplice".</p>
      <p><b>L'esclusione di Sensi è ancora per una questione di prudenza?</b><br/>"Ha saltato tutto l'ultimo mini-ciclo, ora stiamo cercando di riportarlo alle migliori condizioni per poter restare con noi stabilmente una volta che sarà rientrato".</p>
      <p><b>Ha qualcosa da dire riguardo alla vicenda accaduta questa settimana (in riferimento alla lettera minatoria, <i>ndr</i>)?</b><br/>"Come ho detto anche in passato, penso che dobbiamo cercare di trasmettere valori positivi per chi ci segue, per le generazioni a venire. Avevo parlato anche di come ero rimasto sorpreso dopo essere tornato in Italia. Penso non sia giusto dare spazio a questi episodi che sono negativi, diseducativi. Più spazio si dà a queste situazioni, più messaggi negativi mandiamo ai giovani che vedono in noi persone da cui apprendere insegnamenti positivi. Meno ne parliamo e meglio è. C'è chi sta facendo il suo lavoro e mi ha assicurato che mi daranno notizie".</p>
      <p><b>C'è il rammarico di non essertela potuta giocare a pieno a causa degli infortuni? Che spiegazione vi siete data?</b><br/>"Per quelli traumatici come Politano e Sanchez c'è poco da fare. Quelli muscolari sono solo due, Gagliardini e Sensi. Non stiamo parlando di numerosi infortuni. Sicuramente in alcune zone della rosa se si sommano uno-due infortuni ci creano problemi perché forse non siamo così numerosi in quel reparto".</p>
      <p><b>Torino-Inter è un derby tra Mazzarri e Conte. Cosa vi unisce e cosa vi divide?</b><br/>"Con Walter i rapporti sono ottimi. Abbiamo avuto modo di affrontarci in Inghilterra e abbiamo parlato della nostra esperienza. E' inevitabile che quando si gioca io divento il suo avversario e lui il mio, per cui lui farà di tutto per superarci e io farò altrettanto per loro. Il rapporto resta di grande rispetto, ho stima per la persona e l'allenatore. Sono molto contento per lui che sta facendo bene perché so che dedica molto tempo al calcio".</p>
      <p><b>Domani farà dei calcoli in vista della Champions?</b><br/>"Dobbiamo pensare di partita in partita, per noi la prossima è la più importante. Anche volendo non c'è questo rischio".</p>
      <p><b>Ci sono delle tempistiche per i tre indisponibili?</b><br/>"Sinceramente questo è un discorso che deve essere fatto col medico. Stanno lavorando e sicuramente hanno tempistiche diverse ma andare nei dettagli diventa difficile. Mi auguro di averli quanto prima".</p>
      <p><b><i>FcIN </i>- Aver recuperato Lazaro a livello di prestazioni farà sì che D'Ambrosio possa essere utilizzato più da centrale che da esterno?</b><br/>"Danilo è un giocatore recuperato. Deve trovare la migliore condizione e questa la si può ottenere solo allenandosi, però è un jolly. Può ricoprire diversi ruoli sia da esterno che da centrale. E' un giocatore importante per le caratteristiche che ha, perché ti dà la possibilità di intervenire in diversi ruoli".</p>
      <p><b>Lukaku è andato molto bene in campionato ma non ha ancora segnato in Champions. Ha parlato di questo con lui?</b><br/>"Stiamo parlando di un giocatore per noi molto importante, come lo è Lautaro Martinez. Stanno facendo molto bene entrambi, c'è poco da dire. C'è solo da sottolineare il lavoro che sta facendo, i gol che stanno facendo. Sono molto contento e mi auguro continuino così".</p>
      <p>
        <a href="https://www.videointer.it/watch.php?vid=35a85bbea">
          <b>VIDEO - COSI' DE PAUL HA CONQUISTATO L'ARGENTINA IN COPPA AMERICA</b>
        </a>
      </p>
    </article>
  </body>
</html>