<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.abante.com.ph/rice-tariffication-law-pawalang-bisa-na-lang.htm"/>
    <meta property="og:site_name" content="Abante News Online"/>
    <meta property="article:published_time" content="2019-11-22T12:20:19+00:00"/>
    <meta property="og:title" content="Rice Tariffication Law pawalang-bisa na lang"/>
    <meta property="og:description" content="HINDI kumbinsido ang mga militanteng grupo sa pagkakaloob ng tulong sa mga magsasaka para maibsan ang hirap na kanilang dinaranas dahil sa pagbaha ng imported rice sa merkado."/>
  </head>
  <body>
    <article>
      <h1>Rice Tariffication Law pawalang-bisa na lang</h1>
      <address>
        <time datetime="2019-11-22T12:20:19+00:00">22 Nov 2019, 12:20</time>
      </address>
      <p>HINDI kumbinsido ang mga militanteng grupo sa pagkakaloob ng tulong sa mga magsasaka para maibsan ang hirap na kanilang dinaranas dahil sa pagbaha ng imported rice sa merkado.</p>
      <p>Para kay ACT Teachers’ Party-list Rep. France Castro, hinamon nito ang administrasyon na pawalang-bisa na lamang ang kontrobersyal na Rice Tariffication Law na nagresulta umano sa pagbaba ng presyo ng palay.</p>
      <p>Dapat din umanong sertipikahang urgent ng Malacañang ang mga panukala na naglalayong tulungan ang mga magsasaka tulad ng Rice Industry Development Act(RIDA).</p>
      <p>“Hinahamon namin ang Duterte administration na i-certify as urgent ‘yung mga panukala dito sa Kongreso katulad ng RIDA at i-repeal na ‘yung rice liberalization Law,” ani Castro.</p>
      <p>Sinisisi ng mga magsasaka ang Rice Tariffication Law kung bakit bumagsak ang presyo ng mga inani nilang palay dahil binuksan nito ang merkado sa imported rice.</p>
      <p>Samantala, pinawi ng Malacañang ang agam-agam ng mga magsasaka makaraang magbago ang isip ni Pangulong Duterte sa suspensiyon ng importasyon ng bigas.</p>
      <related>
        <h4>Related Posts</h4>
        <a href="https://www.abante.com.ph/vp-leni-sibakin-na-lang-kaysa-insultuhin.htm"/>
        <a href="https://www.abante.com.ph/duterte-umusok-sa-ibp-na-kumontra-sa-vape-ban.htm"/>
        <a href="https://www.abante.com.ph/fil-am-author-binida-sa-libro-ang-mga-magsasakang-pinoy.htm"/>
      </related>
      <p>Sinabi ni Presidential Spokesman Salvador Panelo na hindi malulugi ang mga magsasaka kahit pa tuloy ang pag-aangkat ng bigas dahil bibilhin pa rin ng gobyerno ang ani ng mga ito sa mas mataas na presyo.</p>
      <p>Maaari aniyang napaliwanagan ang Pangulo hinggil sa isyu matapos ang kanilang pag-uusap nina Agriculture Secretary William Dar at Executive Secretary Salvador Medialdea.</p>
      <p>Binigyang-diin ni Panelo na batay sa direktiba ng Pangulo, tuloy ang importasyon subalit magpapatupad ng mahigpit na patakaran sa mga importer ng bigas.</p>
      <p>“Mas istrikto ngayon. This time they will be very strict on that. Bibilhin na sa mga magsasaka ang palay sa mataas na presyo. Higher than the present price na nalulugi sila,” ani Panelo.</p>
      <p>Malinaw aniya ang utos ng Pangulo­ sa National Food Authority (NFA) na hindi baling malugi ang gobyerno basta matulungan lamang ang mga magsasaka na makabawi sa kanilang mga gastos sa pagtatanim ng palay. (Lorraine Gamo/Aileen ­Taliping)</p>
      <related>
        <a href="https://www.abante.com.ph/ani-ng-mga-magsasaka-ikolateral.htm"/>
        <a href="https://www.abante.com.ph/p70b-lugi-ng-mga-farmer-sa1-rice-law-ni-villar.htm"/>
        <a href="https://www.abante.com.ph/cash-assistance-di-pautang-sa-mga-rice-farmer.htm"/>
      </related>
    </article>
  </body>
</html>