<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/hirek/2019/11/22/raszalltak-a-rendorok-a-kulfoldi-rendszamokra/"/>
    <meta property="og:site_name" content="Vezess"/>
    <meta property="article:published_time" content="2019-11-22T12:16:14+00:00"/>
    <meta property="og:title" content="Rászálltak a rendőrök a külföldi rendszámokra"/>
    <meta property="og:description" content="Összehangolt, fokozott közlekedésrendészeti ellenőrzést tartottak a rendőrök."/>
  </head>
  <body>
    <article>
      <h1>Rászálltak a rendőrök a külföldi rendszámokra</h1>
      <address><time datetime="2019-11-22T12:16:14+00:00">22 Nov 2019, 12:16</time> by <a rel="author" href="https://www.vezess.hu/author/vezess/" target="_blank">Vezess</a></address>
      <p>
        <b>Összehangolt, fokozott közlekedésrendészeti ellenőrzést tartottak a rendőrök.</b>
      </p>
      <p>November 19-én Pilisvörösváron, Ürömön és Pilisjászfaluban tartottak kiemelt razziát a rendőrök. Az ellenőrzésben a Budapesti Rendőr-főkapitányság mellett a Siófoki, az Érdi, a Győri, a Gárdonyi Rendőrkapitányság, valamint a Záhonyi, Beregsurányi és Biharkeresztesi Határrendészeti Kirendeltség egyenruhásai is részt vettek.</p>
      <p>A közúti kontroll elsősorban a külföldi rendszámú gépjárművek ellenőrzésére terjedt ki. Célja a körözött gépkocsik, illetve a hamis hatósági engedélyek, jelzések kiszűrése, valamint a közlekedési szabályok betartásának ellenőrzése volt.</p>
      <p>Az akció során a rendőrök több száz járművet ellenőriztek. Közlekedési szabályszegések miatt 15 esetben helyszíni bírságot, egy esetben közigazgatási bírságot szabtak ki, két fővel szemben büntető feljelentést tettek, két esetben pedig közigazgatási eljárást kezdeményeztek.</p>
      <p>A demonstratív rendőri jelenlét a közlekedők jogkövető magatartásra való ösztönzésére, valamint a szabályszegők kiszűrésére irányult.</p>
      <footer>Forrás: Police.hu</footer>
    </article>
  </body>
</html>