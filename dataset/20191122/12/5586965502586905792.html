<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/vasilescu-o-scrisoare-pierduta-ce-ii-transmite-lui-motreanu-ultima-invitatie-la-o-dezbatere-dancila-versus-iohannis-18605278"/>
    <meta property="og:site_name" content="Gândul"/>
    <meta property="article:published_time" content="2019-11-22T12:07:47+00:00"/>
    <meta property="og:title" content="Vasilescu, o scrisoare „pierdută” / Ce îi transmite lui Motreanu / Ultima invitaţie la o dezbatere Dăncilă versus Iohannis"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Vasilescu, o scrisoare „pierdută” / Ce îi transmite lui Motreanu / Ultima invitaţie la o dezbatere Dăncilă versus Iohannis</h1>
      <h2>Şefa de campanie a prezidenţiabilului PSD Viorica Dăncilă, Lia Olguţa Vasilescu, i-a trimis, vineri, o scrisoare omologului său de la PNL, Dan Motreanu, în care îi adresează „o ultimă invitaţie” lui Klaus Iohannis la o dezbatere faţă în faţă cu liderul social-democrat.</h2>
      <address><time datetime="2019-11-22T12:07:47+00:00">22 Nov 2019, 12:07</time> by <a rel="author" href="https://www.gandul.info/autor/alexandru-costea" target="_blank">Alexandru Costea</a></address>
      <p>"Prin intermediul dumneavoastră, îi adresăm din nou domnului Klaus Iohannis o ultimă invitaţie la o dezbatere faţă în faţă cu doamna Viorica Dăncilă. Vă propun ca dezbaterea să aibă loc în prezenţa tuturor reprezentanţilor massmedia, în această seară, la ora 20, la Palatul Parlamentului”, se arată în scrisoarea Liei Olguţa Vasilescu, adresată lui Dan Motreanu.</p>
      <p>Ea a reamintit faptul că Iohannis a refuzat să participe la dezbateri alături de Dăncilă.</p>
      <p>"Apelurile repetate ale doamnei Viorica Dăncilă şi ale altor membri ai PSD pentru o confruntare directă între cei doi candidaţi ajunşi în turul al doilea al alegerilor prezidenţiale au fost întâmpinate cu refuzuri din partea domnului Klaus Iohannis. PSD consideră că această atitudine a domnului Iohannis si a PNL reprezintă o sfidare la adresa românilor şi a unui proces electoral democratic. Nu poţi cere voturile românilor dintr-o ascunzătoare, aşa cum face domnul Iohannis. În speranţa că răspunsul dumneavoastră va fi de această dată pozitiv, vă informez că sunt gata imediat să avem o întâlnire pentru a pune la punct toate detaliile dezbaterii", a mai scris Vasilescu, coordonatorul echipei naţionale de camapanie a PSD.</p>
      <p>Scrisoarea Liei Olguţa Vasilescu a fost publicată după ce liderul PSD Viorica Dăncilă a lansat, într-o postare pe Facebook în care se declară înfuriată, un ultim apel la dezbatere către contracandidatul său, Klaus Iohannis. Ea propune ca evenimentul să aibă loc vineri seară, la ora 20.00, la Palatul Parlamentului.</p>
      <p>„Eu, până în ultima clipă, voi insista şi voi fi pregătită pentru confruntarea democratică pe care românii o cer şi o merită! Aşa că lansez un apel public. Să îl chemăm pe Klaus Iohannis la dezbatere în această seară, începând cu ora 20:00, la Palatul Parlamentului! Echipa mea de campanie deja încearcă să ia legătura cu staff-ul domnului Iohannis pentru a stabili această întâlnire”, a scris candidatul PSD la alegerile prezidenţiale, Viorica Dăncilă, vineri, pe Facebook.</p>
      <related>
        <h4>Citeşte şi</h4>
        <a href="https://www.gandul.info/politica/dancila-il-cheama-dezbatere-iohannis-pana-ultima-clipa-insista-pregatita-il-chemam-klaus-iohannis-dezbatere-aceasta-seara-incepand-ora-20-00-palatul-parlamentului-18604899?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/studentul-care-i-a-pus-probleme-lui-iohannis-la-dezbatere-o-noua-lectie-am-refuzat-mai-multe-invitatii-la-30-de-ani-de-la-revolutie-mi-se-pare-ireal-ca-18604283?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/dancila-anunta-o-noua-dezbatere-cu-romanii-voi-prezenta-viziunea-mea-profilul-de-presedinte-18602285?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>