<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/entertainment/tesla-pokaza-noviya-si-pikap-no-prozortsite-se-schupiha-pri-demonstratsiya.html"/>
    <meta property="og:site_name" content="News.bg"/>
    <meta property="article:published_time" content="2019-11-22T12:16:59+00:00"/>
    <meta property="og:title" content="„Тесла” показа новия си пикап, но прозорците се счупиха при демонстрация"/>
    <meta property="og:description" content="&quot;Тесла&quot; (Tesla) представи дългоочаквания си електрически пикап Cybertruck"/>
  </head>
  <body>
    <article>
      <h1>„Тесла” показа новия си пикап, но прозорците се счупиха при демонстрация</h1>
      <address>
        <time datetime="2019-11-22T12:16:59+00:00">22 Nov 2019, 12:16</time>
      </address>
      <p>Във фабриката си в Хоуторн, Калифорния, "Тесла" (Tesla) <b>представи дългоочаквания си електрически пикап Cybertruck</b>, предаде MarketWatch, цитирани от <b><a href="https://money.bg/auto/tesla-predstavi-pikapa-cybertruck-prilichasht-na-iztrebitel-stealth.html">Money.bg.</a></b> </p>
      <p>Возилото ще се продава при начална цена от малко под 40 хил. долара и ще има три версии - с един двигател и пробег от над 400 км. (39,9 хил. долара), с два двигателя и пробег от почти 500 км. (49,9 хил. долара) и с три мотора и пробег от над 800 км. (69,9 хил. долара).</p>
      <figure>
        <iframe src="https://www.youtube.com/embed/udxR5rBq_Vg" width="640" height="360" data-service="Youtube" scrolling="no"/>
      </figure>
      <p>Базовата версия на Cybertruck ще може да <b>тегли почти 3500 кг</b>., а върховата версия - над 6 тона. Полезният товар на всеки един от вариантите е почти 1600 кг., а автопилотът влиза като стандартно оборудване. Възможността за предварителна поръчка с опция за възстановяване на средствата при отказ беше отворена веднага след обявяването на модела.</p>
      <p>Все пак версиите с един и два мотора<b> няма да са готови през следващите две години,</b> а вариантът с три мотора се очаква да се произвежда от края на 2022 г. Засега не е известно къде по света ще се прави Cybertruck, но е ясно, че в производството на екзоскелета му ще се използва "ултраздравата" сплав от неръждаема стомана, която SpaceX използва и в ракетата си Starship. По време на представянето му удар с чук не успя да огъне вратата на превозното средство, но <b>"бронираното му стъкло" не издържа на изстреляни стоманени топки.</b></p>
      <p>"Той не прилича на нищо друго!", каза основателят на компанията Илън Мъск, докато Cybertruck беше докаран на сцената. Предприемачът е прав - екстериорът на пикапа, който ревностно беше пазен в тайна, изглежда изграден от ръбове без никакви плавни преходи, а в профил донякъде наподобява на бомбардировача F-117 "Нощен ястреб".</p>
      <p>Според някои анализатори външният вид на возилото е толкова нестандартен, че потребителите няма да се впечатлят твърде много. Но други посочват, че пред компанията има по-сериозни предизвикателства в непосредствен план.</p>
      <p>"Макар представянето на този продукт да е дългоочаквано и вълнуващо, основният фокус, движещ цените на акциите на компанията през следващите месеци, ще е насочен към позитивните резултати от третото тримесечие и способността на Tesla да задържи тенденцията и през 2020 г.", коментира Дан Ивс от Wedbush.</p>
      <p>Изненадващо производителят на електромобили отчете<b> печалба през последното</b> тримесечие и посочи, че стратегическите му проекти, включително заводa в Китай и Model Y, се развиват по-бързо от очакваното.</p>
    </article>
  </body>
</html>