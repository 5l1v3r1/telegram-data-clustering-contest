<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/kosmos/vrazilia-nekros-ellinas-ploiarchos-apo-pyrkagia-se-fortigo-ploio/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-22T12:35:15+00:00"/>
    <meta property="og:title" content="Βραζιλία: Νεκρός Έλληνας πλοίαρχος από πυρκαγιά σε φορτηγό πλοίο"/>
    <meta property="og:description" content="Αδιευκρίνιστα παραμένουν μέχρι στιγμής τα αίτια της πυρκαγιάς που εκδηλώθηκε στο υπό ελληνική σημαία φορτηγό πλοίο «ORE SUDBURY», στη Βραζιλία"/>
  </head>
  <body>
    <article>
      <h1>Βραζιλία: Νεκρός Έλληνας πλοίαρχος από πυρκαγιά σε φορτηγό πλοίο</h1>
      <address>
        <time datetime="2019-11-22T12:35:15+00:00">22 Nov 2019, 12:35</time>
      </address>
      <p>Αδιευκρίνιστα παραμένουν μέχρι στιγμής τα αίτια της <a href="https://neaselida.gr/tag/pyrkagia/">πυρκαγιάς</a> που εκδηλώθηκε στο υπό ελληνική σημαία φορτηγό <b>πλοίο «ORE SUDBURY»</b>, στο αγκυροβόλιο «GUAIBA» της <a href="https://neaselida.gr/tag/vrazilia/"><b>Βραζιλίας</b></a>, που είχε ως αποτέλεσμα να χάσει τη ζωή του ένας 40χρονος <b>Έλληνας πλοίαρχος</b>.</p>
      <p>Όπως έγινε γνωστό από το <b>Λιμενικό Σώμα-Ελληνική Ακτοφυλακή</b>, «ενημερώθηκε πρωινές ώρες σήμερα το Κέντρο Επιχειρήσεων του Αρχηγείου ΛΣ-ΕΛΑΚΤ για την εκδήλωση <b>πυρκαγιάς</b> τις πρώτες πρωινές ώρες σήμερα στο πλοίο, καθώς και για το θάνατο του 40χρονου πλοιάρχου».</p>
      <p>Στο πλοίο επέβαιναν 27 μέλη πληρώματος, εκ των οποίων, εννέα Έλληνες. Η πυρκαγιά, η οποία ξεκίνησε σε <b>χώρους ενδιαιτήσεων του τρίτου καταστρώματος</b> του πλοίου, κατασβέστηκε από το πλήρωμα με ίδια μέσα, ενώ χωρίς τις αισθήσεις του ανασύρθηκε ο 40χρονος.</p>
      <p>Σύμφωνα με το <b>Λιμενικό Σώμα</b>, από το συμβάν δεν αναφέρθηκε τραυματισμός άλλου μέλους πληρώματος, δεν προκλήθηκε ρύπανση, ενώ ενημερώθηκαν άμεσα οι τοπικές αρχές.</p>
      <related>
        <a href="https://neaselida.gr/kosmos/esex-synelifthi-23chronos-gia-ton-thanato-ton-39-vietnamezon/"/>
      </related>
    </article>
  </body>
</html>