<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/592873/%E0%A6%97%E0%A7%8B%E0%A6%B2%E0%A6%BE%E0%A6%AA%E0%A6%BF-%E0%A6%AC%E0%A6%B2%E0%A7%87%E0%A6%B0-%E0%A6%9F%E0%A7%87%E0%A6%B8%E0%A7%8D%E0%A6%9F-%E0%A6%AF%E0%A7%81%E0%A6%97%E0%A7%87-%E0%A6%AA%E0%A7%8D%E0%A6%B0%E0%A6%AC%E0%A7%87%E0%A6%B6%E0%A7%87%E0%A6%B0-%E0%A6%85%E0%A6%AA%E0%A7%87%E0%A6%95%E0%A7%8D%E0%A6%B7%E0%A6%BE%E0%A7%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T03:01:00+00:00"/>
    <meta property="og:title" content="গোলাপি বলের টেস্ট যুগে প্রবেশের অপেক্ষায় বাংলাদেশ-ভারত"/>
    <meta property="og:description" content="গত কয়েক দশকে টেস্ট ক্রিকেটে দর্শকদের আগ্রহে ভাটা পড়েছে। দর্শকদের মাঠে ফিরিয়ে আনতেই বিশ্ব ক্রিকেটের সর্বোচ্চ সংস্থা আইসিসি দিবা-রাত্রির টেস্টকে সংযোজন করে। ১২তম ম্যাচ দিয়ে বাংলাদেশ ও ভারতের অপেক্ষার প্রহর শেষ হচ্ছে আজ শুক্রবার। ক্রিকেটের নন্দনকানন ইডেন গার্ডেনসে প্রথমবারের মতো গোলাপি বলে..."/>
  </head>
  <body>
    <article>
      <h1>গোলাপি বলের টেস্ট যুগে প্রবেশের অপেক্ষায় বাংলাদেশ-ভারত</h1>
      <address><time datetime="2019-11-22T03:01:00+00:00">22 Nov 2019, 03:01</time> by <a rel="author">রবিউল ইসলাম, কলকাতা থেকে</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/22/b4b5b1524600d0456ddb350c9a0ccc40-5dd6d1d0e6132.jpg"/>
        <figcaption>গোলাপি বলের অনুশীলনে বাংলাদেশ দল।</figcaption>
      </figure>
      <p>
        <b>গত কয়েক দশকে টেস্ট ক্রিকেটে দর্শকদের আগ্রহে ভাটা পড়েছে। তাদের মাঠে ফিরিয়ে আনতেই বিশ্ব ক্রিকেটের সর্বোচ্চ সংস্থা আইসিসি দিবা-রাত্রির টেস্টকে সংযোজন করেছে। ১২তম ম্যাচ দিয়ে বাংলাদেশ ও ভারতের অপেক্ষার প্রহর শেষ হচ্ছে আজ শুক্রবার। ক্রিকেটের নন্দনকানন ইডেন গার্ডেনসে প্রথমবারের মতো গোলাপি বলে মাঠে নামছে বাংলাদেশ ও ভারত।</b>
      </p>
      <p>এই ম্যাচটি ঘিরে পুরো কলকাতা গোলাপি রঙের আভায় আলোকিত। এমন রোমাঞ্চকর ম্যাচটি দেখার অপেক্ষায় ভারত ও বাংলাদেশের কোটি কোটি ক্রিকেটপ্রেমী। বাংলাদেশ সময় দুপুর দেড়টায় ম্যাচটি শুরু হবে। দেখাবে স্টার স্পোর্টস ও গাজী টিভি।</p>
      <p>২০১৫ সালে অ্যাডিলেডে প্রথম দিবা-রাত্রির টেস্ট হয়েছিল অস্ট্রেলিয়া ও নিউজিল্যান্ডের মাঝে। চার বছর পর এক নম্বর টেস্ট দল ভারত এবং নয় নম্বর টেস্ট খেলুড়ে দল হিসেবে দিন-রাতের টেস্ট খেলতে নামছে বাংলাদেশ। দুই দলের অধিনায়কই ম্যাচটি নিয়ে রোমাঞ্চিত। তাদের প্রত্যাশা গোলাপি বলের টেস্টের মাধ্যমে দর্শক মাঠমুখী হবে।</p>
      <p>শুক্রবার শুরু হতে যাওয়া দিবা-রাত্রির এই টেস্ট ম্যাচকে ঘিরে চমকপ্রদ অনেক কিছুই থাকছে ইডেনে। ঘণ্টা বাজিয়ে ঐতিহাসিক গোলাপি বলের টেস্টের উদ্বোধন করবেন প্রধানমন্ত্রী শেখ হাসিনা ও পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তার পাশে থাকবেন বিসিসিআইয়ের সভাপতি সৌরভ গাঙ্গুলী, বিসিবি সভাপতি নাজমুল হাসান পাপন এবং শচীন টেন্ডুলকার। সবমিলিয়ে টেস্টের প্রথম দিনে নানা আকর্ষণ থাকছে।</p>
      <p>উপমহাদেশের প্রথম গোলাপি বলের টেস্ট নিয়ে কলকাতাবাসী এতোই রোমাঞ্চিত যে এক সপ্তাহ আগে টেস্টের চারদিনের সমস্ত টিকিট বিক্রি হয়ে গেছে। টেস্ট ক্রিকেটে গ্যালারি ভড়া দর্শকদের সামনে খেলার খুব একটা সুযোগ হয় না ক্রিকেটারদের। কিন্তু ইডেনে গোলাপি বলের টেস্টে সেই সুযোগ পাচ্ছে বিরাট কোহলি ও মুমিনুল হকের দল।</p>
      <p>দুই দলই অবশ্য গোলাপি বলের রোমাঞ্চ পাশে রেখে ভালো একটি ম্যাচ খেলতে মুখিয়ে আছে। মুমিনুল হক স্পষ্ট করেই জানালেন তার কথা, ‘গোলাপি বল হোক আর লাল বল হোক, আমাদের নিজেদের সেরা ক্রিকেট খেলতে হবে। সেটা না খেলতে পারলে ভালো করা সম্ভব নয়। সুতরাং রোমাঞ্চকে পাশে রেখে আমাদের আগের ম্যাচের ভুলগুলো শুধরে নিজেদের সেরাটা দিতে হবে। আমরা সেই কাজগুলো করতেই বেশি মনোযোগী।’</p>
      <p>ইন্দোরে প্রথম টেস্টে ইনিংস ও ১৩০ রানের ব্যবধানে হারের পর বাংলাদেশ দলকে কঠিন চ্যালেঞ্জের মুখে পড়তে হবে এই টেস্টে। রাতের দিকে বলের উজ্জ্বলতার কারণে ব্যাটসম্যানদের সমস্যায় পড়তে হবে। সবমিলিয়ে মনোযোগী ব্যাটিংয়ের বিকল্প নেই মুমিনুলের দলের সামনে।</p>
      <p>অবশ্য গোলাপি বলের টেস্টের আগে একটি জায়গাতে দুটি দলই সমান অবস্থানে। এই প্রথমবার তারা মাঠে নামছেন গোলাপি বলের ক্রিকেটে। তবে কোনো প্রস্তুতি ম্যাচ না থাকায় সমস্যাটা যতটা না ভারতের হচ্ছে, তার চেয়ে বেশি হচ্ছে বাংলাদেশের! মুমিনুল হকতো সংবাদ সম্মেলনে স্পষ্ট করে বলেই দিলেন প্রস্তুতি ম্যাচ খেলতে পারলে তাদের জন্য ভালো হতো।</p>
      <p>অপর দিকে ঘরের মাঠ ছাড়াও ইন্দোর টেস্টে দারুণ জয়ের পর বাংলাদেশের চেয়ে অনেক বেশি এগিয়ে থেকেই মাঠে নামার সুযোগ পাচ্ছে ভারত। তার ওপর দুটি চোটে বাংলাদেশের ড্রেসিংরুম অনেকটাই অস্বস্তিতে পড়ে গেছে। তবে সব ভুলে ইডেনে ক্রীড়াপ্রেমী প্রধানমন্ত্রীর সামনে বাংলাদেশ দল জ্বলে উঠতে পারে কিনা তার অপেক্ষায় গোটা দেশ!</p>
      <footer>/এফআইআর/</footer>
    </article>
  </body>
</html>