<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837159-na-cherkaschini-vikrili-postachannya-myasa-litseyu-za-zavischenoyu-tsinoyu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T03:59:00+00:00"/>
    <meta property="og:title" content="На Черкащині викрили шахраїв, які постачали м’ясо до ліцею за завищеною ціною"/>
    <meta property="og:description" content="КИЇВ. 22 листопада. УНН. Золотоніською прокуратурою розпочато кримінальне провадження за фактом постачання м’яса державному навчальному закладу за …"/>
  </head>
  <body>
    <article>
      <h1>На Черкащині викрили шахраїв, які постачали м’ясо до ліцею за завищеною ціною</h1>
      <address><time datetime="2019-11-22T03:59:00+00:00">22 Nov 2019, 03:59</time> by <a rel="author">Денис Масліков</a></address>
      <p><b>КИЇВ. 22 листопада. УНН.</b> Золотоніською прокуратурою розпочато кримінальне провадження за фактом постачання м’яса державному навчальному закладу за завищеною ціною. Про це повідомляє <b>УНН</b> з посиланням на пресслужбу прокуратури Черкаської області.</p>
      <p>Золотоніською місцевою прокуратурою внесено відомості до Єдиного державного реєстру досудових розслідувань та розпочато досудове розслідування в кримінальному провадженні за фактом зловживання повноваженнями фізичною особою-підприємцем у формі укладення додаткової угоди за договором про закупівлю товару за державні кошти щодо постачання курячого м’яса державному навчальному закладу, що призвело до неправомірної вигоди у формі зменшення обсягів закупівлі м’яса в 2019 році та його подальшої закупівлі за завищеною ціною, за ознаками вчинення кримінального правопорушення, передбаченого ч. 1 ст. 364-1 КК України.</p>
      <p>Вивченням матеріалів установлено, що між професійним ліцеєм та ФОП укладено договір постачання товару, відповідно до якого постачальник взяв на себе зобов’язання забезпечити поставку курячого м’яса, а споживач - прийняти м'ясо й сплатити його вартість. Відповідно до умов договору строк його дії – до 31 грудня 2019 року.</p>
      <p>Прокуратурою виявлено, що в подальшому, у вересні 2019 року між сторонами укладено додаткову угоду щодо збільшення ціни на м'ясо. Водночас, за даними Держстат України, у вересні 2019 року не спостерігалося подорожчання продажу сільгоспвиробниками тварин у живій масі.</p>
      <p>На цей час досудове розслідування триває, у справі проводяться необхідні слідчі дії, слідчим і процесуальним керівником вживаються заходи щодо забезпечення прийняття законних та неупереджених процесуальних рішень.</p>
      <p>Хід слідства перебуває на контролі керівника Золотоніської місцевої прокуратури.</p>
      <p>Нагадаємо, у Черкасах <a href="https://www.unn.com.ua/uk/news/1836362-u-cherkasakh-vikrili-zbuvachiv-kontrafaktnogo-elitnogo-alkogolyu">викрили збувачів контрафактного елітного алкоголю.</a></p>
    </article>
  </body>
</html>