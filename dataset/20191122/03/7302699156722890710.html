<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000112096"/>
    <meta property="og:site_name" content="MGR Online"/>
    <meta property="article:published_time" content="2019-11-22T03:53:00+00:00"/>
    <meta property="og:title" content="&quot;โบว์&quot; รับตัดโอกาส &quot;มะลิ&quot; เจอ &quot;ลิซ่า&quot; ไม่อยากให้ลูกได้อภิสิทธิ์ปาดหน้าแฟนคลับเพราะคำว่าเด็ก!"/>
    <meta property="og:description" content="โบว์ แวนดา ไม่แคร์ตัดโอกาส มะลิ ไม่อยากได้อภิสิทธิ์เข้าถึงตัว ลิซ่า ขอบคุณผู้ใหญ่ที่ติดต่อมา แต่อยากฝึกความอดทน อยากให้ลูกทำตามกฎกติกาสังคม"/>
  </head>
  <body>
    <article>
      <h1>"โบว์" รับตัดโอกาส "มะลิ" เจอ "ลิซ่า" ไม่อยากให้ลูกได้อภิสิทธิ์ปาดหน้าแฟนคลับเพราะคำว่าเด็ก!</h1>
      <address><time datetime="2019-11-22T03:53:00+00:00">22 Nov 2019, 03:53</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011597301.JPEG"/>
      </figure>
      <p><b>"โบว์ แวนดา" ไม่แคร์ตัดโอกาส "มะลิ" ไม่อยากได้อภิสิทธิ์เข้าถึงตัว "ลิซ่า" ขอบคุณผู้ใหญ่ที่ติดต่อมา แต่อยากฝึกความอดทน อยากให้ลูกทำตามกฎกติกาสังคม <br/></b><br/>ได้รับกระแสชื่นชมอยู่ไม่น้อย สำหรับ<b> "โบว์ แวนดา สหวงษ์"</b> หลังออกมาเผยในรายการ 3 แซ่บว่าไม่ได้พาลูกสาว<b> "น้องมะลิ พาขวัญ สหวงษ์"</b> ไปเจอไอดอลในดวงใจ <b>"ลิซ่า ลลิสา มโนบาล"</b> แห่งวงเกิร์ลกรุ๊ปชื่อดัง BLACKPINK ทั้งที่มีผู้ใหญ่ที่เอ็นดูมะลิให้ความช่วยเหลือ เพราะอยากให้ลูกทำตามกฎกติสังคม โดยในงานอีเวนต์เพื่อการกุศล “MCM Christmas Charity” ต้อนรับเทศกาลแห่งความสุขส่งท้ายปี ณ ธารา ฮอลล์ ชั้น M ไอคอนสยาม โบว์ได้เปิดใจถึงประเด็นดังกล่าว ไม่อยากให้คิดว่าเป็นเด็กแล้วต้องได้รับสิทธิพิเศษ อยากฝึกลูกให้มีความอดทน<br/><br/>"จริงๆ ไม่อยากให้มองว่าเป็นสิทธิพิเศษหรือไม่พิเศษ บางคนที่เขามีโอกาสเจอไม่ว่าจะเป็นดาราหรืออะไรก็ตาม บางทีเขารู้จักเป็นการส่วนตัวเขาก็เลยได้เข้าไป ซึ่งอันนั้นไม่ใช่สิทธิพิเศษ นั่นคือการที่เขารู้จักกัน แต่ด้วยความที่เราไม่เคยรู้จักน้องลิซ่าเป็นการส่วนตัว <b>แต่ว่าน้องลิซ่าเป็นไอดอลของมะลิ เราเลยมีความรู้สึกว่าในมุมมองของเด็ก ผู้ใหญ่ หรืออะไรก็ตาม ไม่อยากให้มองว่าเป็นเด็กแล้วจะได้</b> คือเข้าใจสำหรับผู้ใหญ่ที่รู้ว่าน้องมะลิชอบมาก พอมีโอกาสก็อยากให้น้องไป แต่เราก็ยังมีความรู้สึกว่าไม่ว่าเด็กหรือผู้ใหญ่สิ่งหนึ่งที่มีก็คือความชอบในตัวน้องลิซ่าเหมือนกันทุกคน ฉะนั้นการจะได้เจอลิซ่าก็ต้องทำตามกฎตามระเบียบ บางคนมารอเป็นวันๆ แล้วเราเองไม่ได้ทำอะไรในสิ่งที่แบบคนอื่นเขาทำ เพราะฉะนั้นก็ไม่มีสิทธิ์ที่จะต้องได้เจอ"<br/><br/>"เราก็บอกเขาว่าถ้าหนูอยากเจอ<b> ก็ต้องทำเหมือนทุกคน ทำเหมือนแฟนคลับพี่ลิซ่าที่เขาอยากจะเจอ ก็ต้องไปต่อคิว ไปนั่งรอ หรือถ้าน้องอยากจะเจอจริงๆ วันหนึ่งน้องเต้นเก่งๆ ฝึกฝนตัวเอง แล้วถ้าโชคดีมีโอกาสพิเศษน้องอาจจะได้ร่วมงานกับพี่ลิซ่า อันนี้เป็นความฝันเรานะคะ(หัวเราะ)</b> แต่ก็พยายามให้กำลังใจเขาอย่างนั้นว่า เต้นเก่งๆวันหนึ่งอาจจะมีช่องทางที่ได้เจอพี่ลิซ่า แล้วถ้าวันนั้นได้เจอและได้ถ่ายรูป เวลาใครถามเขาก็จะมีความภูมิใจว่าเขาได้เจอพี่ลิซ่างานนี้"<br/><br/>"แต่ว่าการที่เราได้โอกาสพิเศษจากผู้ใหญ่ที่สามารถเข้าไปได้ <b>บางทีเราก็พูดลำบาก ถ้าคนถามว่าเจอพี่ลิซ่าหรือยัง แล้วน้องบอกว่าเจอแล้วค่ะ คนก็อาจจะอ้าว ไปเจอที่ไหน เราก็เลยบอกว่าอยากให้น้องทำตามกฎระเบียบ</b> แล้วก็พยายามเข้าวันหนึ่งถ้าน้องได้ถ่ายรูปกับพี่ลิซ่านั่นแหละมันจะเป็นความภาคภูมิใจของเขาเอง"<br/><br/>เผยขอบคุณผู้ใหญ่ที่ติดต่อมา อยากให้ลูกเรียนรู้ถึงความอดทน และกฎกติกาสังคม<br/>"มีติดต่อเข้ามาครั้งเดียว แต่เราก็ขอบคุณผู้ใหญ่ท่านนั้นจริงๆ ที่เห็นน้อง แล้วอยากจะพาน้องไปเจอ แต่ว่าเราก็อยากให้ลูกเรียนรู้ถึงความอดทน เรียนรู้ถึงกฎกติกาของสังคม"<br/><br/>กันดรามาที่อาจเข้ามาในอนาคต<br/>"ใช่ <b>จริงๆ ไม่ใช่โลกสวยต้องโน่นนี่ ไม่ใช่นะคะ เราก็เคยชื่นชอบดารา เราก็เคยไปดูคอนเสิร์ต เราก็เคยไปต่อคิวแล้วค่อยเข้าไป </b>และเราก็อยากให้น้องรู้สึกว่าเวลาน้องทำอะไรน้องต้องทำเหมือนทุกๆ คนที่ชื่นชอบแบบน้องเหมือนกันแค่นั้นเอง"<br/><br/>ไม่ได้มองว่าตัดโอกาสน้องมะลิ อยากให้เจอและภูมิใจในความพยายาม<br/>"ไม่ โบว์ว่าเมื่อวันนี้ไม่ได้เจอ ถ้าวันหนึ่งเขายังชอบลิซ่าต่อไปเรื่อยๆ เขาก็จะมีความรู้สึกว่า มันต้องมีไม่ได้ โอกาสใดโอกาสหนึ่งที่ลิซ่าจะมา และคนที่ฉันชื่นชอบนี่ <b>มันก็จะทำให้น้องพยายามที่จะได้เจอ และถ้าเขาได้เจอมันก็จะเป็นความรู้สึกที่ว่า เนี่ยคือความพยายามของฉัน เนี่ยคือสิ่งที่ฉันตั้งใจทำทุกอย่างเพื่อพี่ลิซ่า มันจะเป็นความทรงจำที่ดีกว่าการเดินลัดเลาะไปหลังเวทีแล้วได้ถ่ายรูปแต่โชว์ไม่ได้</b> หรือได้ถ่ายรูปแต่บอกใครไม่ได้ ถ้าเป็นอย่างนั้นไม่เอา"<br/><br/>"ถามว่ามะลิทราบเรื่องนี้ไหม เราไม่ได้บอกเขา(หัวเราะ) เราก็จะพยายามบอกเขาอย่างเดียวว่าอดทน ถ้าน้องเต้นเก่ง พยายามฝึกฝนน้องได้เจออยู่แล้ว ก็จะให้กำลังใจเขามากกว่า"<br/><br/>เผยถึงกรณีช็อตประทับใจ พามะลิไปเกาหลี ผ่านหน้าบ้านที่เคยเป็นสถานที่ถ่ายทำรายการ BLACKPINK House มะลิเข้าไปเคาะไหว้ ขอให้พี่ลิซ่าออกมา <br/>"คือเราไม่ได้กดดันพี่ลิซ่านะคะ แต่ว่ามันเป็ความหวังดี คือพอดีเราไปแถวนั้น แล้วคนไทยที่อยู่เกาหลี เขาเป็นแฟนคลับมะลิ เขาบอกว่า <b>มีบ้านสีชมพูที่อยู่ตรงนี้ ใครมาก็ต้องไปถ่ายรูปนะ และใครชอบBLACKPINK ต้องมาถ่ายรูปที่นี่ และด้วยความเป็นเด็ก เขาถามมะลิว่าไปหาพี่ลิซาไหม มะลิก็คิดว่าถ้าไปแล้วไปเคาะประตูเดี๋ยวพี่ลิซ่าก็คงออกมา เราก็แบบ มันเป็นโมเมนต์ที่ขำด้วย และอยากร้องไห้ด้วย</b> เพราะเขาก็เคาะๆ ออกมาเถอะๆ พอไม่ออกมา เขาก็ก้มลงกราบ แล้วบอก ออกมา จงออกมา พี่ลิซ่าจงออกมา เราก็รู้สึกว่าเป็นช็อตประทับใจ และรู้สึกว่า เดี๋ยวสักวัน มันต้องเป็นวันของน้อง"</p>
      <figure>
        <img src="https://mpics.mgronline.com/pics/Images/562000011597302.JPEG"/>
      </figure>
      <figure>
        <img src="https://mpics.mgronline.com/pics/Images/562000011597303.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000112096"/>
      </related>
    </article>
  </body>
</html>