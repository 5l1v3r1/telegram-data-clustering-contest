<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/trump-hoppas-att-han-stalls-infor-riksratt"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T03:46:43+00:00"/>
    <meta property="og:title" content="Trump hoppas att han ställs inför riksrätt"/>
    <meta property="og:description" content="Under natten mot fredagen avslutades det sista planerade offentliga förhöret i riksrättsutredningen mot Donald Trump. Enligt ett uttalande från Vita Huset hoppas han nu själv att han ska ställas inför riksrätt."/>
  </head>
  <body>
    <article>
      <h1>Trump hoppas att han ställs inför riksrätt</h1>
      <address><time datetime="2019-11-22T03:46:43+00:00">22 Nov 2019, 03:46</time> by <a rel="author">Andreas Söderlund</a></address>
      <p>
        <b>Under natten mot fredagen avslutades det sista planerade offentliga förhöret i riksrättsutredningen mot Donald Trump. Enligt ett uttalande från Vita Huset hoppas han nu själv att han ska ställas inför riksrätt.</b>
      </p>
      <p>Under två veckor har offentliga förhör hållits i det amerikanska representantshuset. Nu finns inga fler offentliga förhör planerade. Om inga oplanerade förhör tillkommer väntas representanthuset under de närmsta veckorna fatta beslut om ifall Donald Trump ska ställas inför riksrätt i senaten eller inte.</p>
      <p>Om så kommer att ske är oklart. Representanthusets talman, demokratledaren Nancy Pelosi, säger att hon själv är övertygad om att Trump är skyldig. Men hon vill inte ge något rakt svar på om presidenten verkligen kommer att ställas inför riksrätt.</p>
      <p>– Nej, vi har inte fattat något beslut ännu, sade hon under torsdagen.</p>
      <h3>Skippar viktiga förhör</h3>
      <p>Demokraterna har hittills fått kritik för att flera personer, som borde ha kunskap om det har skett, inte har hörts i representanthuset.</p>
      <p>Trumps advokat Rudolph Giuliani har enligt vittnen haft en ledande roll i presidentens påstådda utpressning av Ukraina. Men han har inte förhörts. Det har inte heller bland annat utrikesminister Mike Pompeo.</p>
      <p>Det handlar inte om att demokraterna har varit ointresserade av att höra dem. Däremot, säger Pelosi, tänker de inte vänta på långdragna rättsprocesser i försök att tvinga dem att vittna.</p>
      <h3>Trump hoppas på riksrätt</h3>
      <p>Om representanthusets fattar beslut om att presidenten ska ställas inför riksrätt så går processen vidare till senaten. Det är där beslutet fattas ifall Donald Trump fälls eller frias. Själv verkar han hoppas att processen ska gå vidare.</p>
      <p>– President Trump vill ha en rättegång i senaten för det är den enda kammare där han kan förvänta sig rättvisa, säger Hogan Gidley, talesperson för Vita Huset enligt Reuters.</p>
      <p>Han fortsätter:</p>
      <p>– Där kan vi förvänta oss att äntligen höra från vittnen som verkligen har sett någonting och eventuellt också deltagit i korruption. Som till exempel Adam Schiff, Joe Biden, Hunter Biden och den så kallade visselblåsaren, för att nämna några.</p>
      <p>Adam Schiff är demokraten som har lett processen i representanthuset. Joe och Hunter Biden är den demokratiska presidentkandidaten och hans son – som Trump ville att Ukraina skulle utreda i det omtalade telefonsamtalet.</p>
      <p>Till skillnad från i representanthuset så har republikanerna majoritet i senaten. Det krävs dessutom två tredjedelars majoritet för att han ska fällas och det är få, om någon, som tror att det verkligen ska kunna ske. I stället kan republikanerna där få möjlighet att ta över processen och inleda valåret 2020 med att förhöra de personer de tycker att borde uttala sig.</p>
      <related>
        <h4>Relaterat</h4>
        <a href="https://www.svt.se/nyheter/utrikes/darfor-riskerar-trump-att-stallas-infor-riksratt"/>
        <a href="https://www.svt.se/nyheter/utrikes/bergfeldt-ett-hart-slag-mot-republikanernas-forsvar"/>
        <a href="https://www.svt.se/nyheter/utrikes/i-dag-fragas-ambassador-sondland-ut"/>
      </related>
    </article>
  </body>
</html>