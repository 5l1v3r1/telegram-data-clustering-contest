<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-deka-peristatika-me-karkino-toy-pagkreatos-ana-100-000-katoikoys-kathe-chrono/"/>
    <meta property="og:site_name" content="ert.gr"/>
    <meta property="article:published_time" content="2019-11-22T03:37:45+00:00"/>
    <meta property="og:title" content="Κομοτηνή: Δέκα περιστατικά με καρκίνο του παγκρέατος ανά 100.000 κατοίκους κάθε χρόνο"/>
    <meta property="og:description" content="Δέκα περιστατικά με καρκίνο του παγκρέατος αναγιγνώσκονται κάθε χρόνο ανά 100.000 κατοίκους. Λίγο πιο συχνά στους άνδρες σε σχέση με τις γυναίκες σε ποσοστό 1,5 προς 1. Συνήθως είναι ασθενείς στην έκτη δεκαετία της ζωής τους, όπως ανέφερε  ο Αναστάσιος Καραγιαννάκης, καθηγητής χειρουργικής στο Τμήμα Ιατρικής ΔΠΘ σε εκδήλωση που διοργάνωσε στην Κομοτηνή ο Σύλλογος Καρκινοπαθών Νομού Ροδόπης «Δύναμη Ψυχής» σε συνεργασία με τον Σύλλογο Καρκινοπαθών – Εθελοντών-Φίλων –Ιατρών «ΚΕΦΙ» Αθηνών."/>
  </head>
  <body>
    <article>
      <h1>Κομοτηνή: Δέκα περιστατικά με καρκίνο του παγκρέατος ανά 100.000 κατοίκους κάθε χρόνο</h1>
      <address><time datetime="2019-11-22T03:37:45+00:00">22 Nov 2019, 03:37</time> by <a rel="author">Μαρία Νικολάου</a></address>
      <p>Δέκα περιστατικά με καρκίνο του παγκρέατος αναγιγνώσκονται κάθε χρόνο ανά 100.000 κατοίκους. Λίγο πιο συχνά στους άνδρες σε σχέση με τις γυναίκες σε ποσοστό 1,5 προς 1. Συνήθως είναι ασθενείς στην έκτη δεκαετία της ζωής τους, όπως ανέφερε  ο <b>Αναστάσιος Καραγιαννάκης, καθηγητής χειρουργικής στο Τμήμα Ιατρικής ΔΠΘ </b>σε εκδήλωση που διοργάνωσε στην Κομοτηνή ο <b>Σύλλογος Καρκινοπαθών Νομού Ροδόπης «Δύναμη Ψυχής» σε συνεργασία με τον Σύλλογο Καρκινοπαθών – Εθελοντών-Φίλων –Ιατρών «ΚΕΦΙ» Αθηνών</b>.</p>
      <p><i>«Υπάρχουν ορισμένοι προδιαθεσικοί παράγοντες οι οποίοι ανεβάζουν τον κίνδυνο καρκίνου ανάπτυξης του παγκρέατος, όπως είναι η χρόνια παγκρεατίτιδα, το κάπνισμα , ο κληρονομικός καρκίνος του παγκρέατος σε ασθενείς οι οποίοι έχουν έναν ή δύο ή τρεις ακόμη συγγενείς πρώτου βαθμού , όπως πατέρας, αδέρφια κ.α. με καρκίνο του παγκρέατος αυτοί έχουν αυξημένο κίνδυνο και θα πρέπει με το πρώτο σύμπτωμα μιας πιθανής νόσου αυτού του είδους να ζητήσουν την κατάλληλη βοήθεια»</i> τόνισε ο κος <b>Καραγιαννάκης</b> μιλώντας στην ΕΡΤ Κομοτηνής μετά το τέλος της εκδήλωσης. Όπως είπε η χειρουργική αντιμετώπιση είναι ο ακρογωνιαίος λίθος στη θεραπεία του καρκίνου του Παγκρέατος.</p>
      <figure>
        <img src="https://www.ert.gr/wp-content/uploads/2019/11/IMG_9030.jpg"/>
        <figcaption>Ο κος Καραγιαννάκης</figcaption>
      </figure>
      <p><i>«Δυστυχώς όταν πρωτοδιαγιγνώσκεται όμως μόνο ένα 15% των ασθενών μπορούν να χειρουργηθούν με την προοπτική μιας ριζικής θεραπευτικής επέμβασης»</i> ανέφερε ο καθηγητής, μιλώντας στην ΕΡΤ Κομοτηνής,  για να σημειώσει πως <i>« Ένα 30 με 40% των ασθενών είναι αυτοί που λέμε οριακά εξαιρέσιμοι όγκοι, οι οποίοι με χημειοθεραπεία μπορούν να μικρύνουν και να γίνει μετά το χειρουργείο με την ελπίδα της ριζικής εκτομής του όγκου και δυστυχώς ένα 50 με 60% παραμένουν ανεγχείρητοι γιατί έχουν ήδη δώσει μεταστάσεις»</i> ανέφερε.</p>
      <p>Σύμφωνα με τον κο <b>Καραγιαννάκη</b> η χειρουργική θεραπεία είναι ο ακρογωνιαίος λίθος, αλλά πρέπει να γίνεται σε εξειδικευμένα κέντρα, από εξειδικευμένους χειρουργούς με την κατάλληλη εκπαίδευση διότι είναι μια πολύ απαιτητική χειρουργική και μόνο έτσι μπορούν να προκύψουν καλά αποτελέσματα.</p>
      <p>
        <b>Λείπει ένα κέντρο χειρουργικής του Παγκρέατος</b>
      </p>
      <figure>
        <img src="https://www.ert.gr/wp-content/uploads/2019/11/IMG_9029.jpg"/>
      </figure>
      <p><i>«Υπάρχουν μεμονωμένοι χειρουργοί,αρκετοί στην Ελλάδα που ασχολούνται με το πάγκρεας με πολύ μεγάλη εμπειρία, συγκρίσιμοι με τους ξένους συναδέλφους, ενημερωμένοι»</i> υποστήριξε ο καθηγητής απαντώντας σε ερώτημα για το τι ισχύει σήμερα στη χώρα μας; <i>«Δυστυχώς»</i> όπως είπε <i>«το οργανωτικό κομμάτι με την έννοια ενός κέντρου χειρουργικής του παγκρέατος δεν υπάρχει στην Ελλάδα. Υπάρχουν, όμως, επιμέρους κλινικές σε διάφορα νοσοκομεία κυρίως στα Πανεπιστημιακά νοσοκομεία της Ελλάδας, που υπάρχουν ιατροί που ασχολούνται σε καθημερινή βάση με το αντικείμενο και έχουν μια υποδομή που μπορεί να εξυπηρετήσει τέτοιες χειρουργικές επεμβάσεις.»</i></p>
      <p>Όσον αφορά στην αντίδραση των ασθενών; Θα πρέπει πρώτα –πρώτα, εφόσον υπάρχει μια υποψία καρκίνου του παγκρέατος, να κατευθύνονται σε μια ομάδα στην οποία θα συμμετέχει ο χειρουργός , έμπειρος στη χειρουργική του παγκρέατος και ο ογκολόγος γιατί, όπως εξήγησε ο κος <b>Καραγιαννάκης</b>, την ένδειξη του χειρουργείου και το αν είναι εξαιρέσιμος ένας όγκος , ένας καρκίνος του παγκρέατος, μπορεί να τη βγάλει μόνο ο χειρουργός. <i>«Ούτε ο ακτινολόγος με την αξονική και μαγνητική τομογραφία , ούτε ο ογκολόγος μπορεί να εκτιμήσει έναν όγκο»</i> τόνισε ο κος <b>Καραγιαννάκης</b>.</p>
      <figure>
        <img src="https://www.ert.gr/wp-content/uploads/2019/11/IMG_9025.jpg"/>
        <figcaption>Ο κος Χαράλαμπος Χαραλαμπίδης</figcaption>
      </figure>
      <p>Επίσης, στην ίδια εκδήλωση χαιρέτησαν  : η <b>κα Ροδούλα Κοκκινάκη, πρόεδρος του Συλλόγου Καρκινοπαθών και Φίλων Νομού Ροδόπης «Δύναμη Ψυχής», η κα Ζωή Γραμματόγλου, μέλος του ΔΣ Ελληνικής Ομοσπονδίας Καρκίνου και μίλησαν ακόμη ο κος Κακολύρης Στυλιανός, παθολόγος ογκολόγος και η κα Αγγελική Γιαντσελίδου, MSc ΕΚΨ&amp;ΨΥ «Π. Σακελλαρόπουλος» . Στο προεδρείο της εκδήλωσης ήταν οι: Χαράλαμπος Χαραλαμπίδης, παθολογοανατόμος και η κα Ευανθία Τσαλκίδου, χειρουργός.</b><br/>Φώτο: Στιγμιότυπα από την εκδήλωση –ο καθηγητής χειρουργικής κος Αναστάσιος Καραγιαννάκης ρεπορτάζ-κείμενο-φωτογραφίες:Μαρία Νικολάου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotini-22-11-2019-ert-eidiseis/"/>
        <a href="https://www.ert.gr/perifereiakoi-stathmoi/komotini/21-11-2019-eidiseis-ert-komotinis/"/>
        <a href="https://www.ert.gr/perifereiakoi-stathmoi/komotini/komotini-20-11-2019-ert-eidiseis/"/>
        <a href="https://www.ert.gr/perifereiakoi-stathmoi/kavala/kavala-episkepsi-toy-diethnoys-panepistimioy-elladas-ston-antiperifereiarchi/"/>
        <a href="https://www.ert.gr/perifereiakoi-stathmoi/komotini/komotini-19-11-2019-eidiseis-ert-komotinis/"/>
        <a href="https://www.ert.gr/perifereiakoi-stathmoi/komotini/komotini18-11-2019-ert-eidiseis/"/>
      </related>
    </article>
  </body>
</html>