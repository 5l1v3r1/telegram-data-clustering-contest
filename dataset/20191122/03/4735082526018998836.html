<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129803-Pensylwania-chciala-ograniczyc-prawo-do-aborcji-Jest-weto.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T03:31:15+00:00"/>
    <meta property="og:title" content="Pensylwania chciała ograniczyć prawo do aborcji. Jest weto"/>
    <meta property="og:description" content="Gubernator Pensylwanii Tom Wolf zawetował ustawę przyjętą przez stanowy Kongres, która - jeśli weszłaby w życie - zakazałaby na terenie stanu dokonywania aborcji w przypadku zdiagnozowania w czasie badań prenatalnych zespołu Downa u płodu - informuje amerykański &quot;Newsweek&quot;."/>
  </head>
  <body>
    <article>
      <h1>Pensylwania chciała ograniczyć prawo do aborcji. Jest weto</h1>
      <address><time datetime="2019-11-22T03:31:15+00:00">22 Nov 2019, 03:31</time> by <a rel="author">arb</a></address>
      <p>
        <b>Gubernator Pensylwanii Tom Wolf zawetował ustawę przyjętą przez stanowy Kongres, która - jeśli weszłaby w życie - zakazałaby na terenie stanu dokonywania aborcji w przypadku zdiagnozowania w czasie badań prenatalnych zespołu Downa u płodu - informuje amerykański "Newsweek".</b>
      </p>
      <p>W Kongresie stanowym <a href="https://www.rp.pl/article/20180920/SWIAT/180929915">Pensylwanii </a>większość w obu izbach mają Republikanie.</p>
      <p>Z kolei Wolf, gubernator stanu, jest Demokratą i otwarcie wspiera prawa kobiet do aborcji. W 2017 roku Wolf zawetował ustawę zakazującą aborcji na żądanie po 20 tygodniu ciąży - obecnie w stanie tym można przerwać ciążę na żądanie do 24 tygodnia z dowolnej przyczyny.</p>
      <p>Organizacja Planned Parenthood nazwała propozycję zmian w prawie zgłoszoną przez Republikanów mianem "niekonstytucyjnej próby ograniczenia praw aborcyjnych w stanie". Organizacja ta podkreślała również, że gdyby prawo weszło w życie byłoby niemożliwe do wyegzekwowania.</p>
      <p>Wolf uzasadniając weto napisał w oświadczeniu, że projekt ustawy jest ograniczeniem, które ma być nałożone na kobiety i lekarzy i wpływa na kluczowe decyzje podejmowane przez rodziców we współpracy z ich lekarzem.</p>
      <p>"Lekarze i ich pacjenci muszą być w stanie dokonywać wyborów ws. zabiegów medycznych w oparciu o najlepsze praktyki i standardy opieki" - podkreślił Wolf.</p>
      <p>"Nie ma żadnego dowodu, że ta ustawa jest potrzebna w Pensylwanii. Mam poważne obawy, że wdrożenie tej ustawy zniszczy relacje między pacjentem a lekarzem" - dodał.</p>
      <p>Gubernator podkreślił też, że nie zna ani jednej organizacji reprezentującej osoby niepełnosprawne, która wspierałaby projekt ustawy. "Wspieram kontynuowanie ponadpartyjnej współpracy, która ma na celu pomoc osobom niepełnosprawnym. Jestem też przekonany, że Pensylwania może zrobić znacznie więcej, aby pomóc kobietom i rodzinom, które mierzą się z powikłaniami w ciąży. Jednak ta ustawa nie pomoże w tych staraniach" - podsumował.</p>
      <p>"Newsweek" zauważa, że zespół Downa jest diagnozowany w USA u ok. 6 tysięcy dzieci rocznie.</p>
    </article>
  </body>
</html>