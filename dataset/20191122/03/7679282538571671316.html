<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-security-guard-in-icu-of-hospital-at-azamgarh-video-got-viral-2862369.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T03:07:29+00:00"/>
    <meta property="og:title" content="UP: अस्पताल के ICU में सुरक्षा गार्ड कर रहा था इलाज, वायरल वीडियो से मचा हड़कंप"/>
    <meta property="og:description" content="एक अस्पताल के आईसीयू का एक वीडियो वायरल होने से हड़कंप की स्थिति है। इस वीडियो में एक सुरक्षा गार्ड एक मरीज का इलाज करते दिख रहा है। वायरल वीडियो को देखने के बाद एसडीएम सदर ने मामले की जांच कर..."/>
  </head>
  <body>
    <article>
      <h1>UP: अस्पताल के ICU में सुरक्षा गार्ड कर रहा था इलाज, वायरल वीडियो से मचा हड़कंप</h1>
      <address><time datetime="2019-11-22T03:07:29+00:00">22 Nov 2019, 03:07</time> by <a rel="author">आजमगढ़, वरिष्ठ संवाददाता</a></address>
      <p>एक अस्पताल के आईसीयू का एक वीडियो वायरल होने से हड़कंप की स्थिति है। इस वीडियो में एक सुरक्षा गार्ड एक मरीज का इलाज करते दिख रहा है। वायरल वीडियो को देखने के बाद एसडीएम सदर ने मामले की जांच कर कार्रवाई का भरोसा दिलाया है। दावा किया जा रहा है कि ये वीडियो चक्रपानपुर राजकीय मेडिकल कालेज व सुपर फेसिलिटी हॉस्पिटल का है। हालांकि इस वीडियो की सत्यता की पुष्टि हिन्दुस्तान नहीं करता है। वहीं कालेज के प्राचार्य ने कहा जांचेंगे कालेज का वीडियो है या नहीं, फिर करेंगे कार्रवाई।</p>
      <p>इन दिनों अस्पताल का वीडियो वायरल हो रहा है। इस वीडियो में एक सुरक्षा गार्ड पूरी वर्दी में एक मरीज का इलाज करते दिखाई पड़ रहा है। यह वीडियो कब का है यह स्पष्ट नहीं है। लेकिन आईसीयू में इस तरह से मरीज का ट्रीटमेंट करते देखे जाने पर एक तीमारदार ने वीडियो बनाने के बाद उससे बात भी की। यह पूछे जाने पर कि क्या वह इलाज कर लेता है तो उस गार्ड ने बड़ी ही बेशर्मी से कहा कि यह आप भी कर सकते हैं।</p>
      <p>उधर इस वीडियो के देखने के बाद एसडीएम सदर प्रशांत नायक ने कहा कि यह बेहद आपत्तिजनक है। सुरक्षा गार्ड का काम बाहर का है, आईसीयू में वह कैसे गया। स्वास्थ से जुड़े इस गंभीर मामले की पूरी गहनता से जांच कर उच्चाधिकारियों को कार्रवाई के लिए सूचित किया जाएगा। </p>
      <p>
        <b>ये भी पढ़ें: <a href="https://www.livehindustan.com/uttar-pradesh/story-death-by-dengue-then-victim-family-will-get-25-lakh-rupees-compensation-says-allahabad-high-court-2862325.html">डेंगू से हुई मौत तो पीड़ित परिवार को मिलेगा 25 लाख रुपये मुआवजा : HC</a></b>
      </p>
    </article>
  </body>
</html>