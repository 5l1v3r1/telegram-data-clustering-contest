<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/synantisi-dimarchon-thrakis-gia-ton-chryso-me-antiprosopeia-toy-mera25/"/>
    <meta property="og:site_name" content="ert.gr"/>
    <meta property="article:published_time" content="2019-11-22T03:16:42+00:00"/>
    <meta property="og:title" content="Συνάντηση Δημάρχων Θράκης για τον Χρυσό με αντιπροσωπεία του ΜέΡΑ25"/>
    <meta property="og:description" content="Συνάντηση πραγματοποιήθηκε το απόγευμα της Πέμπτης στα γραφεία του ΜέΡΑ25 στη Βουλή, αντιπροσωπείας Δημάρχων Θράκης και συγκεκριμένα του Δημάρχου Ορεστιάδας και Προέδρου της Περιφερειακής Ένωσης Δήμων Ανατολικής Μακεδονίας-Θράκης Βασίλη Μαυρίδη, του Δημάρχου Αλεξανδρούπολης Ιωάννη Ζαμπούκη και του Δημάρχου Μαρώνειας – Σαπών Ντίνου Χαριτόπουλου με τον Βουλευτή του ΜέΡΑ25, υπεύθυνο για περιβαλλοντικά ζητήματα Κρίτωνα Αρσένη και τον Εκπρόσωπο Τύπου του κόμματος Μιχάλη Κριθαρίδη."/>
  </head>
  <body>
    <article>
      <h1>Συνάντηση Δημάρχων Θράκης για τον Χρυσό με αντιπροσωπεία του ΜέΡΑ25</h1>
      <address><time datetime="2019-11-22T03:16:42+00:00">22 Nov 2019, 03:16</time> by <a rel="author">Μαρία Νικολάου</a></address>
      <p>Συνάντηση πραγματοποιήθηκε το απόγευμα της Πέμπτης στα γραφεία του ΜέΡΑ25 στη Βουλή, αντιπροσωπείας Δημάρχων Θράκης και συγκεκριμένα του Δημάρχου Ορεστιάδας και Προέδρου της Περιφερειακής Ένωσης Δήμων Ανατολικής Μακεδονίας-Θράκης Βασίλη Μαυρίδη, του Δημάρχου Αλεξανδρούπολης Ιωάννη Ζαμπούκη και του Δημάρχου Μαρώνειας – Σαπών Ντίνου Χαριτόπουλου με τον Βουλευτή του ΜέΡΑ25, υπεύθυνο για περιβαλλοντικά ζητήματα Κρίτωνα Αρσένη και τον Εκπρόσωπο Τύπου του κόμματος Μιχάλη Κριθαρίδη.</p>
      <figure>
        <img src="https://www.ert.gr/wp-content/uploads/2019/11/%CE%A3%CF%85%CE%BD%CE%AC%CE%BD%CF%84%CE%B7%CF%83%CE%B7-%CE%94%CE%B7%CE%BC%CE%AC%CF%81%CF%87%CF%89%CE%BD-%CE%98%CF%81%CE%AC%CE%BA%CE%B7%CF%82-%CE%B3%CE%B9%CE%B1-%CF%84%CE%BF%CE%BD-%CE%A7%CF%81%CF%85%CF%83%CF%8C-%CE%BC%CE%B5-%CE%B1%CE%BD%CF%84%CE%B9%CF%80%CF%81%CE%BF%CF%83%CF%89%CF%80%CE%B5%CE%AF%CE%B1-%CF%84%CE%BF%CF%85-%CE%9C%CE%AD%CE%A1%CE%9125.jpg"/>
      </figure>
      <p>Στη συνάντηση συζητήθηκε κυρίως το ζήτημα των εξορύξεων χρυσού στην περιοχή, μετά τα όσα είχε αφήσει η Κυβέρνηση να εννοηθούν κατά την διάρκεια της ΔΕΘ για επικείμενη σχετική «επένδυση» στην περιοχή. Οι Δήμαρχοι της περιοχής υπογράμμισαν την εναντίωση ολόκληρης της τοπικής κοινωνίας και των θεσμικών φορέων της περιοχής σε μια τέτοια προοπτική, τονίζοντας πως ο αγώνας τους είναι κοινός και αδιάρρηκτος.</p>
      <p>Από την πλευρά του ΜέΡΑ25 τους επισημάνθηκε για άλλη μια φορά η πλήρης εναντίωση του κόμματος μας -ως το μοναδικό πράσινο κοινοβουλευτικό κόμμα στη χώρα- σε κάθε μορφή εξόρυξης. Ειδικά μάλιστα μετά τα όσα έχουμε δει να γίνονται στην Χαλκιδική και τις Σκουριές, είναι αυτονόητη η εναντίωση στην εξόρυξη χρυσού κάθε περιβαλλοντικά συνειδητοποιημένου πολίτη της χώρας. Ως εκ τούτου εκφράστηκε η πλήρης στήριξη του κόμματος στον αγώνα των κατοίκων της Θράκης στο εν λόγω ζήτημα.</p>
      <p>Επιπλέον συζητήθηκαν άλλα θέματα που απασχολούν την περιοχή, όπως η γεωθερμία, η ιδιωτικοποίηση του λιμένα της Αλεξανδρούπολης, το πρόβλημα με την διανομή του φυσικού αερίου στην περιοχή καθώς και ζητήματα ενεργειακής αναβάθμισης στα οποία η Θράκη είναι πρωτοπόρα.</p>
      <p>Ο Βουλευτής του ΜέΡΑ25 Κρίτωνας Αρσένης, τους διαβεβαίωσε ότι το κόμμα μας είναι υπέρ της αξιοποίησης των ενεργειακών πόρων, της προσόδου τους, από την τοπική κοινωνία. Χωρίς δηλαδή την παρουσία μεγάλων ιδιωτικών εταιρειών που θα τους νέμονται, ώστε να εμπλακούν σε αυτούς ενεργά τόσο οι δήμοι, όσο και οι συνεταιρισμοί. Είμαστε πολύ θετικοί με τις ενεργειακές κοινότητες τους τόνισε μάλιστα, ώστε άμεσα η ωφέλεια να πηγαίνει στην κοινωνία και την οικογένεια της περιοχής.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotini-chartografontas-toys-proimoys-georgoys-sti-thraki/"/>
        <a href="https://www.ert.gr/perifereiakoi-stathmoi/komotini/komotini-entoni-kai-synechis-vrochoptosi-sti-rodopi/"/>
        <a href="https://www.ert.gr/perifereiakoi-stathmoi/komotini/komotini-koini-ekdilosi-stis-vryxelles-me-thema-tin-exoryxi-chrysoy/"/>
        <a href="https://www.ert.gr/perifereiakoi-stathmoi/komotini/komotini-grafeiokratia-kai-trapeziko-systima-talaiporoyn-viomichanoys-kai-viotechnes/"/>
        <a href="https://www.ert.gr/perifereiakoi-stathmoi/komotini/komotini-megalo-kai-adiapragmateyto-ochi-stin-exoryxi-chrysoy/"/>
        <a href="https://www.ert.gr/perifereiakoi-stathmoi/komotini/komotini-ta-neotera-toy-karagkiozi/"/>
      </related>
    </article>
  </body>
</html>