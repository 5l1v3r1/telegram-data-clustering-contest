<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191122/grote-drugslijn-naar-australie-opgerold/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T03:26:51+00:00"/>
    <meta property="og:title" content="Grote drugslijn naar Australië opgerold"/>
    <meta property="og:description" content="DRIEBERGEN/BRISBANE (ANP) - Drugs uit Nederland gaan niet alleen naar de buurlanden, maar ook naar de andere kant van de wereld. De politie heeft namelijk een netwerk opgerold dat MDMA smokkelde naar Australië. Acht mensen zijn opgepakt en vijftien gebouwen zijn doorzocht."/>
  </head>
  <body>
    <article>
      <h1>Grote drugslijn naar Australië opgerold</h1>
      <address><time datetime="2019-11-22T03:26:51+00:00">22 Nov 2019, 03:26</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Drugs uit Nederland gaan niet alleen naar de buurlanden, maar ook naar de andere kant van de wereld. De politie heeft namelijk een netwerk opgerold dat MDMA smokkelde naar Australië. Acht mensen zijn opgepakt en vijftien gebouwen zijn doorzocht.</b>
      </p>
      <p>De politie heeft in totaal 850 kilo MDMA onderschept. Daarvan hadden miljoenen pillen gemaakt kunnen worden. Bij verkoop hadden die de criminelen omgerekend bijna 200 miljoen euro kunnen opleveren, schat de politie van de Australische staat Queensland.</p>
      <p>Op 23 augustus vonden agenten 700 kilo MDMA in de haven van Rotterdam, klaar om naar Australië verscheept te worden. Na verder onderzoek sloeg de recherche op 5 november toe. In onder meer Raamsdonksveer, Bergen op Zoom, Hoogeloon en het Belgische Opglabbeek werden gebouwen doorzocht. Vijf mensen werden toen gearresteerd en een paar dagen later klikten de handboeien bij nog drie mensen. Bij die doorzoekingen werd niet alleen 150 kilo MDMA gevonden, maar ook een kilo methamfetamine, 3 kilo cocaïne, 43.000 liter chemicaliën en twee vuurwapens.</p>
      <p>De hoofdverdachten zijn een 58-jarige Nederlander die in België werd gearresteerd en naar Nederland zal worden overgebracht, en een 37-jarige Nederlander.</p>
      <p>In Australië werd een 48-jarige vrouw opgepakt. Zij kan daar een levenslange gevangenisstraf voor de drugssmokkel krijgen.</p>
    </article>
  </body>
</html>