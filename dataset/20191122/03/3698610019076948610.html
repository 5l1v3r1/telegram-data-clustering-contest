<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/igorya-mazura-rosiya-zrobila-tovarishem-po-sluzhbi-yacenyuka-i-tyagniboka-v-chechni-330496_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T03:06:00+00:00"/>
    <meta property="og:title" content="Ігоря Мазура Росія зробила товаришем по службі Яценюка і Тягнибока в Чечні"/>
    <meta property="og:description" content="На думку Мазура, свідчення вибиті в українських політв'язнів і російських кримінальників"/>
  </head>
  <body>
    <article>
      <h1>Ігоря Мазура Росія зробила товаришем по службі Яценюка і Тягнибока в Чечні</h1>
      <h2>На думку Мазура, "свідчення" вибиті в українських політв'язнів і російських кримінальників</h2>
      <address>
        <time datetime="2019-11-22T03:06:00+00:00">22 Nov 2019, 03:06</time>
      </address>
      <p>З матеріалами, які Росія надала Польщі у зв'язку із затриманням одного з лідерів УНА-УНСО Ігоря Мазура, 22 листопада ознайомиться український консул в Польщі. На даний момент статус ветерана АТО <b><a href="https://dt.ua/UKRAINE/ostanni-dva-roki-ya-vidviduvav-polschu-bez-problem-mazur-329163_.html">Ігоря "Тополя" Мазура</a></b> в системі Інтерполу заблокований до з'ясування обставин.</p>
      <p>Росія переслала Польщі матеріали "чеченської справи", за якою поляки затримали громадянина України Ігоря Мазура, розповів він сам у коментарі Радіо Свобода. За словами Мазура, завтра з ними має ознайомитись український консул.</p>
      <p>"Має консул завтра зустрітися із прокурором окружним, йому дадуть, я думаю, подивитися ці документи. Я думаю, це ті покази, які вибиті з Миколи Карпюка, Станіслава Клиха, який зараз лікується у психіатричній лікарні після тих катувань; ще покази кількох росіян, які сиділи у російських тюрмах сиділи за кримінальні злочини, а потім через 20 років згадали, що ще й "у Чечні воювали". Тобто це – надумані покази, бо, за тими матеріалами, я був командиром підрозділу, де служив Арсеній Яценюк, брати Тягнибоки, служили хлопці, які на той час були взагалі дітьми – не можна воювати у три з половиною роки", – сказав активіст.</p>
      <p>Ігор Мазур (позивний "Тополя") – один із лідерів УНА-УНСО, певний час очолював осередок "Правого сектора" Київщини, учасник "Україна без Кучми", Помаранчевої революції і подій Євромайдану. Служив на Донбасі у складі ЗСУ у 2014-2015 роках.</p>
      <p>Його затримали 9 листопада на кордоні з Польщею, куди активіст їхав на запрошення віцеспікерки польського сейму Беати Мазурек.</p>
      <p>Як повідомляється на сайті УНСО, затримання відбулося на запит Слідчого комітету Росії про подання Мазура у міжнародний розшук разом за звинуваченнями в участі у боях на площі Мінутка у Грозному під час Першої чеченської війни (за звинуваченнями в участі у Першій чеченській проти федеральних військ свого часу були затримані і засуджені у Росії Микола Карпюк та Станіслав Клих – ред).</p>
      <p>Ігор Мазур участь у Першій чеченській як комбатант заперечує. Каже: був там, але як журналіст.</p>
      <p>Зараз його відпустили на поруки україського консула у Любліні. 13 листопада в МВС повідомили про повернення Мазура в Україну.</p>
      <p>МВС України заявило, що Росія неправомірно використала канали й інструменти Інтерполу для політично вмотивованих переслідувань громадян України.</p>
      <p>Як повідомлялося, 9 листопада за запитом РФ <a href="https://dt.ua/UKRAINE/u-polschi-za-zapitom-rosiyi-zatrimali-ukrayinskogo-biycya-mazura-329080_.html"><b>польські прикордонники затримали</b></a> в пункті пропуску "Дорогуськ" працівника Секретаріату уповноваженого Верховної Ради з прав людини, учасника АТО Ігоря "Тополя" Мазура.</p>
      <p>За підсумками засідання суду 10 листопада <a href="https://zn.ua/UKRAINE/mazura-ne-ekstradiruyut-v-rf-polsha-peredala-ego-na-poruki-ukrainskomu-konsulu-335537_.html"><b>Мазура передали на поруки українському консулу в Польщі</b></a>.</p>
      <footer>За матеріалами: <a href="https://dt.ua/go/aHR0cDovL3d3dy5zdm9ib2RhLm9yZw==">Радио Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>