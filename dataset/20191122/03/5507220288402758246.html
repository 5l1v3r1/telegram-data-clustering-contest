<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187809/"/>
    <meta property="og:site_name" content="Janam TV"/>
    <meta property="article:published_time" content="2019-11-22T03:47:20+00:00"/>
    <meta property="og:title" content="ചിക്കമംഗളൂരുവില്‍ നിന്ന് പഠന യാത്ര കഴിഞ്ഞെത്തിയ വിദ്യാര്‍ഥിനി അണുബാധയെ തുടര്‍ന്ന് മരിച്ചു; അഞ്ച് കുട്ടികള്‍ നിരീക്ഷണത്തില്‍"/>
    <meta property="og:description" content="കൂത്തുപറമ്പ്; കോളേജില്‍ നിന്ന് പഠന യാത്ര പോയി മടങ്ങിയെത്തിയ വിദ്യാഥിനി അണുബാധയെ തുടര്‍ന്നു മരിച്ചു. കൂത്തുപറമ്പ് കോട്ടയം തള്ളോട്ട് ശ്രീപുരത്തില്‍ എന്‍"/>
  </head>
  <body>
    <article>
      <h1>ചിക്കമംഗളൂരുവില്‍ നിന്ന് പഠന യാത്ര കഴിഞ്ഞെത്തിയ വിദ്യാര്‍ഥിനി അണുബാധയെ തുടര്‍ന്ന് മരിച്ചു; അഞ്ച് കുട്ടികള്‍ നിരീക്ഷണത്തില്‍</h1>
      <address><time datetime="2019-11-22T03:47:20+00:00">22 Nov 2019, 03:47</time> by <a rel="author">Janam TV Web Desk</a></address>
      <p>കൂത്തുപറമ്പ്; കോളേജില്‍ നിന്ന് പഠന യാത്ര പോയി മടങ്ങിയെത്തിയ വിദ്യാഥിനി അണുബാധയെ തുടര്‍ന്നു മരിച്ചു. കൂത്തുപറമ്പ് കോട്ടയം തള്ളോട്ട് ശ്രീപുരത്തില്‍ എന്‍ അര്യശ്രീ (21) ആണ് മരിച്ചത്. ഹൃദയ പേശികളെ ബാധിക്കുന്ന വൈറല്‍ മയോകാര്‍ഡൈറ്റിസ് എന്ന അണുബാധയാണ് മരണ കാരണമെന്നാണ് വിവരം.</p>
      <p>ചിക്കമംഗളൂരുവിലേക്കാണ് കോളേജില്‍ നിന്ന് പഠന യാത്ര പോയത്. യാത്രയില്‍ ഒപ്പമുണ്ടായിരുന്ന മറ്റു കുട്ടികളും അതേ സ്ഥലത്തേക്ക് കഴിഞ്ഞ ദിവസം പഠന യാത്ര പോയ കൂത്തുപറമ്പ് ഗവ ഹയര്‍ സെക്കന്‍ഡറി സ്‌കൂളിലെ കുട്ടികളും ജില്ലാ ആശുപത്രിയില്‍ ചികിത്സ തേടിയിട്ടുണ്ട്.</p>
      <p>ശരീരവേദന, പേശീവലിവ്, ക്ഷീണം, തൊണ്ടവേദന തുടങ്ങിയ ലക്ഷണങ്ങളോടെയാണ് വിദ്യാര്‍ഥികളെ ആശുപത്രിയില്‍ പ്രവേശിപ്പിച്ചത്. കോളേജിലെ മൂന്നും സ്‌കൂളിലെ രണ്ടും കുട്ടികളെ നിരീക്ഷണത്തിനായി പ്രത്യേക വാര്‍ഡിലേക്ക് മാറ്റി. ഇവരുടെ രക്ത, ഉമിനീര്‍ സാമ്പിളുകള്‍ മണിപ്പാലിലെയും ആലപ്പുഴയിലെയും വൈറോളജി ഇന്‍സ്റ്റിറ്റിയൂട്ടില്‍ പരിശോധനയ്ക്ക് അയച്ചു. ബാക്കിയുള്ളവരെ പരിശോധനയ്ക്ക് ശേഷം വീട്ടിലേക്ക് മടക്കിയയച്ചു.</p>
      <p>48 വിദ്യാര്‍ഥികളും രണ്ട് അധ്യാപകരും അടങ്ങുന്ന സംഘമാണ് കഴിഞ്ഞ 15 ന് ചിക്കമംഗളൂരുവിലേക്ക് പഠനയാത്ര പോയത്്. 19 ന് തിരിച്ചെത്തിയ ശേഷം ആര്യശ്രീ ശരീരവേദന അനുഭവപ്പെട്ടതിനെ തുടര്‍ന്ന് കൂത്തുപറമ്പിലെ ആശുപത്രിയില്‍ ചികിത്സ തേടിയിരുന്നു. തുടര്‍ന്ന് തലശ്ശേരി സഹകരണ ആശുപത്രിയിലും പിന്നീട് കണ്ണൂര്‍ ചാലയിലെ സ്വകാര്യ ആശുപത്രിയിലും പ്രവേശിപ്പിച്ചു. ഇന്നലെ പുലര്‍ച്ചെയോടെ പെട്ടെന്ന് രക്തസമ്മര്‍ദം കുറയുകയും മരണം സംഭവിക്കുകയുമായിരുന്നു.</p>
    </article>
  </body>
</html>