<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742944"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T03:10:00+00:00"/>
    <meta property="og:title" content="เพนตากอนปัดลดจำนวนทหาร ถ้าเกาหลีใต้ไม่จ่ายเพิ่ม"/>
    <meta property="og:description" content="กระทรวงกลาโหมสหรัฐปฏิเสธกระแสข่าวเตรียมถอนทหารบางส่วนออกจากเกาหลีใต้ หากรัฐบาลโซลปฏิเสธเพิ่ม 'ค่าใช้จ่ายทางทหาร' ที่อาจสูงจากข้อตกลงปัจจุบันถึง 5 เท่า"/>
  </head>
  <body>
    <article>
      <h1>เพนตากอนปัดลดจำนวนทหาร ถ้าเกาหลีใต้ไม่จ่ายเพิ่ม</h1>
      <address>
        <time datetime="2019-11-22T03:10:00+00:00">22 Nov 2019, 03:10</time>
      </address>
      <p>
        <b>กระทรวงกลาโหมสหรัฐปฏิเสธกระแสข่าวเตรียมถอนทหารบางส่วนออกจากเกาหลีใต้ หากรัฐบาลโซลปฏิเสธเพิ่ม "ค่าใช้จ่ายทางทหาร" ที่อาจสูงจากข้อตกลงปัจจุบันถึง 5 เท่า</b>
      </p>
      <p>สำนักข่าวต่างประเทศรายงานจากกรุงโซล ประเทศเกาหลีใต้ เมื่อวันที่ 22 พ.ย. ว่ากระทรวงกลาโหมสหรัฐออกแถลงการณ์เมื่อวันพฤหัสบดี ปฏิเสธรายงานโดยหนังสือพิมพ์โชซอน ซึ่งเป็นหนึ่งในสื่อใหญ่ของเกาหลีใต้ ว่าเพนตากอนกำลังพิจารณาแผนการถอนทหารระหว่าง 3,000 ถึง 4,000 นายออกจากเกาหลีใต้ จากปัจจุบันที่มีจำนวนประมาณ 28,500 นาย หาดในที่สุดแล้วการเจรจาระหว่างรัฐบาลโซลกับรัฐบาลวอชิงตัน  "ไม่สามารถตกลงกันได้อย่างสิ้นเชิง" ในการจัดทำ “ข้อตกลงมาตรการพิเศษ” ( เอสเอ็มเอ ) ซึ่งคือชื่ออย่างเป็นทางการของกรอบความร่วมมือด้านค่าใช้จ่ายทางทหารระหว่างทั้งสองประเทศ<br/> </p>
      <figure>
        <iframe data-src="https://twitter.com/YonhapNews/status/1197549281999126529?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ด้านนายมาร์ค เอสเปอร์ รมว.กระทรวงกลาโหมสหรัฐ กล่าวเพียงว่า "เขาไม่ทราบเรื่องนี้" และการเจรจาเรื่องเอสเอ็มเอฉบับใหม่กับเกาหลีใต้ยังคงดำเนินอยู่ ด้านทำเนียบขาวปฏิเสธให้ความเห็น จากการที่สื่อหลายแห่งทั้งในอเมริกาและเกาหลีใต้รายงานว่า ประธานาธิบดีโดนัลด์ ทรัมป์ ต้องการให้เกาหลีใต้จ่ายเพิ่มจากปัจจุบันซึ่งอยู่ที่ปีละ 1,000 ล้านดอลลาร์สหรัฐ ( ราว 30,210 ล้านบาท ) เป็น 5,000 ล้านดอลลาร์สหรัฐ ( ราว 151,050 ล้านบาท ) เรียกเสียงวิจารณ์อย่างหนักจากหลายฝ่ายในเกาหลีใต้ โดยเฉพาะพรรคการเมืองทุกพรรคที่เห็นตรงกัน ทั้งนี้ กฎหมายของเกาหลีใต้ระบุว่าการจัดทำเอสเอ็มเอร่วมกับสหรัฐต้องผ่านความเห็นชอบของสภานิติบัญญัติแห่งชาติ<br/> </p>
      <figure>
        <iframe data-src="https://twitter.com/arirangtvnews/status/1196770437574750208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่ผู้แทนเจรจาของสหรัฐและเกาหลีใต้พบหารือเรื่องนี้เมื่อวันอังคารที่ผ่านมา และการเจรายุติภายในเวลาเพียง 1 ชั่วโมง โดยรัฐบาลวอชิงตันกล่าวว่าต้องการเพิ่มเวลาแก่รัฐบาลโซลในการพิจารณาข้อเรียกร้อง และหวังเป็นอย่างยิ่งว่าจะบรรลุผลลัพธ์สุดท้ายที่น่าพึงพอใจร่วมกัน แต่เกาหลีใต้กล่าวว่าสหรัฐ "วอล์กเอาต์".<br/><br/><b>เครดิตภาพ : AP</b></p>
    </article>
  </body>
</html>