<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=961329"/>
    <meta property="og:site_name" content="Andhrajyothy"/>
    <meta property="article:published_time" content="2019-11-22T03:34:15+00:00"/>
    <meta property="og:title" content="ఫిర్యాదుల స్వీకరణ ప్రతి రోజూ"/>
    <meta property="og:description" content="ADVT"/>
  </head>
  <body>
    <article>
      <h1>ఫిర్యాదుల స్వీకరణ ప్రతి రోజూ</h1>
      <address>
        <time datetime="2019-11-22T03:34:15+00:00">22 Nov 2019, 03:34</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>మండలాఫీసుల్లో ఒంటిగంట దాకా చాన్స్‌</b>
        </li>
        <li>
          <b>పాలమూరు కలెక్టర్‌ సంచలన నిర్ణయం</b>
        </li>
        <li>
          <b>ఇప్పటిదాకా వారానికి ఒకరోజు మాత్రమే</b>
        </li>
        <li>
          <b>తొలిరోజు 39 ఫిర్యాదులు నమోదు</b>
        </li>
      </ul>
      <p><b>మహబూబ్‌నగర్‌, నవంబరు 21:</b> రెవెన్యూ కార్యాలయాల్లో పనులు కావాలంటే అధికారుల చుట్టూ కాళ్లరిగేలా తిరగాల్సిందే. ప్రజలు తమ గోడు వెళ్లబోసుకోవడానికి, ఫిర్యాదులు ఇవ్వడానికి ప్రస్తుతం వారంలో సోమవారం ఒక్కరోజే అవకాశం ఉండేది. ఎవరైనా ఆరోజే రావాలి. పని కాలేదంటే మళ్లీ వారం దాకా ఎదురు చూడాల్సిందే. ఇలాంటి ఎదురు చూపులే రెవెన్యూ కార్యాలయాల్లో తీవ్ర ఉద్రిక్తతలను సృష్టిస్తున్నాయి. ఈ నేపథ్యంలో మహబూబ్‌నగర్‌ జిల్లా కలెక్టర్‌ రొనాల్డ్‌ రోస్‌ సంచలన నిర్ణయం తీసుకున్నారు. జిల్లాలోని అన్ని మండల కార్యాలయాల్లో వారంలో 6 రోజులూ ఉదయం 10.30నుంచి ఒంటిగంట వరకు ప్రజల ఫిర్యాదులు స్వీకరించడానికి కేటాయించారు. నేరుగా ఎమ్మార్వోకు దరఖాస్తు ఇవ్వాలి. మధ్యాహ్నంపూట పూర్తిగా అధికారిక విధులు నిర్వహిస్తారు. తొలిరోజైన గురువారం జిల్లావ్యాప్తంగా 39 వరకు దరఖాస్తులు వచ్చాయి. ప్రజలకు అవగాహన కల్పించేందుకు తహసీల్దార్‌ కార్యాలయాల ముందు ఫ్లెక్సీలను ఏర్పాటు చేశారు.</p>
      <p> మండల స్థాయిలో తహసీల్దార్లు, వీఆర్వోలు పరిష్కరించే సమస్యల కోసం ఈ కార్యక్రమం చేపడుతున్నారు. అన్ని మండలాల్లో రోజూ ఫిర్యాదులు స్వీకరించడంవల్ల ప్రజల ఇబ్బందులు తొలగడంతో పాటు సమస్యలు వేగవంతంగా పరిష్కరించడం కోసమే ఈ కార్యక్రమాన్ని తీసుకొచ్చారు. జిల్లా కార్యాలయానికి రాకుండా మండలాల్లో పరిష్కారం అయ్యే సమస్యలను దాదాపుగా అక్కడే పరిష్కరిస్తే ప్రజలకు వ్యయభారం తగ్గుతుందన్న ఉద్దేశం కూడా ఉంది. రెవెన్యూ సమస్యల్లో ఎక్కువగా భూములకు సంబంధించినవే ఉంటున్నాయి. ఏ రోజుకు ఆరోజు వచ్చిన ఫిర్యాదులు పరిష్కరించడం వల్ల పెండింగ్‌ సమస్యల సంఖ్య తగ్గించే అవకాశం ఉంటుందని అధికారులు భావిస్తున్నారు. </p>
      <p>
        <b>పనులు వేగంగా జరిగేందుకే</b>
      </p>
      <p>మండల స్థాయిలో పనులు త్వరితగతిన చేపట్టేందుకు ప్రతిరోజూ ఫిర్యాదుల స్వీకరణ కార్యక్రమం చేపడుతున్నాం.. కలెక్టర్‌ ఆదేశానుసారం ఫిర్యాదుల స్వీకరణ ప్రారంభించాం. భూములకు సంబంధించిన సమస్యలు వస్తున్నందున వీఆర్వో సమక్షంలో పరిష్కరించాల్సిన సమస్య ఉంటే వెంటనే పరిష్కరిస్తాం.</p>
      <p>
        <b>చెన్న కిష్టన్న, భూత్పూర్‌ తహసీల్దార్‌</b>
      </p>
    </article>
  </body>
</html>