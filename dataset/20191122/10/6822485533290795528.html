<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901044.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T10:17:00+00:00"/>
    <meta property="og:title" content="آیت‌الله نوری همدانی: نقشه دشمن برای آشوب در کشورمان نقش بر آب شد"/>
    <meta property="og:description" content="به گزارش تسنیم،آیت‌الله نوری همدانی مرجع تقلید شیعیان شامگاه پنج‌شنبه در مراسم بزرگداشت سی و هشتمین سالگرد ارتحال علامه طباطبایی و هفتمین همایش انجمن علمی ارتباطات و تبلیغ حوزه علمیه که در دارالقرآن علامه طباطبایی برگزار شد،اظهار داشت:  کشورهای اروپایی که امروز مدعی حقوق بشر هستند در 8 سال جنگ تحمیلی به حمایت از صدام پرداختند."/>
  </head>
  <body>
    <article>
      <h1>آیت‌الله نوری همدانی: نقشه دشمن برای آشوب در کشورمان نقش بر آب شد</h1>
      <address>
        <time datetime="2019-11-22T10:17:00+00:00">22 Nov 2019, 10:17</time>
      </address>
      <p>مرجع تقلید شیعیان با اشاره به برنامه‌های دشمن برای مقابله با انقلاب اسلامی گفت: دشمنان تصور داشتند آشوب در کشور برپا کرده و مردم را به خیابان بکشانند ولی نقشه آنان بر آب شد.</p>
      <p>به گزارش تسنیم،آیت‌الله نوری همدانی مرجع تقلید شیعیان شامگاه پنج‌شنبه در مراسم بزرگداشت سی و هشتمین سالگرد ارتحال علامه طباطبایی و هفتمین همایش انجمن علمی ارتباطات و تبلیغ حوزه علمیه که در دارالقرآن علامه طباطبایی برگزار شد،اظهار داشت:  کشورهای اروپایی که امروز مدعی حقوق بشر هستند در 8 سال جنگ تحمیلی به حمایت از صدام پرداختند.</p>
      <p>وی افزود: دشمن نقشه‌های زیادی برای مقابله با آرمان‌های انقلاب اسلامی کشیده است، مشت آن‌ها بازشده و هدف آن‌ها مشخص است ولی مردم همواره حامی انقلاب اسلامی هستند.</p>
      <p>مرجع تقلید شیعیان با اشاره به دوران سیاه رژیم پهلوی بیان کرد:در زمان شاه مردم تحت ظلم و زیر سیطره بودند ولی به برکت انقلاب اسلامی راه و مسیر خود را پیدا کردند.</p>
      <p>استاد سطوح عالی حوزه علمیه عنوان کرد:درس علامه طباطبایی انسان‌ساز و سازنده بود، 5 سال در درس ایشان حضور پیدا کردم و از محضر این مفسر بزرگ قرآن کریم استفاده کردم، ایشان قرآن را به‌گونه‌ای تفسیر می‌کرد که آیات الهی در وجود ایشان تجلی پیداکرده بود.</p>
      <p>آیت‌الله نوری همدانی با اشاره به آیه 102 سوره بقره ادامه داد:علامه طباطبایی مفسر بزرگ قرآن کریم گفت که این آیه یک‌میلیون و دویست و شصت هزار مفهوم دارد.</p>
      <p>وی با اشاره به ارزش و اهمیت دین اسلام عنوان کرد: پیامبران و معصومین برای ترویج دین اسلام زحمات زیادی کشیدند و تأکید کردند روزی دنیا به سمت ما خواهد آمد.</p>
      <p>مرجع تقلید شیعیان بابیان اینکه مسلمانان باید ازنظر علم، حجت، قرآن و جهاد قوی باشند،ادامه داد: باید در کل دنیا عزت و عظمت اسلام ظاهر شود، دشمنان درک نمی‌کنند که اسلام چیست و در قلوب مردم چه جایگاهی دارد.</p>
      <p> استاد سطوح عالی حوزه علمیه گفت:یکی از موضوعات منعکس‌شده در قرآن وظیفه مسلمین در حفظ عزت و غلبه اسلام است و درآیات متعدد به آن اشاره‌شده است.</p>
      <p>آیت‌الله نوری همدانی بابیان اینکه دشمنان تمام حقایق را در تشکیلات ظاهری می‌بینند،افزود: دشمن خبر ندارد که اسلام در قلوب مردم دنیا رسوخ کرده است، استادان حوزه باید طلاب آگاه و هوشیار تربیت کنند که عامل حفظ عزت و غلبه اسلام باشند.</p>
      <p>وی عنوان کرد:دشمنان مسلمانان را نشناخته‌اند، آن‌ها پول‌های فراوانی خرج کرده‌اند تا بتوانند شورش‌هایی را در ایران ترتیب دهند، اما به‌مرور مشت آن‌ها باز شد.</p>
      <p>مرجع تقلید شیعیان با اشاره به خصوصیات و ویژگی‌های علامه طباطبایی گفت: این عالم ربانی در کنار تفسیر، فقیه و فیلسوف و عارف بزرگی بود و شخصیت باعظمتی داشت، وی معتقد بود که همه موجودات عالم، درک دارند و خداوند موجودی را که درک نداشته باشد، نیافریده است.</p>
      <p>استاد سطوح عالی حوزه علمیه با اشاره به برنامه‌های دشمن برای مقابله با انقلاب اسلامی خاطرنشان کرد: دشمنان تصور داشتند آشوب در کشور برپا کرده و مردم را به خیابان بکشانند ولی نقشه آنان بر آب شد.</p>
    </article>
  </body>
</html>