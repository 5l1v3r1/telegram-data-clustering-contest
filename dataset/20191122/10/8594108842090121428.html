<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/xiaomi-predstavilo-novy-este-lacnejsi-fitness-naramok-mi-smart-band-3i/264842"/>
    <meta property="og:site_name" content="touchIT"/>
    <meta property="article:published_time" content="2019-11-22T10:01:37+00:00"/>
    <meta property="og:title" content="Xiaomi predstavilo nový, ešte lacnejší fitness náramok Mi Smart Band 3i"/>
    <meta property="og:description" content="Spoločnosť Xiaomi pred niekoľkými dňami oznámila, že v dohľadnej dobe príde na trh s novým Mi Smart Band-om. Odhady boli správne a v názve sa objavilo pri čísle aj spomínané písmeno &quot;i&quot;. Špe"/>
  </head>
  <body>
    <article>
      <h1>Xiaomi predstavilo nový, ešte lacnejší fitness náramok Mi Smart Band 3i</h1>
      <address><time datetime="2019-11-22T10:01:37+00:00">22 Nov 2019, 10:01</time> by <a rel="author">Externí redaktori</a></address>
      <p>
        <b>
          <b>Spoločnosť Xiaomi pred niekoľkými dňami oznámila, že v dohľadnej dobe príde na trh s novým <a href="https://touchit.sk/xiaomi-coskoro-predstavi-novy-fitness-naramok-zverejnilo-uputavku-na-mi-smart-band/264379">Mi Smart Band-om</a>. </b>
        </b>
      </p>
      <p>Odhady boli správne a v názve sa objavilo pri čísle aj spomínané písmeno „<i>i</i>“. Špekulácie o vzhľade totožnom s Mi Band 4 sa nepotvrdili a tento nový počin preberá dizajn po predchodcovi tretej generácie. Nakoľko útočí na trh primárne s cenou, tak náramku chýba jedna zo základných funkcií monitorovacích zariadení Mi Band, ktorou je monitorovanie srdcovej frekvencie. Rovnako nepoteší ani dostupnosť limitovaná pre indický trh.</p>
      <figure>
        <img src="https://touchit.sk/wp-content/uploads/2019/11/Xiaomi_Mi_Smart_Band-3i_2_nowat.jpg"/>
      </figure>
      <p>Inteligentný náramok má 0,78-palcový AMOLED monochromatický displej s rozlíšením 128 × 80 pixelov s kapacitným dotykovým tlačidlom. Náramok používateľa upozorní pri  prichádzajúcom hovore alebo notifikácii. K ďalším funkciám patrí aj počítadlo krokov a kalórií, sledovanie aktivity, monitor kvality spánku, či upozornenie pri dlhodobejšom sedení. Vodeodolnosť je do 5 ATM / 50 m a výdrž na jedno nabitie je 20 dní v závislosti od využívania. Kapacita batérie je 110 mAh a jej plné nabitie cez pribalený kábel trvá 2,5 hodiny.</p>
      <figure>
        <img src="https://touchit.sk/wp-content/uploads/2019/11/Xiaomi_Mi_Smart_Band-3i_nowat.jpg"/>
      </figure>
      <p>Mi Smart Band 3i sa spája so zariadením pomocou Bluetooth 4.2 a je kompatibilné so všetkými zariadeniami s Androidom 4.4 a vyššie, taktiež s iOS 9.0 a vyššie. Samotné rozmery fitness náramku sú 46,8 × 18,1 × 11 mm a na trh prichádza v čiernej farbe.</p>
      <p>Xiaomi pri „<i>3íčku</i>“ prišlo s cenovkou v prepočte 18 dolárov, čo je lacnejšie ako Mi Smart Band 3 na indickom trhu, kde je cena stanovená na 25 dolárov. Predobjednávky začnú dnes na <a href="https://store.mi.com/in/item/3194600013"><b>Mi.com</b></a>. Pre tých, ktorí sú zaregistrovaní na akciu RunWithMi od Xiaomi, naplánovanú na 1. decembra, môžu získať Xiaomi Mi Smart Band 3i zadarmo, ak dokončia celý beh alebo chôdzu.</p>
      <p>
        <i>Zdroj: <a href="https://www.gizmochina.com/2019/11/21/xiaomi-announces-made-for-india-mi-smart-band-3i-priced-at-inr-1299-18/">Gizmo China</a></i>
      </p>
      <p>
        <i>Titulný obrázok: <a href="https://www.hindustantimes.com/tech/xiaomi-mi-band-3i-launched-in-india-price-specifications-features/story-dM7z3cR8W6Ca3SyFymJDpM.html">Hindustan Times</a></i>
      </p>
      <related>
        <h4>Súvisiace články</h4>
        <a href="https://touchit.sk/dlho-ocakavany-playstation-5-by-mohlo-prist-so-skvelou-cenou-uz-o-rok/264844"/>
        <a href="https://touchit.sk/huawei-mate-x-sa-tesi-velkemu-zaujmu-dalsia-varka-sa-vypredala-v-priebehu-par-sekund/265096"/>
        <a href="https://touchit.sk/black-friday-v-samsungu-popularny-galaxy-s8-v-akcii-za-349-eur/265056"/>
        <a href="https://touchit.sk/samsung-galaxy-note-10-dostal-specialne-cervene-a-ruzove-prevedenie/265033"/>
      </related>
    </article>
  </body>
</html>