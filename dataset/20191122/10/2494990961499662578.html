<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cultura-spettacoli/2019/11/22/news/adrian-adriano-celentano-flop-ascolti-tv-televisione--1244399/"/>
    <meta property="og:site_name" content="Il Tempo"/>
    <meta property="article:published_time" content="2019-11-22T10:55:00+00:00"/>
    <meta property="og:title" content="Celentano canta ma è troppo tardi. Il suo Adrian non convince"/>
    <meta property="og:description" content="Adriano Celentano canta e predica, ma non fa proseliti. La terza puntata di “Adrian Live – Questa è la Storia” perde di nuovo la sfida degli ascolti nonostante un giovedì meno affollato (finita la fiction “Un Passo dal Cielo” e “A raccontare comincia..."/>
  </head>
  <body>
    <article>
      <h6 class="kicker">DELUSIONE</h6>
      <h1>Celentano canta ma è troppo tardi. Il suo Adrian non convince</h1>
      <address><time datetime="2019-11-22T10:55:00+00:00">22 Nov 2019, 10:55</time> by <a rel="author">Giada Oricchio</a></address>
      <p>Adriano Celentano canta e predica, ma non fa proseliti. La terza puntata di “Adrian Live – Questa è la Storia” perde di nuovo la sfida degli ascolti nonostante un giovedì meno affollato (finita la fiction “Un Passo dal Cielo” e “A raccontare comincia tu”). Il “Molleggiato” è stato seguito da 3.354.000 spettatori pari al 14,1% di share, mentre il cartoon Adrian si ferma a 1.485.000 telespettatori per il 9.6% di share. La seconda puntata aveva totalizzato 3.439.000 telespettatori e il 13,7% di share, la prima 3.869.000 teste e il 15,7%.</p>
      <p>Dunque, è chiaro che a non funzionare è stata l’impostazione dell’evento, non certo Adriano Celentano come artista, costretto ora a fare lo spettacolo come non voleva fare: intona i brani più celebri, dalla strepitosa “Storia di un amore” a “Soli” (va da sé che quando canta non ce n’è per nessuno) e di tanto in tanto evangelizza. Con il coraggio che lo contraddistingue ha tenuto un monologo sulla morte e sulla capacità di pentimento dei criminali, ha ricordato ancora una volta che è contrario alla “giungla d’asfalto” e ha sottolineato che “è facile dar sfogo alla rabbia, è difficile non farlo”.</p>
      <p>Vince la serata RaiUno con la replica del film “Miracoli dal cielo” che ottiene 3.921.000 spettatori pari al 17,6% di share. Le curve Auditel evidenziano che il film “Miracoli dal cielo” è partito dal 17% e ha chiuso al 24% con un picco di 4.500.000 di spettatori, sempre sopra lo show di 50 minuti di “Adrian” stabile sul 14% con un picco massimo di 3.600.000 (fonte: Bubinoblog). Su Rai2 “Life – Non Oltrepassare il limite” è piaciuto a 956.000 spettatori pari al 4% di share, mentre su Rai3 “Stati Generali”, lo show di Serena Dandini, è partito bene con 1.467.000 spettatori pari ad uno share del 6,9%. Su Italia 1, il film “The Transporter “ ha catturato l’attenzione di 1.492.000 spettatori con uno share del 6,4% e su Rete4 “Dritto e Rovescio” ha ottenuto 1.161.000 spettatori con il 6,6% di share grazie anche a un altro show di Mario Giordano. Su La7 l’approfondimento politico “PiazzaPulita” è stato seguito da 1.012.000 spettatori con uno share del 5,8%.</p>
      <related>
        <h4>Articoli Correlati</h4>
        <a href="https://www.iltempo.it/cultura-spettacoli/2019/11/15/news/adrian-ascolti-ieri-sera-puntata-share-celentano-cartoon-dati-auditel-spettatori-maria-de-filippi-1240677/"/>
        <a href="https://www.iltempo.it/cultura-spettacoli/2019/11/15/news/adrian-canale5-adriano-celentano-maria-de-filippi-bacio-preghero-gianni-morandi-canzoni-molleggiato-programma-stravolto-1240657/"/>
        <a href="https://www.iltempo.it/multimedia/2019/11/14/gallery/adrian-bacio-maria-de-filippi-foto-cartoon-mediaset-1240587/"/>
      </related>
    </article>
  </body>
</html>