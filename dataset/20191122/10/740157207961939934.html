<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/chcesz-podarowac-dzieciom-prezent-zostaw-go-u-motorniczego,135411.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T10:44:00+00:00"/>
    <meta property="og:title" content="Chcesz podarować dzieciom prezent? Zostaw go u... motorniczego"/>
    <meta property="og:description" content="Ruszyła nietypowa akcja fundacji Zobacz Mnie i Miejskiego Przedsiębiorstwa Komunikacyjnego we Wrocławiu. Ci, którzy chcieliby podarować paczkę świąteczną niewidomym i niesłyszącym dzieciom, mogą zostawić ją u kierowcy albo motorniczego MPK."/>
  </head>
  <body>
    <article>
      <h1>Chcesz podarować dzieciom prezent? Zostaw go u... motorniczego</h1>
      <address><time datetime="2019-11-22T10:44:00+00:00">22 Nov 2019, 10:44</time> by <a rel="author">aw  </a></address>
      <h4>Ruszyła nietypowa akcja fundacji Zobacz Mnie i Miejskiego Przedsiębiorstwa Komunikacyjnego we Wrocławiu. Ci, którzy chcieliby podarować paczkę świąteczną niewidomym i niesłyszącym dzieciom, mogą zostawić ją u kierowcy albo motorniczego MPK.</h4>
      <hr/>
      <p>Organizatorzy akcji „ZOBACZ MNIE i zostań moim Mikołajem” zachęcają do udziału. - Grudzień to wyjątkowy, magiczny czas wyczekiwania na Wigilię i Boże Narodzenie. Chcemy zrobić wszystko, żeby pomóc dzieciom z niepełnosprawnością i rozświetlić im ten świąteczny okres – tłumaczy Agnieszka Aleksandrowicz-Zdral, prezes fundacji Zobacz Mnie.</p>
      <p>W MPK na pierwszym mikołajowym froncie są kierujący, którzy zbierają paczki, ale poza nimi, na drugiej linii, działają również pozostali pracownicy przygotowując paczki od siebie.</p>
      <p>- Cała firma chce pomóc podopiecznym fundacji Zobacz Mnie. MPK ma nadzieję, że będą to dla nich wyjątkowe święta, jakich nigdy jeszcze nie miały. Wspólnie z pasażerami na pewno to się uda - podkreśla wrocławski magistrat.</p>
      <p>Prezenty trafią do 400 niewidomych i niesłyszących dzieci z dwóch wrocławskich ośrodków: przy ul. Kamiennogórskiej i Dworskiej. Na stałe mieszkają tam dzieci i młodzież od 3. do 24. roku życia. Uczą się nie tylko szkolnych przedmiotów, ale również codziennego życia.</p>
      <p>Fundacja podpowiada jakie prezenty najbardziej ucieszą niewidome i niesłyszące dzieci.</p>
      <figure>
        <img src="https://pliki.portalsamorzadowy.pl/i/15/04/28/150428.jpg"/>
        <figcaption>źródło: zostanmikolajem.zobaczmnie.org</figcaption>
      </figure>
      <p>- Łatwo wzruszamy się oglądając kampanie z chorymi dziećmi, których dolegliwości są widoczne na zdjęciach. Dzieci chorujące na nowotwory, po chemioterapii, podłączone do kroplówek – to chwyta za serce. Jednak wśród takich akcji, bardzo potrzebnych oczywiście, nieco umyka nam los maluchów zmagających się z mniej widocznymi problemami. Organizacje pomagające dzieciom niewidomym, niesłyszącym i często także niemówiącym, mają trudniejsze zadanie, aby trafić do serc darczyńców. Dlatego pracownicy MPK skierowali swoją wrażliwość w kierunku dzieci, których życie jest torem przeszkód, ale na co dzień trudno ich zmagania zauważyć – mówi prezes MPK Krzysztof Balawejder.</p>
      <p>Ratusz przypomina jednak, że najważniejsze jest bezpieczeństwo pasażerów, dlatego MPK prosi, aby nie rozpraszać kierujących podczas jazdy. Paczki można przekazywać podczas postoju na przystanku.</p>
    </article>
  </body>
</html>