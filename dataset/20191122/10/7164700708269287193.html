<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/economy/news_538552/"/>
    <meta property="og:site_name" content="INNnews"/>
    <meta property="article:published_time" content="2019-11-22T10:07:22+00:00"/>
    <meta property="og:title" content="รัฐบาลหั่นGDPปี63โต2.7-3.7%ส่งออกไม่ต่ำ3%"/>
    <meta property="og:description" content="ในการประชุมคณะกรรมการรัฐมนตรีฝ่ายเศรษฐกิจ (ครม.เศรษฐกิจ…"/>
  </head>
  <body>
    <article>
      <h1>รัฐบาลหั่นGDPปี63โต2.7-3.7%ส่งออกไม่ต่ำ3%</h1>
      <h2>"กอบศักดิ์" เผย รัฐบาลปรับประมาณการเศรษฐกิจไทย ปี 2563 จากโต 3 - 4% ลงมาอยู่ที่ 2.7 - 3.7% ขณะส่งออกไม่ต่ำกว่า 3%</h2>
      <address>
        <time datetime="2019-11-22T10:07:22+00:00">22 Nov 2019, 10:07</time>
      </address>
      <p>ในการประชุมคณะกรรมการรัฐมนตรีฝ่ายเศรษฐกิจ (ครม.เศรษฐกิจ) ครั้งที่ 7/2562 โดยมีพล.อ. ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุม ซึ่งภายหลังการประชุม นายกอบศักดิ์ ภูตระกูล รองเลขาธิการนายกรัฐมนตรีฝ่ายการเมือง กรรมการและเลขานุการ ครม.เศรษฐกิจ กล่าวว่า ครม.เศรษฐกิจได้หารือถึงประเด็นต่าง ๆ ที่กำลังเกิดขึ้นในเศรษฐกิจโลก ที่ในขณะนี้เศรษฐกิจโลกยังมีการชะลอตัวอีกระยะเวลาหนึ่ง จากสงครามทางการค้า Brexit และความขัดแย้งที่เกิดขึ้นในแผนที่โลก ซึ่งทั้งหมดนี้จะส่งผลต่อการส่งออกของไทย รวมทั้งกดดันต่อการขยายตัวของไทยในช่วงต่อไป ด้วยเหตุนี้รัฐบาลจึงได้ปรับประมาณการเศรษฐกิจของปี 2563 จากเดิม 3 – 4% ลงมาอยู่ที่ 2.7 – 3.7%</p>
      <p>ขณะเดียวกัน รัฐบาลได้มีแนวทางบริหารจัดการเศรษฐกิจในปี 2563 รวม 5 ด้าน ประกอบด้วย 1. การดูแลเกษตรกร กำลังแรงงาน ผู้มีรายได้น้อย SMEs และเศรษฐกิจฐานราก 2. การรักษาแรงขับเคลื่อนการขยายตัวจากการใช้จ่ายและการลงทุนภาครัฐ 3. การขับเคลื่อนการส่งออกให้ขยายตัวไม่ต่ำกว่าร้อยละ 3.0 ในปี 2563 4. การสนับสนุนการฟื้นตัวของภาคการท่องเที่ยว ที่ได้กำหนดเป้าหมายนักท่องเที่ยวต่างประเทศในปี 2563 จำนวน 41.8 ล้านคน และ 5. การสร้างความเชื่อมั่นและการสนับสนุนการขยายตัวของการลงทุนภาคเอกชน นอกจากนี้ นายกฯ ได้มอบหมาย BOI ไปหาแนวทางเพิ่มเติมในการส่งเสริมการลงทุนภายในประเทศต่อไปอีกด้วย</p>
    </article>
  </body>
</html>