<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/botevpd/botev-(pd)-iska-lyubo-penev-za-naslednik-na-ferario-spasov-1408636.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-22T10:00:00+00:00"/>
    <meta property="og:title" content="Ботев (Пд) иска Любо Пенев за наследник на Ферарио Спасов"/>
    <meta property="og:description" content="Ръководството на Ботев (Пловдив) е осъществило контакт с Любослав Пенев, за да проучи възможността той стане треньор на жълто-черните от Нова година, твърди Меридиан мач От клуба са потвърдили информацията, но не дават повече подробности"/>
  </head>
  <body>
    <article>
      <h1>Ботев (Пд) иска Любо Пенев за наследник на Ферарио Спасов</h1>
      <address><time datetime="2019-11-22T10:00:00+00:00">22 Nov 2019, 10:00</time> by <a rel="author">Sportlive.bg</a></address>
      <p>Ръководството на <b><a href="https://www.sportlive.bg/bgfootball/botevpd">Ботев (Пловдив)</a></b> е осъществило контакт с Любослав Пенев, за да проучи възможността той стане треньор на "жълто-черните" от Нова година, твърди "Меридиан мач". От клуба са потвърдили информацията, но не дават повече подробности.</p>
      <p>Настоящият треньор Ферарио Спасов и неговият щаб подписаха контракти, които изтичат през декември. Ръководството е доволно от това, че те успяха да стабилизират тима след кризата при Желко Петрович, но не се е отказало да заложи на голямо име, с което да преследва още по-високи цели в дългосрочен план.</p>
      <p>При едно от последните си изявления пред медиите Спасов каза, че ако са доволни от работата му, може да остане на поста. Той обаче бе декларирал преди това, че не иска повече да се занимава с мъжки футбол и предпочита да се концентрира върху децата от академията на "жълто-черните". Ангажирането му с представителния тим бе жест към ръководството, с който да помогне в тежък момент.</p>
      <p>До известна степен препъникамъкът при разговорите с Пенев са финансовите условия, като не става въпрос толкова за личните изисквания на Ел Голеадор, колкото за високия стандарт, които той носи със себе си. Той включва изисквания към условията на подготвителните лагери, цялостното обезпечаване на тренировъчния процес и селекцията. Шансовете обаче да се постигне разбирателство не са никак малки и е реално да се очаква, че още преди Коледа може да се стигне до споразумение. Пенев е готов да се съобрази с цялостната ситуация в клуба, която налага използването на повече млади футболисти и ограничаване броя на чужденците. Самият той в предишни свои отбори като Литекс и ЦСКА смело е давал път на юноши и им е помагал да се утвърдят в мъжкия футбол. <b><i><a href="https://www.sportlive.bg/bgfootball/cska/Bivshiqt-kapitan-na-cSKA-trygva-kym-Plovdiv--1405747.html">А към кой футболист на ЦСКА имат интерес "канарчетата" вижте в този материал.</a></i></b></p>
      <related>
        <h4>Още по темата</h4>
        <a href="https://www.sportlive.bg/bgfootball/levski/Levski-tyrsi-noviq-si-centralen-zashtitnik-v-Plovdiv-1408633.html"/>
        <a href="https://www.sportlive.bg/bgfootball/botevpd/Botev-(Pd)-mozhe-da-ostane-bez-chuzhdestranni-igrachi-prez-zimata-1406087.html"/>
        <a href="https://www.sportlive.bg/bgfootball/bgfootballother/Lyubo-Penev-komentira-burqta-vyv-futbola-ni-i-obqvi-Prodylzhavame-bitkata-1385651.html"/>
        <a href="https://www.sportlive.bg/bgfootball/cska/Iznenada-cSKA-iska-da-si-vyrne-Lyuboslav-Penev-1382108.html"/>
        <a href="https://www.sportlive.bg/bgfootball/botevpd/Kapitanyt-na-Botev-(Plovdiv)-razkri-zashto-Petrovich-pretyrpq-proval-v-kluba-1391363.html"/>
      </related>
    </article>
  </body>
</html>