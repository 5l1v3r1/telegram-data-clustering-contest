<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/via-al-piano-rimborsi-soci-prestatori-coopsette/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-22T10:34:21+00:00"/>
    <meta property="og:title" content="Via al piano di rimborsi per i soci prestatori di Coopsette"/>
    <meta property="og:description" content="REGGIO EMILIA -Scatterà giovedì 28 novembre l’operazione di solidarietà annunciata da Legacoop a favore dei soci prestatori di Coopsette. Lo strumento attraverso il quale l’operazione si concretizzerà è Boorea. In sostanza, circa 50 cooperative associate si sono impegnate a versare denaro su un fondo appositamente costituito per alleviare le perdite subite dai soci prestatori di […]"/>
  </head>
  <body>
    <article>
      <h1>Via al piano di rimborsi per i soci prestatori di Coopsette</h1>
      <address>
        <time datetime="2019-11-22T10:34:21+00:00">22 Nov 2019, 10:34</time>
      </address>
      <p>
        <b>Scatterà il 28 novembre l’operazione di solidarietà di Legacoop a favore dei creditori. Sommando le risorse raccolte dalla cooperazione e quelle derivanti dalla procedura di liquidazione, si stima un recupero del 40%</b>
      </p>
      <p><b>REGGIO EMILIA</b> -Scatterà giovedì 28 novembre l’operazione di solidarietà annunciata da <b>Legacoop</b> a favore dei soci prestatori di <b>Coopsette</b>. Lo strumento attraverso il quale l’operazione si concretizzerà è <b>Boorea</b>.</p>
      <p>In sostanza, circa 50 cooperative associate si sono impegnate a versare denaro su un fondo appositamente costituito per alleviare le perdite subite dai soci prestatori di Coopsette e Unieco. L’obiettivo, fra le somme raccolte dalla cooperazione e quelle che saranno rese disponibili dalla liquidazione, è quello di rimborsare ai soci circa il 40% dei crediti.</p>
      <p>Dopo le crisi aziendali degli anni scorsi, il mondo cooperativo – a differenza dei privati – si è impegnato in una grande mobilitazione solidaristica che ha consentito di elargire più di 32 milioni di euro nelle diverse crisi affrontate a livello locale e circa 90 milioni su scala regionale. In questi giorni è stata inviata al comitato soci di Coopsette una comunicazione dettagliata sulle modalità di espletamento della pratica.</p>
    </article>
  </body>
</html>