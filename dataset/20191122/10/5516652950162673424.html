<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426326/manos-konsolas-polyshmanth-h-diastash-ths-leitoyrgias-toy-tmhmatos-mesogeiakwn-spoydwn-toy-panepisthmioy-aigaioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T10:50:01+00:00"/>
    <meta property="og:title" content="Μάνος Κόνσολας: Πολυσήμαντη η διάσταση της λειτουργίας του τμήματος Μεσογειακών Σπουδών του πανεπιστημίου Αιγαίου"/>
    <meta property="og:description" content="Την εκτίμηση ότι οι Μεσογειακές σπουδές συνιστούν ένα διακριτό γνωστικό πεδίο με γεωπολιτική διάσταση, εξέφρασε ο Υφυπουργός Τουρισμού και Βουλευτής Δωδεκανήσου, κ. Μάνος Κόνσολας, στην ομιλία του στην εκδήλωση για τα 20 χρόνια λειτουργίας του Τμήματος Μεσογειακών Σπουδών του Πανεπιστημίου Αιγαίου."/>
  </head>
  <body>
    <article>
      <h1>Μάνος Κόνσολας: Πολυσήμαντη η διάσταση της λειτουργίας του τμήματος Μεσογειακών Σπουδών του πανεπιστημίου Αιγαίου</h1>
      <address>
        <time datetime="2019-11-22T10:50:01+00:00">22 Nov 2019, 10:50</time>
      </address>
      <p>
        <b>Την εκτίμηση ότι οι Μεσογειακές σπουδές συνιστούν ένα διακριτό γνωστικό πεδίο με γεωπολιτική διάσταση, εξέφρασε ο Υφυπουργός Τουρισμού και Βουλευτής Δωδεκανήσου, κ. Μάνος Κόνσολας, στην ομιλία του στην εκδήλωση για τα 20 χρόνια λειτουργίας του Τμήματος Μεσογειακών Σπουδών του Πανεπιστημίου Αιγαίου.</b>
      </p>
      <p>Ο κ. Κόνσολας που μετέφερε και μήνυμα του Πρωθυπουργού κ. Κυριάκου Μητσοτάκη, χαρακτήρισε πολυσήμαντη τη διάσταση της λειτουργίας του τμήματος.</p>
      <p>«Το Πανεπιστήμιο είναι ένας ζωντανός οργανισμός, πέρα από το επιστημονικό πεδίο οφείλει πάντα να βλέπει και τη μεγάλη εικόνα.</p>
      <p>Οι Μεσογειακές σπουδές συνιστούν, πλέον, ένα διακριτό γνωστικό πεδίο.</p>
      <p>Δεν αποτελούν μόνο αντικείµενο διεπιστηµονικών προσεγγίσεων και συστηµατικής µελέτης των αρχαίων πολιτισμών και της γλώσσας στην ευρύτερη περιοχή της Μεσογείου.</p>
      <p>Οι τρεις κατευθύνσεις του τμήματος, αυτή της Αρχαιολογίας, της Γλωσσολογίας της Νοτιοανατολικής Μεσογείου και των Διεθνών Σχέσεων και Οργανισμών, δίνουν τις βάσεις στους φοιτητές και τις φοιτήτριές του για μια ολοκληρωμένη γνώση στις Μεσογειακές σπουδές.</p>
      <p>Η γνώση της γλώσσας είναι μια απαραίτητη προϋπόθεση για να κατανοήσει κανείς έναν πολιτισμό.</p>
      <p>Μία από τις επιστημονικές κατευθύνσεις του Τμήματος είναι η Γλωσσολογία της Νοτιοανατολικής Μεσογείου, που σε συνδυασμό με τη διδασκαλία των τριών βασικών ξένων γλωσσών της περιοχής που είναι τα αραβικά, τα εβραϊκά και τα τουρκικά, επιβεβαιώνουν το υψηλό επίπεδο σπουδών.</p>
      <p>Ταυτόχρονα, όμως, έχουν και ένα ισχυρό γεωπολιτικό αποτύπωμα, με τη δική του ξεχωριστή σημασία στο νοτιοανατολικό άκρο της Μεσογείου.</p>
      <p>Η κατεύθυνση της Αρχαιολογίας, με τη συνεισφορά των επιστημών της Αρχαιομετρίας και της Περιβαλλοντικής Αρχαιολογίας, δίνει έμφαση στο Αιγαίο και στην Ανατολική Μεσόγειο όπου και παρουσιάζεται διεξοδικά η αρχαιολογία και η τέχνη του αρχαίου κόσμου, ενώ συμπληρώνεται από σπουδαίες πρακτικές εφαρμογές, επιτόπιες ανασκαφές.</p>
      <p>Η επιστημονική κατεύθυνση που αφορά στις Διεθνείς Σχέσεις και στους οργανισμούς αλλά και το μεταπτυχιακό πρόγραμμα για τη Διακυβέρνηση, την Ασφάλεια και την Ανάπτυξη στη Μεσόγειο, εκφράζουν αυτή τη γεωπολιτική διάσταση και την ξεχωριστή σημασία που έχει η λειτουργία του Τμήματος Μεσογειακών Σπουδών», τόνισε ο Υφυπουργός Τουρισμού.</p>
      <p>Δόθηκε ιδιαίτερη έμφαση στην εξωστρέφεια του Πανεπιστημίου Αιγαίου και του Τμήματος Μεσογειακών Σπουδών που αποτυπώθηκε και με την παρουσία της πρώην Επιτρόπου Εκπαίδευσης, Πολιτισμού, Πολυγλωσσίας και Νεολαίας στην Ευρωπαϊκή Ένωση, κας. Ανδρούλλας Βασιλείου, του πρώην Πρύτανη του Πανεπιστημίου Λευκωσίας κ. Μιχάλη Ατταλίδη και της κας Σοφίας Ανανιάδου, διαπρεπούς καθηγήτριας του Μάντσεστερ, η οποία ανακηρύχθηκε Επίτιµη Διδάκτωρ του Τµήµατος Μεσογειακών Σπουδών.</p>
      <p>Ο Μάνος Κόνσολας ευχήθηκε το Τμήμα να συνεχίσει τη λειτουργία του, αλλά να ανοίξει τους ορίζοντές του σε νέα γνωστικά πεδία και αντικείμενα.</p>
    </article>
  </body>
</html>