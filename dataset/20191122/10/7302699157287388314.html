<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000112292"/>
    <meta property="og:site_name" content="MGR Online"/>
    <meta property="article:published_time" content="2019-11-22T10:39:00+00:00"/>
    <meta property="og:title" content="ครม.ศก.เคาะเงินกู้”รถไฟไทย-จีน”ใช้สกุลดอลล่าร์ “ศักดิ์สยาม”เข็นเซ็นสัญญา 2.3 ในธ.ค.นี้"/>
    <meta property="og:description" content="ครม.ศก.เห็นชอบเงินกู้”รถไฟไทย-จีน” ส่วนงานระบบ ชำระเป็นสกุลดอลลาร์สหรัฐ กู้ประเทศ 85% ดอกเบี้ยไม่ถึง 2% “ศักดิ์สยาม”นัดคณะกก.ร่วมฯ ไทย-จีน ถกวันกำหนดอัตราแลกเปลี่ยนล่วงหน้า ตั้งเป้าเซ็นสัญญา 2.3 ในปลายเดือนธ.ค.นี้"/>
  </head>
  <body>
    <article>
      <h1>ครม.ศก.เคาะเงินกู้”รถไฟไทย-จีน”ใช้สกุลดอลล่าร์ “ศักดิ์สยาม”เข็นเซ็นสัญญา 2.3 ในธ.ค.นี้</h1>
      <address><time datetime="2019-11-22T10:39:00+00:00">22 Nov 2019, 10:39</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011617001.JPEG"/>
      </figure>
      <p><b>ครม.ศก.เห็นชอบเงินกู้”รถไฟไทย-จีน” ส่วนงานระบบ ชำระเป็นสกุลดอลลาร์สหรัฐ กู้ประเทศ 85% ดอกเบี้ยไม่ถึง 2% “ศักดิ์สยาม”นัดคณะกก.ร่วมฯ ไทย-จีน ถกวันกำหนดอัตราแลกเปลี่ยนล่วงหน้า ตั้งเป้าเซ็นสัญญา 2.3 ในปลายเดือนธ.ค.นี้ </b><br/><br/>นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยว่า ที่ประชุมคณะกรรมการรัฐมนตรีเศรษฐกิจ (ครม.เศรษฐกิจ) ที่มี พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นประธาน วันนี้ (22 พ.ย.) ได้รับทราบ ความคืบหน้าการดำเนินโครงการรถไฟความเร็วสูงไทย-จีน เส้นทางกรุงเทพฯ-นครราชสีมา ระยะทาง 253 กม. วงเงิน 179,413 ล้านบาท ในส่วนของสัญญา 2.3 (สัญญาการวางราง และระบบการเดินรถ ระบบอาณัติสัญญาณ พร้อมขบวนรถ) มูลค่า 38,558.35 ล้านบาท ที่สรุปว่าจะดำเนินการโดยกู้เงินภายในประเทศ และชำระเป็นสกุลดอลลาร์สหรัฐ (USD) สัดส่วน 85% <br/><br/>ทั้งนี้ ให้กระทรวงคมนาคมดำเนินการในขั้นตอนการประชุม คณะกรรมการร่วมเพื่อความร่วมมือด้านรถไฟระหว่างไทย-จีน (Joint Committee หรือ JC) ครั้งที่ 28 เพื่อหาข้อสรุปในการกำหนดวันที่จะใช้เป็นวันกำหนดอัตราแลกเปลี่ยนเงินกู้ รวมถึงกำหนดวันลงนามสัญญา 2.3 ต่อไป โดยในวันที่ 26 พ.ย.นี้ จะมีการเสนอมติครม.ศก.ต่อที่ประชุมครม.รับทราบตามขั้นตอน <br/><br/>ซึ่งในส่วนของการกู้เงินนั้น ก่อนหน้านี้ ครม.ศก. ได้มอบหมายให้กระทรวงคมนาคม หารือในประเด็นการกู้เงินสกุลใด ที่เหมาะสมและเป็นประโยชน์กับไทย ซึ่งกระทรวงคมนาคมได้เชิญ 9 หน่วยงานร่วมประชุม เช่น ธนาคารแห่งประเทศไทย (ธปท.) สำนักงานบริหารหนี้สาธารณะ (สบน.) ธนาคารกรุงไทย การรถไฟแห่งประเทศไทย (รฟท.) เป็นต้น <br/><br/>โดยธนาคารแห่งประเทศไทย เห็นว่า สามารถดำเนินการกู้เงินเป็นสกุลดอลลาร์สหรัฐได้ โดยเรื่องความเสี่ยง สามารถทำการกำหนดอัตราแลกเปลี่ยนล่วงหน้า หรือ forward rate ได้ ขณะที่ธนาคารกรุงไทยยืนยันว่า ได้เคยดำเนินการในรูปแบบดังกล่าวมาแล้ว <br/>อย่างไรก็ตาม ขณะนี้กระทรวงคมนาคมได้ทำหนังสือประสานไปยังนายนิ่ง จี๋เจ๋อ รองประธานคณะกรรมการพัฒนาและปฏิรูปแห่งชาติจีน เพื่อนัดประชุม คณะกรรมการร่วมเพื่อความร่วมมือด้านรถไฟระหว่างไทย-จีน ครั้งที่ 28 เพื่อสรุปผลการหารือ และเร่งดำเนินการ ลงนามสัญญา 2.3 ภายในปี 2562 นี้ ซึ่งจะประชุมที่ไทย หรือจีนก็ได้ ฝ่ายไทยยินดี <br/><br/>“ฝ่ายจีนเสนอ การชำระเป็นสกุลดอลลาร์สหรัฐ ส่วนอัตราดอกเบี้ยเงินกู้ภายในประเทศเฉลี่ยอยู่ที่ประมาณ 1.5-1.6% โครงการนี้เป็นการดำเนินการภายใต้ความร่วมมือรัฐบาลต่อรัฐบาล (จีทูจี) การเจรจาหน้าที่ของเราคือรักษาผลประโยชน์ของประเทศมากที่สุด ดังนั้นก็ต้องประชุมร่วมไทย-จีน เพื่อให้ชัดเจนและเห็นตรงกันทุกประเด็น”<br/><br/>รายงานข่าวแจ้งว่า ไทยทำหนังสือถึงจีน เพื่อขอจัดประชุมคณะกรรมการร่วมเพื่อความร่วมมือด้านรถไฟระหว่างไทย-จีน ครั้งที่ 28 ช่วงปลายเดือนพ.ย. หรือต้นเดือนธ.ค. 2562 เนื่องจากหลังประชุมได้ข้อสรุปในส่วนของเงินกู้แล้ว รฟท.จะต้องนำข้อสรุปเสนอคณะกรรมการ(บอร์ด) รฟท.อนุมัติร่างสัญญา 2.3 ในขณะเดียวกันจะต้องส่งให้อัยการสูงสุดตรวจสอบในประเด็นการกู้เงินและชำระเป็นสกุลดอลลาร์ ซึ่งคาดว่าจะใช้เวลาไม่นาน เนื่องจากอัยการได้ตรวจร่างสัญญาในประเด็นอื่นๆ ไปก่อนหน้านี้แล้ว และนำเสนอครม.อนุมัติก่อนลงนามสัญญาซึ่งคาดว่าจะเป็นช่วงปลายเดือนธ.ค. 2562</p>
    </article>
  </body>
</html>