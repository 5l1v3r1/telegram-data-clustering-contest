<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/joachim-pohlmann-rechterhand-bart-de-wever-wordt-kabinetschef-cultuur-bij-jambon~a2d3349d/"/>
    <meta property="og:site_name" content="HLN"/>
    <meta property="article:published_time" content="2019-11-22T10:01:00+00:00"/>
    <meta property="og:title" content="Joachim Pohlmann, rechterhand Bart De Wever, wordt kabinetschef cultuur bij Jambon"/>
    <meta property="og:description" content="Joachim Pohlmann, N-VA-woordvoerder en de rechterhand van partijvoorzitter Bart De Wever, wordt kabinetschef cultuur bij Vlaams minister-president Jan Jambon. Dat meldt De Standaard."/>
  </head>
  <body>
    <article>
      <h1>Joachim Pohlmann, rechterhand Bart De Wever, wordt kabinetschef cultuur bij Jambon</h1>
      <address><time datetime="2019-11-22T10:01:00+00:00">22 Nov 2019, 10:01</time> by <a rel="author">DBA , TT</a></address>
      <p>
        <b>Joachim Pohlmann, N-VA-woordvoerder en de rechterhand van partijvoorzitter Bart De Wever, wordt kabinetschef cultuur bij Vlaams minister-president Jan Jambon. Dat meldt De Standaard.</b>
      </p>
      <p>Pohlmann is al jarenlang de woordvoerder en een absolute vertrouweling van N-VA-voorzitter Bart De Wever. Als ‘huisideoloog' van de partij stond hij ook aan het hoofd van de communicatiedienst. Die functie verlaat hij nu voor een post bij de Vlaamse regering. Als kabinetschef cultuur krijgt hij een cruciale rol in het Vlaamse cultuurbeleid.</p>
      <p>Pohlmann (38) werkte in het verleden een tijdlang op het domein cultuur op de N-VA-studiedienst. Zelf schreef hij ook twee romans, ‘Altijd iets’ en ‘Een unie van het eigen’.  Hij is ook al enkele jaren columnist voor <i>De Morgen</i>. Ook in zijn columns heeft hij het regelmatig over cultuur. Pohlmann krijgt meteen een grote uitdaging voorgeschoteld, namelijk de gespannen situatie verhouding met de Vlaamse cultuursector ontmijnen. “Ik kijk die taak met hoop tegemoet”, zegt hij.</p>
      <p>Eind vorig jaar kwam hij onder vuur te liggen toen hij groen licht gaf voor de <u><a href="https://www.hln.be/nieuws/binnenland/n-va-haalt-degoutante-campagne-tegen-migratiepact-offline~aaa48f3d/">veelbesproken mediacampagne die N-VA opstartte rond het VN-migratiepact</a></u>. De partij zat op dat moment nog in de regering maar blies alle bruggen op met een campagne op sociale media die langs alle kanten kritiek kreeg. De partij haalde de banners snel weer offline, Pohlmann sprak van “een inschattingsfout”.</p>
      <p>Anne Laure Mouligneaux, oud-woordvoerder van Jan Jambon en huidig communicatiemedewerker van de partij, neemt voorlopig Pohlmanns taken als woordvoerder over.</p>
      <p>Lees ook: <u><a href="https://www.hln.be/de-krant/joachim-pohlman-de-man-die-groen-licht-gaf-voor-opvallende-n-va-campagne-dol-op-conflict-maar-nooit-op-fout-te-betrappen~ad2d089d/">Portret Joachim Pohlman: dol op conflict, maar nooit op fout te betrappen</a></u></p>
    </article>
  </body>
</html>