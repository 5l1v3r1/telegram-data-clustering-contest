<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/ninja-casino-falls-for-i-domstol-for-spelreklam/"/>
    <meta property="og:site_name" content="DN.SE"/>
    <meta property="article:published_time" content="2019-11-22T10:15:15+00:00"/>
    <meta property="og:title" content="Ninja Casino fälls i domstol för spelreklam"/>
    <meta property="og:description" content="Formuleringar som ”Blixtsnabba utbetalningar” och ”Här är klockrena vägen till guldet” strider mot lagen om måttfullhet i spelreklam och får inte användas"/>
  </head>
  <body>
    <article>
      <h1>Ninja Casino fälls i domstol för spelreklam</h1>
      <address><time datetime="2019-11-22T10:15:15+00:00">22 Nov 2019, 10:15</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Formuleringar som ”Blixtsnabba utbetalningar” och ”Här är klockrena vägen till guldet” strider mot lagen om måttfullhet i spelreklam och får inte användas i marknadsföring om spel.<br/>Det beslutar Patent- och marknadsdomstolen som nu för första gången prövat frågan och fäller Ninja Casino.</b>
      </p>
      <p>Konsumentombudsmannen (KO) stämde 2018 Elec Games i Patent- och marknadsdomstolen för marknadsföringen av spelsajten Ninja Casino, som KO ansåg stred mot kravet om måttfullhet i spelreklam. Förutom en pop up-annons som ansågs alltför påträngande stämdes även bolaget för användningen av uttryck som ”Spela nu!” och ”Vinsten på banken inom 5 min”.</p>
      <p>
        <a href="https://www.dn.se/nyheter/sverige/sa-lockar-den-okade-spelreklamen-christine-att-spela-mer/">Läs mer: Så lockar ökande spelreklam Christine att spela ännu mer</a>
      </p>
      <p>Sammanlagt ingick 20 påståenden i stämningsansökan, som nu domstolen bedömer samtliga strider mot kravet på måttfullhet. Också den så kallade pop up-annonsen bedöms strida mot kraven.</p>
      <p><b>”Domstolen har bedömt </b>att det finns ett samband mellan spelreklam och spelproblem och har tagit särskild hänsyn till hur marknadsföringen uppfattas av personer som har eller ligger i farozonen att utveckla spelproblem”, säger rättens ordförande rådmannen Alexander Ramsay i ett pressmeddelande.</p>
      <p>DN har varit i kontakt<b> </b>med ägarbolaget Global Gamings vd Tobias Fagerlund, som hänvisar till ett pressmeddelande där han kommenterar domen:</p>
      <p>”Patent- och marknadsdomstolen förtydligar i dag det oklara rättsläget gällande marknadsföring av spel. Att vi nu känner till hur domstolen ser på måttfullhetskravet är ett steg i rätt riktning. Samtidigt tycker jag det är tråkigt att vårt varumärke i princip får ta ensamt ansvar för marknadsföringsbudskap som på den tiden var allmänt använda i branschen.”</p>
      <p><b>Både KO och spelbranschen</b> har upplevt en otydlighet för vad begreppet måttfullhet innebär. Gunnar Wikström, processråd vid KO, är nöjd med domen som han anser ger ”klara besked” och sänder en tydlig signal till företagen.</p>
      <p>”Lagen är generellt hållen när det gäller kravet på måttfullhet vid marknadsföring av spel. Därför har det varit nödvändigt för oss att vända oss till domstolen för att få begreppet måttfullhet prövat; vad får man inte göra”, säger han i ett pressmeddelande.</p>
      <p>Domen i Patent- och marknadsdomstolen kan överklagas till Patent- och marknadsöverdomstolen. </p>
    </article>
  </body>
</html>