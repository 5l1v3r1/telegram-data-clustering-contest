<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2823456-zaborona-zibran-v-okupovanomu-krimu-stala-instrumentom-rasovoi-diskriminacii-ekspert.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T10:30:00+00:00"/>
    <meta property="og:title" content="Заборона зібрань в окупованому Криму стала інструментом расової дискримінації – експерт"/>
    <meta property="og:description" content="Заборона мирних зібрань стала інструментом расової дискримінації в окупованому Криму."/>
  </head>
  <body>
    <article>
      <h1>Заборона зібрань в окупованому Криму стала інструментом расової дискримінації – експерт</h1>
      <h2>Заборона мирних зібрань стала інструментом расової дискримінації в окупованому Криму.</h2>
      <address>
        <time datetime="2019-11-22T10:30:00+00:00">22 Nov 2019, 10:30</time>
      </address>
      <p>На цьому наголосив експерт "Кримськотатарського ресурсного центру" доктор юридичних наук Борис Бабін на полях Додаткової наради з людського виміру (SHDM) у штаб-квартирі ОБСЄ у Відні, повідомляє власний кореспондент Укрінформу.</p>
      <p>"<a href="https://www.ukrinform.ua/tag-zapret">Заборона</a> мирних зібрань стала інструментом расової дискримінації в окупованому Криму. Починаючи з 2014 року Росія не тільки незаконно застосовує на Кримському півострові власне законодавство та поліцейські стандарти, що обмежують зібрання, але й своїм жорстоким управлінням де-факто повністю порушує право на мирні зібрання як для опонентів режиму, так і для представників корінного народу — кримськотатарського", - заявив експерт під час заходу на тему "Заборона мирних зібрань як інструмент дискримінації в окупованому Криму".</p>
      <p>За його словами, жорстока заборона зібрань з боку російської окупаційної влади порушує не лише основні права жителів Криму, а і їхні культурні, духовні та релігійні свободи, включаючи право пам’ятати про геноцид проти кримських татар, вчинений радянською державою у 1944-1989 роках.</p>
      <p>Експерт нагадав, що з огляду на російську практику масових каральних акцій у Міжнародному суді розглядаються справи щодо порушення Російською Федерацією Міжнародної конвенції про боротьбу з фінансуванням тероризму та Міжнародної конвенції про ліквідацію всіх форм расової дискримінації.</p>
      <p>Бабін звернув увагу на важливу роль органів та місій ОБСЄ у встановленні фактів порушень прав людини в Криму. Він нагадав, що звіт оцінювальної місії ОБСЄ з прав людини в Криму від 2015 року є останнім документом, підготовленим представниками міжнародного органу, які були присутні в Криму, бачили на власні очі насильство та порушення прав людини в Криму, включаючи свободу мирних зібрань.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2822274-sudi-u-krimu-dvici-za-misac-porusili-pravo-virospovidanna-denisova.html">"Суди" у Криму двічі за місяць порушили право віросповідання — Денісова</a>
      </blockquote>
      <p>"Ми закликаємо органи та представників ОБСЄ, включаючи структури БДІПЛ ОБСЄ та СММ ОБСЄ в Україні, приділяти максимум уваги ситуації з правами людини у Криму, включаючи свободу мирних зібрань, особливо в рамках поточної справи про порушення Росією Міжнародної конвенції про ліквідацію всіх форм расової дискримінації, що розглядається в Міжнародному суді", - заявив експерт.</p>
    </article>
  </body>
</html>