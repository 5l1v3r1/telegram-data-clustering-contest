<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474178-zobacz-jak-wygladal-przebieg-glosowania-na-czlonkow-krs"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T10:35:51+00:00"/>
    <meta property="og:title" content="ZOBACZ, jak wyglądał przebieg głosowania ws. członków Krajowej Rady Sądownictwa. Sejm publikuje stenogram z burzliwych obrad"/>
    <meta property="og:description" content="Wynika z niego, że marszałek Witek przed głosowaniem przedstawiła instrukcję. Wskazała, że głosowanie odbędzie się za pomocą urządzenia do liczenia głosów."/>
  </head>
  <body>
    <article>
      <h1>ZOBACZ, jak wyglądał przebieg głosowania ws. członków Krajowej Rady Sądownictwa. Sejm publikuje stenogram z burzliwych obrad</h1>
      <address><time datetime="2019-11-22T10:35:51+00:00">22 Nov 2019, 10:35</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Sejm opublikował stenogram m.in. z nocnego głosowania nad kandydaturami na członków KRS; jak wynika z dokumentu, podczas obrad posłowie zgłaszali problemy z systemem do głosowania.</b>
      </p>
      <p>CZYTAJ TAKŻE: <a href="https://wpolityce.pl/polityka/474130-lewica-i-ko-atakuja-rzecznik-pis-tlumaczy-decyzje-marszalek">Gorąco na Wiejskiej! Lewica i KO atakują. Rzecznik PiS: „Wezwania do powtórnego głosowania padały ze wszystkich stron sali”</a></p>
      <p>
        <a href="https://wpolityce.pl/polityka/474128-burza-wokol-glosowania-opozycja-oskarza-marszalek-witek">Burza wokół głosowania w Sejmie! Opozycja oskarża marszałek Witek i cytuje nagranie: „Trzeba anulować, bo my przegramy…”</a>
      </p>
      <p>W czwartek w wieczornym bloku głosowań Sejm wybierał czterech posłów do Krajowej Rady Sądownictwa. Klub PiS zgłosił kandydatury: Marka Asta, Bartosza Kownackiego, Arkadiusza Mularczyka i Kazimierza Smolińskiego. Klub KO - Kamilę Gasiuk-Pihowicz, a klub Lewicy - Joannę Senyszyn. W rezultacie powtórzonego głosowania Sejm wybrał do KRS posłów PiS.</p>
      <p>Na stronie internetowej Sejmu pojawił się stenogram z burzliwych obrad Sejmu, w tym głosowania dot. KRS. Wynika z niego, że marszałek Witek przed głosowaniem przedstawiła instrukcję. Wskazała, że głosowanie odbędzie się za pomocą urządzenia do liczenia głosów. Dodała, że należy wykorzystać „funkcję tego urządzenia umożliwiającą dokonanie wyboru z listy”.</p>
      <blockquote>Czy wszyscy posłowie są już gotowi do przeprowadzenia głosowania? Proszę sprawdzić, czy wszystkie karty działają, czy światełka się nie świecą</blockquote>
      <p>— pytała Witek posłów.</p>
      <blockquote>Wszystko działa? Przechodzimy wobec tego do głosowania (…). Proszę obecnie panie i panów posłów o podejmowanie decyzji w sprawie wyboru posłów członków Krajowej Rady Sądownictwa</blockquote>
      <p>— oświadczyła chwilę później marszałek.</p>
      <p>W stenogramie pojawia się „głos z sali” mówiący: „Nie działa”.</p>
      <blockquote>Proszę państwa, u kogo nie działa czytnik?</blockquote>
      <p>— pytała marszałek Witek.</p>
      <blockquote>Czy u kogoś z państwa jeszcze nie działa karta? Działa. Proszę państwa, nie może być tak, że u jednych działa, a u innych nie działa. Działa?</blockquote>
      <p>— dopytywała Witek.</p>
      <p>W stenogramie czytamy, że z sali pojawiają się głosy: „Działa, działa”.</p>
      <blockquote>Proszę państwa, ja widzę, że nowi posłowie mają problemy z głosowaniem w czytniku, chociaż nie tylko nowi… Nie ma problemów?</blockquote>
      <p>— pyta dalej marszałek Witek. Na to odzywa się szef klubu KO Borys Budka:</p>
      <blockquote>Nie, my nie mamy.<br/><br/>Jest problem?</blockquote>
      <p>— dopytuje Witek. Z sali pojawiają się głosy, że „jest problem” i „nie działa”.</p>
      <blockquote>Kto ma problem?</blockquote>
      <p>— pyta marszałek.</p>
      <blockquote>Możemy jeszcze raz?</blockquote>
      <p>— mówił głos z sali.</p>
      <blockquote>Nie ma nowych maszynek</blockquote>
      <p>— kolejny głos z sali. Jak czytamy w stenogramie kolejny głos z sali mówi: „Prezes ma”.</p>
      <blockquote>Dobrze. Proszę państwa, w takim razie, jeżeli nie działają, mogę anulować to głosowanie, powtórzyć</blockquote>
      <p>— oświadcza Witek. Na co z sali ktoś mówi: „Tak, anulować”. Inny głos stwierdza: „Nie”.</p>
      <p>Następnie pojawia się głos z sali. Jeden z posłów zwraca się do Witek, że nie może być tak, że jednym działa, a drugim nie działa.</p>
      <blockquote>Pytam właśnie, czy jednym działa, a drugim nie działa</blockquote>
      <p>— odpowiada marszałek.</p>
      <p>Kolejny głos z sali stwierdza:</p>
      <blockquote>Pani marszałek, trzeba anulować, bo my przegramy. Za dużo osób po prostu jest. Naprawdę.<br/><br/>Proszę państwa, jest prośba posłów Platformy Obywatelskiej… I tu, że państwo, że nie działa i że państwo…</blockquote>
      <p>— mówiła Witek.</p>
      <p>Ze stenogramu wynika, że sali padają głosy: „Działa. Działa” oraz „Wszystkim działa”.</p>
      <blockquote>Pani poseł przed chwileczką od państwa była z taką samą prośbą</blockquote>
      <p>— mówiła Witek.</p>
      <blockquote>Ale już działa</blockquote>
      <p>— mówi głos z sali.</p>
      <p>W tym momencie część posłów skanduje: „Wyniki, wyniki, wyniki”. Z kolei marszałek Witek informuje, że decyzję o tym, czy dokonać reasumpcji głosowania, można podjąć gdy wniosek złoży 30 posłów. Dodaje, że za chwilę w sprawie głosowania zarządzi przerwę i Konwent Seniorów.</p>
      <blockquote>Więc czekam na wniosek 30 posłów chcących dokonać reasumpcji głosowania</blockquote>
      <p>— mówi.</p>
      <p>Część posłów - jak czytamy w stenogramie - uderza w pulpity i skanduje: „Wyniki! Wyniki! Wyniki!”.</p>
      <blockquote>Proszę państwa, zgodnie z decyzją marszałka anuluję to głosowanie na prośbę posłów, na prośbę posłów opozycji</blockquote>
      <p>— oświadcza marszałek Witek co skutkuje okrzykami z sali: „Skandal!” oraz „Hańba!”, „Dyktatura!”.</p>
      <p>Następnie zostało przeprowadzone powtórne głosowanie, w którym wybrano czterech posłów PiS do KRS. Powtórzenie głosowania wywołało oburzenie posłów opozycji, którzy krzyczeli: Fałszerze, Skandal oraz Hańba.</p>
      <blockquote>Ponieważ był wniosek o reasumpcję tamtego głosowania ogłoszę krótką przerwę i zwołam konwent seniorów</blockquote>
      <p>— mówiła Witek po ogłoszeniu wyników.</p>
      <p>Jak dodała, że na pytanie na jakiej podstawie anulowała głosowanie powiedziała, że na takiej samej jak poprzednie, gdy poseł Borys Budka stwierdził, że nie działa mu karta do głosowania.</p>
      <p>wkt/PAP</p>
    </article>
  </body>
</html>