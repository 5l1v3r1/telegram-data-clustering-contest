<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/22/leggi-notizia/argomenti/attualita/articolo/festa-dellalbero-a-bra-venti-nuovi-essenze-piantate-nelle-scuole-cittadine-foto.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-22T10:00:00+00:00"/>
    <meta property="og:title" content="Festa dell’Albero a Bra: venti nuovi essenze piantate nelle scuole cittadine (FOTO)"/>
    <meta property="og:description" content="A Madonna Fiori un abete ha sostituito lo storico ex albero di Natale che fu necessario abbattere in quanto malato e a rischio di caduta"/>
  </head>
  <body>
    <article>
      <h1>Festa dell’Albero a Bra: venti nuovi essenze piantate nelle scuole cittadine (FOTO)</h1>
      <h2>A Madonna Fiori un abete ha sostituito lo storico ex albero di Natale che fu necessario abbattere in quanto malato e a rischio di caduta</h2>
      <address><time datetime="2019-11-22T10:00:00+00:00">22 Nov 2019, 10:00</time> by <a rel="author">comunicato stampa</a></address>
      <p>Ciliegi, aceri, ulivi, tigli, pruni, albicocchi, carpini e gelsomini, oltre a un abete in sostituzione dello storico albero di <b>Natale di Madonna Fiori,</b> che fu necessario abbattere in quanto malato e a rischio di caduta.</p>
      <p>Sono solo alcune delle essenze piantate ieri, giovedì 21 novembre 2019, nei cortili e negli spazi verdi di 20 scuole cittadine a <b>Bra</b>, in occasione della Giornata nazionale degli alberi, istituita nel 2013 dal Ministero per l’Ambiente.</p>
      <p>Raccogliendo l’invito di Legambiente, che per la Festa dell’Albero sollecitava a portare "verde e bellezza nelle città", il <b>Comune di Bra </b>ha promosso un’azione “green” di cui i bambini stessi sono stati diretti protagonisti, mettendo a dimora e adottando alcune piantine che vedranno crescere quotidianamente, imparando in prima persona il valore della cura dell’ambiente che ci circonda.</p>
      <p>All’iniziativa hanno preso parte, con una piccola cerimonia per ogni scuola, il sindaco del Comune di Bra, assessori, consiglieri comunali e rappresentanti delle associazioni ambientaliste cittadine. Gli alberi piantati sono stati forniti a titolo gratuito da alcuni operatori cittadini del settore florovivaistico: Jardecò, Vivai del Bandito, Vivai Barberis, Gorna.</p>
      <p>Hanno ricordato il sindaco <b>Gianni Fogliato</b> e l’assessore all’ambiente Massimo Borrelli: “La piantumazione di oggi rappresenta un primo passo nell’ambito dell’adesione di Bra alla campagna nazionale "Un Albero in più’" promossa dallo scienziato <b>Stefano Mancuso</b> a nome delle Comunità ‘Laudato sì’, dal presidente di "Slow Food" <b>Carlo Petrini</b> e dal vescovo di Rieti <b>Domenico Pompili</b> . Si tratta dell’avvio di un più ampio progetto ambientale che proseguirà anche con il coinvolgimento dei privati e che vedrà la piantumazione di altri alberi sul territorio comunale". </p>
      <slideshow>
        <figure>
          <img src="http://www.targatocn.it/fileadmin/archivio/targatocn/Bra_alberi_3.jpg"/>
        </figure>
        <figure>
          <img src="http://www.targatocn.it/fileadmin/archivio/targatocn/Bra_alberi_1.jpg"/>
        </figure>
        <figure>
          <img src="http://www.targatocn.it/fileadmin/archivio/targatocn/Bra_alberi_2.jpg"/>
        </figure>
        <figure>
          <img src="http://www.targatocn.it/fileadmin/archivio/targatocn/bra_alberi_4._jpg.jpg"/>
        </figure>
      </slideshow>
    </article>
  </body>
</html>