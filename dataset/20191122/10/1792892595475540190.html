<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/collaboration/49281/slack-cijfers-van-teams-geven-vertekend-beeld-van-werkelijkheid/"/>
    <meta property="og:site_name" content="Techzine"/>
    <meta property="article:published_time" content="2019-11-22T10:13:07+00:00"/>
    <meta property="og:title" content="Slack: ‘Cijfers van Teams geven vertekend beeld van werkelijkheid’"/>
    <meta property="og:description" content="Slack heeft gereageerd op de bewering van het rivaliserende Microsoft Teams dat dagelijks 20 miljoen mensen gebruik maken van zijn samenwerkingssoftware. Volgens Slack zegt dat niets over het gebruik van de software en moeten de cijfers in hun context worden begrepen. Slack-gebruikers zouden veel meer bezig zijn met de service, dan Teams-gebruikers met die van […]"/>
  </head>
  <body>
    <article>
      <h1>Slack: ‘Cijfers van Teams geven vertekend beeld van werkelijkheid’</h1>
      <address><time datetime="2019-11-22T10:13:07+00:00">22 Nov 2019, 10:13</time> by <a rel="author">Zamire Willems</a></address>
      <p>
        <b>Slack heeft gereageerd op de bewering van het rivaliserende Microsoft Teams dat dagelijks 20 miljoen mensen gebruik maken van zijn samenwerkingssoftware. Volgens Slack zegt dat niets over het gebruik van de software en moeten de cijfers in hun context worden begrepen.</b>
      </p>
      <p>Slack-gebruikers zouden veel meer bezig zijn met de service, dan Teams-gebruikers met die van Microsoft. Slack wijst daarbij ook op cijfers van thurrott.com, die een ander beeld geven van de werkelijkheid, aldus <a href="https://www.windowscentral.com/slack-claps-back-microsoft-teams-about-active-users">Windows Central</a>.</p>
      <p><a href="https://www.techzine.be/nieuws/collaboration/49146/microsoft-teams-kent-snelle-groei-en-laat-slack-achter-zich/">Micorsoft Teams</a> bracht eerder deze week naar buiten dat het bedrijf dagelijks 20 miljoen actieve gebruikers kent. Een stijging van bijna 50 procent vergeleken met de 13 miljoen dagelijkse gebruikers die Microsoft afgelopen juli rapporteerde.</p>
      <h3>Betrokkenheid</h3>
      <p><a href="https://www.thurrott.com/cloud/222378/slack-claims-higher-engagement-than-microsoft-teams#">Thurrott</a> zegt dat afgelopen maand in Microsoft Teams door 20 miljoen actieve dagelijkse gebruikers ruim 27 miljoen spraak- of videovergaderingen en 220 miljoen open, bewerkings- of downloadacties voor bestanden in Teams zijn opgeslagen. Dat zou alleen gelijk staan aan iets meer dan 1 maandelijks spraak- / videogesprek en ongeveer 11 maandelijkse bestandsacties per dagelijkse actieve gebruiker.</p>
      <p>“Zoals we eerder hebben gezegd, kun je een werkplek niet transformeren als mensen je product niet echt gebruiken. Slack blijft ongeëvenaarde betrokkenheid zien op ons platform met meer dan 5 miljard wekelijkse acties, inclusief meer dan 1 miljard mobiele acties. Onder onze betaalde klanten besteden gebruikers meer dan 9 uur per werkdag verbonden aan onze service, inclusief ongeveer 90 minuten per werkdag actief gebruik van Slack”, aldus een woordvoerder van Slack.</p>
      <h3>Slack kijkt naar actieve gebruikers</h3>
      <p>Uit de nadruk die Slack legt op wekelijkse acties en gebruikssnelheid mag je constateren dat de maker van de gelijknamige samenwerkingssoftware zich concentreert op mensen die een service actief gebruiken. Het bedrijf richt zich niet op het totale aantal gebruikers.</p>
      <p>“We houden van de mensen die apps en integraties bouwen op het Slack-platform, omdat ze helpen die betrokkenheid te stimuleren. Onze ontwikkelaarsgemeenschap is met ons meegegroeid om een bloeiend ecosysteem te creëren dat deze betrokkenheid voedt”, aldus Brian Elliott, vice-president van Slack, in een eerdere verklaring afgelopen oktober.</p>
      <h3>Vergelijken niet eenvoudig</h3>
      <p>Slack en Microsoft Teams tegen elkaar meten zonder volledige gegevens te vergelijken, is ingewikkeld. Vooralsnog lijkt het erop dat de categorieën waarop Microsoft en Slack zich richten, waarschijnlijk niet op één lijn zullen komen. Elk bedrijf wil zich namelijk richten op gebieden die zij leiden.</p>
    </article>
  </body>
</html>