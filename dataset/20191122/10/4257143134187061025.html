<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/megfizettetnek-a-panoramat-az-egyik-balatoni-varosban"/>
    <meta property="og:site_name" content="infostart"/>
    <meta property="article:published_time" content="2019-11-22T10:39:23+00:00"/>
    <meta property="og:title" content="Megfizettetnék a balatoni panorámát Siófokon az ingatlantulajdonosokkal"/>
    <meta property="og:description" content="Panorámaadót vetnének ki Siófokon a vízparti sávban található ingatlanokra, 30 százalékkal emelnék meg azok építményadóját, akiknek az ingatlana közvetlenül a Balaton-parton van - értesült a Pesti Srácok."/>
  </head>
  <body>
    <article>
      <h1>Megfizettetnék a balatoni panorámát Siófokon az ingatlantulajdonosokkal</h1>
      <address><time datetime="2019-11-22T10:39:23+00:00">22 Nov 2019, 10:39</time> by <a rel="author">Infostart</a></address>
      <h3>Panorámaadót vetnének ki Siófokon a vízparti sávban található ingatlanokra, 30 százalékkal emelnék meg azok építményadóját, akiknek az ingatlana közvetlenül a Balaton-parton van - értesült a Pesti Srácok.</h3>
      <p>Az előterjesztés szerint 30 százalékkal emelnék meg azoknak az építményadóját, akiknek az ingatlana közvetlenül a tóparton van. Az új adó elsősorban apartman- és nyaralótulajdonosokat, illetve vállalkozókat terhelne – írja a portál, amely úgy tudja, hogy az adóemelés a következő, november 28-i képviselő-testületi ülés napirendi pontjai között is szerepel.</p>
      <p>Gencsi Attila fideszes önkormányzati politikus szerint csak a Pénzügyi és Tulajdonosi Bizottság keddi ülésén értesültek a tervezetről, amiről már a következő testületi ülésen dönteniük kellene a képviselőknek, úgy hogy semmilyen előzetes tájékoztatás nem történt, nem egyeztettek adóemelésről – mondta a <a href="https://pestisracok.hu/johet-a-panoramaado-siofokon/">PestiSrácok.hu</a>-nak a fideszes képviselő, aki azt kéri a polgármestertől, hogy vegyék le a napirendről az előterjesztést.</p>
      <p>Összehasonlításként a cikk szerzője megnézte a hasonló adottságokkal rendelkező északi parti főváros, Balatonfüred hatályos adórendeletét. Kiderül, hogy Füreden 2014 óta nem emelték az építményadót. A legdrágább övezetben sem éri el az adó mértéke az 1300 forintos négyzetméterárat sem, amiből nagyon sok kedvezményt is adnak. Siófokon ezzel szemben még a lakóingatlanok után is közel 800 forint építményadót kell fizetni négyzetméterenként.</p>
      <p>
        <i>Nyitókép: MTI/Nagy Lajos</i>
      </p>
    </article>
  </body>
</html>