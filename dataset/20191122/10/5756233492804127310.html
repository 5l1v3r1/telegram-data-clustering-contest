<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622717/%D8%AF%DB%8C%D8%AF%D8%A7%D8%B1-%D9%81%D8%B1%D9%85%D8%A7%D9%86%D8%AF%D9%87-%D8%A7%D8%B1%D8%AA%D8%B4-%D9%BE%D8%A7%DA%A9%D8%B3%D8%AA%D8%A7%D9%86-%D8%A8%D8%A7-%D8%B9%D9%85%D8%B1%D8%A7%D9%86-%D8%AE%D8%A7%D9%86-%D8%A8%D8%B9%D8%AF-%D8%A7%D8%B2-%D8%B3%D9%81%D8%B1-%D8%A8%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T10:12:00+00:00"/>
    <meta property="og:title" content="دیدار فرمانده ارتش پاکستان با عمران خان بعد از سفر به ایران"/>
    <meta property="og:description" content="ژنرال « قمر جاوید باجوا » فرمانده ارتش پاکستان طی دیدار با «عمران خان» نخست وزیر این کشور، وی را در جریان جزئیات دومین سفر رسمی اخیر خود به جمهوری اسلامی ایران قرار داد."/>
  </head>
  <body>
    <article>
      <h1>دیدار فرمانده ارتش پاکستان با عمران خان بعد از سفر به ایران</h1>
      <address>
        <time datetime="2019-11-22T10:12:00+00:00">22 Nov 2019, 10:12</time>
      </address>
      <p>
        <i>ژنرال « قمر جاوید باجوا » فرمانده ارتش پاکستان طی دیدار با «عمران خان» نخست وزیر این کشور، وی را در جریان جزئیات دومین سفر رسمی اخیر خود به جمهوری اسلامی ایران قرار داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رسانه های پاکستان روز جمعه گزارش دادند: این دومین دیدار ژنرال باجوا و عمران خان ظرف یک هفته اخیر است که قبل و بعد از سفر فرمانده ارتش به ایران انجام می شود.</p>
      <p>براساس این گزارش، فرمانده ارتش پاکستان طی گفت وگو با عمران خان، وی را از جزئیات سفر رسمی اخیر خود به تهران و دیدار با مقام های عالی رتبه کشوری و لشکری ایران آگاه کرد.</p>
      <figure>
        <img src="https://aftabnews.ir/files/fa/news/1398/9/1/362006_724.jpg"/>
      </figure>
      <p>منابع خبری پاکستان افزودند: دیدار عمران خان با ژنرال باجوا روز گذشته (پنجشنبه) انجام شد که طی آن دوطرف در خصوص تحولات منطقه ای، مسائل امنیتی و رایزنی های فرمانده ارتش پاکستان با مقام های ایرانی گفت وگو کردند.</p>
      <p>ژنرال قمر جاوید باجوا فرمانده ارتش پاکستان که در رأس یک هیات عالی‌ رتبه نظامی سه شنبه گذشته به ایران سفر کرده بود با حجت الاسلام و المسلمین «حسن روحانی» رییس جمهوری، «محمد جواد ظریف» وزیر امور خارجه، «علی شمخانی» دبیر شورای عالی امنیت ملی، سردار سرلشکر «محمد باقری» رئیس ستاد کل نیروهای مسلح، سردار «حسین سلامی» فرمانده سپاه و سرلشکر «عبدالرحیم موسوی» فرمانده ارتش دیدار و گفت وگو کرد.</p>
      <p>این دومین سفر رسمی ژنرال باجوا به ایران محسوب می شود.</p>
      <p>وی اواسط آبان ماه سال ۱۳۹۶ نیز در راس یک هیات بلندپایه نظامی و امنیتی به تهران سفر کرد و علاوه بر دیدار با سران نیروهای مسلح جمهوری اسلامی ایران، با روحانی و ظریف نیز دیدار کرده بود.</p>
    </article>
  </body>
</html>