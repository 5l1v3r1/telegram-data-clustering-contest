<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/22/sled-vota-gerb-s-5-pred-bsp-slavi-veche-e-chetvyrti.430450"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T10:02:00+00:00"/>
    <meta property="og:title" content="След вота: ГЕРБ с 5% пред БСП, Слави вече е четвърти"/>
    <meta property="og:description" content="&quot;Тренд&quot; за нагласите след местния вот | Dnes.bg"/>
  </head>
  <body>
    <article>
      <h1>След вота: ГЕРБ с 5% пред БСП, Слави вече е четвърти</h1>
      <h2>"Тренд" за нагласите след местния вот</h2>
      <address><time datetime="2019-11-22T10:02:00+00:00">22 Nov 2019, 10:02</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Всеки втори българин не смята, че има нужда от предсрочни парламентарни избори, сочи ново проучване на изследователски център "Тренд" по поръчка на "24 часа".</p>
      <p>Наситените политически месеци на са довели до някаква коренна промяна в оценката за работата на основните институции.</p>
      <p>24% от анкетираните оценяват положително работата на парламента срещу 63%, които дават отрицателна оценка. Правителството задържа малко по-високи нива, като една трета (33%) остават с положителна оценка, докато малко над половината (53%) - с отрицателна.</p>
      <p>Президентската институция остава лидер - 52% дават положителна оценка за нейната работа, а 30% отрицателна.</p>
      <p>"Тренд" следи всеки месец индикатори за очакванията на хората относно стабилността на кабинета още от началото на този мандат. През ноември отчитаме видимо по-сериозен дял - 60% смятат, че правителството ще изкара пълен мандат, а само 16% смятат, че мандатът ще свърши предсрочно.</p>
      <p>52% от интервюираните пък са на мнение, че не са необходими предсрочни парламентарни избори. Динамиката в данните през ноември в сравнение с предишните месеци се дължи на резултатите от изминалите местни избори и утвърждаването на лидерската позиция от страна на ГЕРБ.</p>
      <p>ГЕРБ продължава да държи лидерството с 23,8%, увеличавайки дистанцията с основния си опонент - БСП (18,4%). ДПС запазва третата позиция с 6,9%.</p>
      <p>Новият политически проект на Слави Трифонов "Няма такава държава" се нарежда на четвърто място с 5,1%. ВМРО и "Демократична България" също биха прескочили парламентарната бариера, тъй като събират подкрепа съответно 3,4% и 3,1% сред всички интервюирани, което при преизчисление само сред гласуващите би било над 4%.</p>
    </article>
  </body>
</html>