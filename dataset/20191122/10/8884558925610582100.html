<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/svetlana-makarovic-denarja-ne-da-za-lazno-humanita"/>
    <meta property="og:site_name" content="Primorske novice"/>
    <meta property="article:published_time" content="2019-11-22T10:28:39+00:00"/>
    <meta property="og:title" content="Svetlana Makarovič denarja ne da za “lažno humanitarnost”"/>
    <meta property="og:description" content="Včerajšnji vtis, da so spori okrog knjige Luciferka že zelo blizu razpleta, je danes zjutraj presekalo pismo, ki ga je na medije naslovila Svetlana Makarovič."/>
  </head>
  <body>
    <article>
      <h1>Svetlana Makarovič denarja ne da za “lažno humanitarnost”</h1>
      <address><time datetime="2019-11-22T10:28:39+00:00">22 Nov 2019, 10:28</time> by <a rel="author">Andraž Gombač, Sta</a></address>
      <p>
        <b>Včerajšnji vtis, da so spori okrog knjige Luciferka že zelo blizu razpleta, je danes zjutraj presekalo pismo, ki ga je na medije naslovila Svetlana Makarovič.</b>
      </p>
      <figure>
        <img src="https://static.primorske.si/foto/highres/gnweb/720828_svetlana-odziv.jpg"/>
        <figcaption>Svetlana Makarovič Foto: Andraž Gombač</figcaption>
      </figure>
      <p><b>LJUBLJANA</b> &gt; Nesojena soavtorja knjige <b>Svetlana Slapšak</b> in <b>Erik Valenčič </b>sta <a href="https://www.primorske.si/kultura/svetlana-slapsak-in-erik-valencic-sta-sprejela-pon">sprejela ponudbo</a><b>Svetlane Makarovič</b>, da jima, prizadeta zaradi njunih izjav, odstopi svoj honorar v celoti. Kakor sta nam sporočila v včeraj, denar namenjata organizaciji Upornik z razlogom (Boris Krabonja) in Zvezi prijateljev mladine Ljubljana Moste-Polje (Anita Ogulin) za pomoč revnim otrokom.</p>
      <p>“Za mene je stvar zaključena. Začenjam pisati novo knjigo,” je odziv Svetlane Makarovičvčeraj povzela Slovenska tiskovna agencija. Danes pa smo na uredništvo prejeli pismo, ki ga pesnica začenja z ugotovitvijo, da je prisiljena spregovoriti o resničnih dejstvih, ki jih je “doslej iz obzirnosti zamolčala”.</p>
      <h3>“Vneme je bilo hitro konec”</h3>
      <p>Nad biografijo so bili spočetka vsi sodelavci navdušeni, razen nje. Ko naj bi sproščenemu druženju sledila zresnitev in delo, “je bilo vneme Slapšakove in Valenčiča kar hitro konec”, piše in pojasnjuje, da je zato uvoda v svoje otroštvo in odraščanje napisala kar sama. “Gospa Slapšak se je zavezala, da bo napisala študijo o moji poeziji. Jo je napisala? Ne duha ne sluha o njej. Zavezala se je, da bo uredila mojo bibliografijo. Jo je? Ni. Po dolgem času je poslala krajši tekst, kjer je opisovala svoje potovanje po Grčiji in nekaj o antični kulturi, kar pa ni bilo povezano z vsebino knjige. Od Valenčiča dolge mesece nobenega resnega teksta.” Edini, ki je svoje delo jemal resno in odgovorno in delal brez zavlačevanja, je bil <b>Matej Šurc</b>, poudarja.</p>
      <figure>
        <img src="https://static.primorske.si/foto/lowres/gnweb/720828_267-erik-svatlana.jpg"/>
        <figcaption>Erik Valenčič in Svetlana Slapšak sta nameravala denar, ki bi jima ga odstopila Svetlana Makarovič, nameniti organizaciji Upornik z razlogom in Zvezi prijateljev mladine Ljubljana Moste-Polje.</figcaption>
      </figure>
      <p>Moti jo pritoževanje nesojenih soavtorjev, da sta bila po krivici odrinjena iz ekipe: “Da sta imela menda neke stroške? In celo, da sem jaz tista, ki mi gre samo za denar. Zato sem se odločila, da se v celoti odrečem svojemu honorarju v njuno korist, tem bolj, ker je vprašljivo, če jima je Beletrina plačala dogovorjeno odškodnino za njun ‘zapravljeni čas’ (?). Seveda sta se znašla v dilemi, kako obdržati lep obraz pred javnostjo. Pa sta pogruntala, da naj jaz svoj honorar v njunem imenu nakažem v humanitarne namene, potem bi pač izgledalo, kakor da sta ona donatorja. In to z mojim denarjem.”</p>
      <h3>“Lažno humanitarnost zganjajta s svojim denarjem!”</h3>
      <p>Svetlana Makarovič v pismu pojasnjuje, da že dolga leta pomaga otrokom, drugim ljudem in živalim v stiski, več prejemnikov njenega denarja tudi našteje. Svetlani Slapšak in Eriku Valenčiču pa sporoča: “Mogoče se vendarle malo zamislita, a če celo špekulirata, da vama pripada pravica do mojega honorarja, če celo trdita, da hočem s to donacijo poravnati nekakšno krivico, ker sem vaju izločila iz ekipe, vaju obveščam, da vama je tu krepko spodletelo in bom svoj pošteno zasluženi honorar ter pripadajoče tantieme od prodanih izvodov knjige Luciferka z največjim veseljem obdržala zase in za svoje muce. Vidva pa zganjajta svojo lažno humanitarnost s svojim denarjem - od mojega pa odslej roke stran!”</p>
      <h3>Valenčič: “Pa naj se konča, kot se je začelo - klavrno in bedno”</h3>
      <p>Na današnjo izjavo Svetlane Makarovič sta se odzvala tako Valenčič kot Slapšakova. Prvi je v izjavi za Slovensko tiskovno agencijo zapisal: “Svetlana Makarovič me en dan razglaša za vrhunskega novinarja, drugi dan za lenobo in zabušanta, en dan mi želi dati svoj honorar, potem pa, ko želim ta honorar v dogovoru s Svetlano Slapšak nameniti v humanitarne namene, znori in naju oba obtožuje zlorabe humanitarnosti. Iskreno, jaz tej Makarovičevi ne morem več logično slediti in verjamem, da je tudi slovenska javnost že precej sita vsega skupaj.”</p>
      <p>Kot je še zapisal, sta s Svetlano Slapšak v četrtek “poskušala dostojno končati afero Luciferka z nakazilom honorarja (kateremu se je Makarovičeva javno odrekla v prid naju dveh) v človekoljubne namene, s čimer bi lahko vsi skupaj pokazali, da smo sposobni preseči osebne zamere in storiti nekaj dobrega za nekoga drugega”. “Žal ni šlo, pa naj se konča, kot se je začelo - klavrno in bedno,” je dodal in se odzval tudi na izjave Svetlane Makarovič o njegovi neresnosti pri delu. Samo v zadnjih štirih letih je ob vseh drugih obveznosti ustvaril štiri dokumentarne filme in napisal dva romana. Poslal nam je še sporočilo, v katerem poudarja, da kot samozaposleni na področju kulture, ki živi od izvajanja oziroma sodelovanja pri dolgoročnih projektih, ne more pristati na vztrajno javno ponavljanje, da je pri delu izkazoval neresnost, saj to “meče temno in zelo krivično senco name, kar lahko ogrozi moje delo na dolgi rok”. Pri nas se mnogi v medijskem, kulturnem in širšem družbenem prostoru na dnevni ravni počutijo izkoriščane in ponižane, ugotavlja: “S tem zapisom sporočam, da nikoli ne smemo pristati na te stvari in da se moramo vedno postaviti za svoje dostojanstvo, ne glede na to, kdo je ta, ki nas izkorišča oziroma ponižuje.”</p>
      <h3>Svetlana Slapšak: “Naj se ta patetični izbruh prekine”</h3>
      <p>Svetlana Slapšak se, kot je zapisala, pridružuje Valenčičevi izjavi. “Skupaj sva poskušala rešiti ugled in dostojanstvo Svetlane Makarovič in končati sramoto, v katero se pogreza, pa nama ni uspelo. Bes nad idejo o vsestransko rešilni dobrodelni akciji, pljuvanje in laži, ki si jih je dovolila, zahtevajo osnovni higienski ukrep - da se ta žalostni in patetični izbruh prekine. Vsaj razumni mediji se bodo odzvali,” je zapisala.</p>
      <p>“Osebno mi je mučno, ne samo ko velika pesnica bruha laži in prostaštvo, ampak tudi ko prepove 'pridnemu' Mateju Šurcu razpolaganje s svojim honorarjem ... Zato nima smisla demantirati laži o posojilih, o mojih obvezah, o mojem zabušavanju, licentia poetica, pač! ” je sklenila.</p>
      <p>Založba Beletrina pa je v svojem odzivu še enkrat poudarila, da sta Svetlana Slapšak in Valenčič predano delala na knjigi Luciferka vse do trenutka, ko je s strani Svetlane Makarovič prišla nikoli pojasnjena zahteva o njuni izključitvi iz projekta.</p>
    </article>
  </body>
</html>