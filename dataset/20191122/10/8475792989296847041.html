<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/stockholm/for-ninja-casino"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T10:07:00+00:00"/>
    <meta property="og:title" content="Spelbolaget Ninja Casino fälls – reklamen för aggressiv"/>
    <meta property="og:description" content="Det blir ett förbud för spelbolaget Ninja Casino att marknadsföra sina speltjänster genom pop-up annonser som täcker datorns hela bildskärm, och 20 olika påståenden. Bland några av uttrycken som inte får användas är snabba cash, blixtsnabbt och inom 5 minuter."/>
  </head>
  <body>
    <article>
      <h1>Spelbolaget Ninja Casino fälls – reklamen för aggressiv</h1>
      <address><time datetime="2019-11-22T10:07:00+00:00">22 Nov 2019, 10:07</time> by <a rel="author">Ann Sehlin</a></address>
      <p>
        <b>Det blir ett förbud för spelbolaget Ninja Casino att marknadsföra sina speltjänster genom pop-up annonser som täcker datorns hela bildskärm, och 20 olika påståenden. Bland några av uttrycken som inte får användas är snabba cash, blixtsnabbt och inom 5 minuter.</b>
      </p>
      <p>Enligt Patent- och marknadsdomstolens dom strider Ninja Casinos marknadsföring mot kravet på måttfullhet som gäller vid marknadsföring av spel.</p>
      <p>Enligt domen får bolaget inte använda sig av påståenden som antyder att spelaren kan påverka utgången, påståenden som uppmanar till att spela omedelbart och påståenden som ger intryck av att man snabbt kan vinna stora belopp. Bolaget får inte heller använda sig av annonser som visas över hela datorns bildskärm.</p>
      <p>Domstolen har i samtliga fall kommit fram till att påståendena strider mot de riktlinjer och rekommendationer som ligger till grund för spellagens krav på måttfullhet och att kravet på måttfullhet därmed inte är uppfyllt, skriver Stockholms tingsrätt i ett pressmededelande.</p>
      <h3>Stämdes för aggressiv marknadsföring</h3>
      <p>Det var i slutet av förra året som spelföretaget Ninja Casino stämdes för en alltför aggressiv marknadsföring i Stockholms kollektivtrafik. </p>
      <p>”Vinsten på kontot innan nästa station” var en av bolagets slogans som skapade starka reaktioner hos resenärerna.</p>
      <p>Konsumentombudsmannen ansåg att reklamen bröt mot lagen och måttfullhet och stämde Elec Games, dotterbolaget för spelföretaget Ninja Casino.</p>
      <h3>Förlorade spellicens</h3>
      <p>Tidigare i somras förlorade Ninja Casino sin spellicens efter att Spelinspektionen bland annat upptäckt att registrerade spelare kunnat spela bort pengar långt över sina egna insättningsgränser.</p>
      <p>Det är första gången måttfullhetsaspekten prövas i svensk domstol.</p>
      <related>
        <h4>Relaterat</h4>
        <a href="https://www.svt.se/nyheter/lokalt/stockholm/rattegang-mot-ninja-casino-inledd"/>
        <a href="https://www.svt.se/nyheter/inrikes/spelinspektionen-stoppar-ninja-casino-valkomnas-av-ardalan-shekarabi-s"/>
        <a href="https://www.svt.se/nyheter/inrikes/natcasino-forlorar-licensen-stoppas-av-spelinspektionen"/>
      </related>
    </article>
  </body>
</html>