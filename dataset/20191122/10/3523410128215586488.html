<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641288/%D9%85%D8%B9%D8%A7%D9%88%D9%86-%D8%B1%D9%88%D8%AD%D8%A7%D9%86%DB%8C-%D8%AC%D8%A7%DB%8C-%D8%A8%D8%AF%D9%87%DA%A9%D8%A7%D8%B1%DB%8C-%D8%A7%D8%B2-%D8%B1%D8%A6%DB%8C%D8%B3%DB%8C-%D8%B7%D9%84%D8%A8%DA%A9%D8%A7%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T10:38:00+00:00"/>
    <meta property="og:title" content="معاون روحانی جای بدهکاری، از رئیسی طلبکار شد"/>
    <meta property="og:description" content="عملکرد غلط دولت در انجام ندادن شیوه افزایش قیمت تدریجی طی سالیان و حذف طرح خوب سهمیه‌بندی سوخت موجب شکل گیری قاچاق سنگین و واردات میلیارد‌ها دلار ...."/>
  </head>
  <body>
    <article>
      <h1>
        <a href="https://www.bultannews.com/fa/news/641288/%D9%85%D8%B9%D8%A7%D9%88%D9%86-%D8%B1%D9%88%D8%AD%D8%A7%D9%86%DB%8C-%D8%AC%D8%A7%DB%8C-%D8%A8%D8%AF%D9%87%DA%A9%D8%A7%D8%B1%DB%8C-%D8%A7%D8%B2-%D8%B1%D8%A6%DB%8C%D8%B3%DB%8C-%D8%B7%D9%84%D8%A8%DA%A9%D8%A7%D8%B1-%D8%B4%D8%AF">معاون روحانی جای بدهکاری، از رئیسی طلبکار شد</a>
      </h1>
      <h2>عملکرد غلط دولت در انجام ندادن شیوه افزایش قیمت تدریجی طی سالیان و حذف طرح خوب سهمیه‌بندی سوخت موجب شکل گیری قاچاق سنگین و واردات میلیارد‌ها دلار ....</h2>
      <address><time datetime="2019-11-22T10:38:00+00:00">22 Nov 2019, 10:38</time> by <a rel="author">بولتن نیوز | bultannews.com</a></address>
      <p>گروه سیاسی:معاون حقوقی رئیس‌جمهوری هوشمندانه سعی کرد اعتراضات را به گردن دیوان عدالت اداری بیندازد؛ اما این مسئله را نادیده گرفت که عملکرد غلط دولت در انجام ندادن شیوه افزایش قیمت تدریجی طی سالیان و حذف طرح خوب سهمیه‌بندی سوخت موجب شکلگیری قاچاق سنگین و واردات میلیارد‌ها دلار بنزین شد. به گزارش<b> بولتن نیوز</b>،سید مهدی حاجی‌آبادی؛ حمایت رسانه‌ها از اقدام پرخطای دولت در شیوه غلط طرح خوب اصلاح قیمت بنزین، که موجب زمینه‌سازی برای سوء استفاده جریان‌های سازمان‌یافته آشوبگر شد؛ گویی دولت را در جایگاه طلبکار قرار داده است! <b>لعیا جنیدی</b>، معاون حقوقی رئیس‌جمهوری که حواشی بی‌پایانی در عملکرد وی و مجموعه‌اش موجود است؛ دست پیش گرفت که دولت پس نیفتد. وی هوشمندانه سعی کرد <b>اغتشاشات</b> را به گردن دیوان عدالت اداری و قوه قضائیه بیندازد و گفت: مصوبه‌ای در خصوص مکان‌های امن برای برگزاری اجتماعات به تصویب هیئت دولت رسید، اما هیئت عمومی دیوان عدالت مردّد شد که شاید این موضوع مغایرت با اصل (۲۷) قانون اساسی باشد و آن را ابطال کرد. وی خاطرنشان کرد: فراموش نکنیم اگر محل‌های مشخص و امنی برای اجتماعات و اعتراضات وجود نداشته باشد باعث می‌شود در هر میدان و محلی اعتراضات انجام شود. معاون حقوقی ریاست‌جمهوری این مسئله را نادیده گرفت که <b>عملکرد غلط</b> دولت در انجام ندادن شیوه افزایش قیمت تدریجی طی سالیان و حذف طرح خوب سهمیه‌بندی سوخت موجب شکلگیری قاچاق سنگین و واردات میلیارد‌ها دلار بنزین شد. بماند که وقتی دولت به مسئله عقلانی و منطقی سود سهمیه‌بندی سوخت و واریز پول به جیب اقشار مستضعف رسید؛ با تاسی به شیوه دکترین شوک میلتون فریدمن زمینه شکلگیری اعتراض مردم را فراهم کرد؛ و جریان سازمان‌یافته‌ای که از ۸ ماه پیش با شبکه‌سازی کرد و صد‌ها نفر را در خارج کشور آموزش داد و به ایران برای اغتشاش در ایام انتخابات مجلس وارد کرد؛ زمینه را در اعتراضات بنزینی مردم دید و زودتر از برنامه پیشین وارد عمل شد و خسارات سنگینی به امنیت و اقتصاد کشور زد.   غافل از اینکه نگاه غیر ملی دولت به اقتصاد مردمی طی ۶ سال گذشته موجب بیکاری بسیاری از جوانان را فراهم کرد، و این جوانان که به دلیل نداشتن شغل از اولین نیاز‌های فطری بشر نظیر ازدواج و مسکن محروم شدند تنها راه را در اعتراض دیدند. از سویی به دلیل گره زدن اقتصاد کشور به خارج، پس از تحریم نگاه ساده‌بینانه سازش با غرب توسط ترامپ، حال بازار رو به وخامت رفت و در برخی اقلام، چون مسکن مردم با تورم ۱۱۰ درصدی دست و پنجه نرم کردند.   کوچ همراه با اعتراض جمعیت به نقاط حاشیه‌ای تهران و شهر‌های بزرگ که بعضا در کف میزان امکانات رفاهی قرار دارد، زمینه را برای عضوگیری جریان‌های آشوب‌طلب فراهم‌تر کرد. طی اطلاعاتی که یک منبع آگاه به خبرگزاری دانشجو داد، با دستگیری سرشبکه‌های جریان سازمان‌یافته آشوب، مشخص شد که سران این جریان در قالب گروه‌های مختلف در خارج از کشور آموزش دیده و به تدریج از ۸ ماه قبل وارد کشور شده‌اند؛ و با مبالغ زیادی دلار، برنامه‌ریزی برای یارگیری در شهر‌های کوچک و حاشیه‌ای کردند. شبکه مذکور که ترکیبی از گروهک‌های مختلف ضد مردمی اعم از مجاهد خلق، سلطنت‌طلب، تجزیه‌طلبان و ... است؛ برای پیش انتخابات مجلس شورای اسلامی و سوء استفاده از فضای انتخاباتی جهت ایجاد آشوب و بلوا در کشور برنامه‌ریزی کردند، که با تصمیم دولت مبنی بر افزایش قیمت بنزین و پیش‌بینی اعتراضات احتمالی مردم، زمینه را برای اجرای سریع‌تر طرح آماده دیدند. بر اساس اطلاعات دریافتی، این سرشبکه‌ها عمدتا توسط گروهک تروریست منافقین (مجاهدین خلق) آموزش اغتشاش و آشوب دیده‌اند؛ برخلاف اغتشاشات دی‌ماه سال ۹۶، این بار تمرکز عمده جریان مذکور، به جای مناطق مرکزی تهران، چون خیابان انقلاب، میدان فردوسی و ... به حاشیه شهر‌های اطراف تهران و شهر‌های کوچک اطراف مراکز استان‌ها و استفاده از زمینه سخت معیشتی که برای مردم این مناطق طی سال اخیر به وجود آمده، منتقل شد. <b>ردّپای سیا در آموزش سرشبکه‌ها</b> «دنیل مک‌آدامز» مدیرعامل اندیشکده آمریکایی «ران پال» روز سه‌شنبه گفت: ناآرامی‌ها و آشوب‌های اخیر در ایران صرفا اعتراضاتی ناشی از افزایش قیمت سوخت نیست، بلکه آشوب‌هایی است که از الگو‌های آشنای آژانس مرکزی اطلاعات آمریکا (سیا) پیروی می‌کند. وی که با شبکه «آر. تی» گفتگو می‌کرد، در این مورد گفت: «فکر می‌کنم این نوع از ناآرامی بیشتر حاصل عملکرد مرکز مأموریت ایران" [در سیا]است که توسط دولت [دونالد]ترامپ راه‌اندازی شده است. اگر به یاد داشته باشید، پارسال "مایکل دی‌آندریا" مسئول این کار شد. او یک افسر سیا است که به آیت‌الله مایک معروف است.» مک‌آدامز با بیان اینکه دی‌آندریا شخصا هم با ایران خصومت دارد و در گذشته هم برای ایجاد ناآرامی در ایران تلاش کرده، در مورد اختیارات وی برای تحقق این مأموریت، گفت: «عملا کلید‌های پادشاهی را به او داده‌اند و گفته‌اند هرکاری که لازم است را به هر قیمتی که شده انجام بده و ایران را بی‌ثبات کن. ما باید [نظام ایران را]سرنگون کنیم.» مشاور «ران پال» سناتور سابق آمریکایی در ادامه این مصاحبه با اشاره به سوابق دی‌آندریا در نقض حقوق بشر و راه انداختن ناآرامی در کشور‌های مختلف، گفت: «این‌ها الگو‌هایی از روند بی‌ثبات‌سازی است که شاهد هستیم، از هنگ‌کنگ گرفته تا اوکراین و ایران. همه این‌ها از یک الگوی مشابه پیروی می‌کنند. این تلاش دیگری برای سرنگون کردن یک دولت است.» وی در ادامه در پاسخ به این سؤال که سیا چطور می‌تواند در ایران ناآرامی و اغتشاش به راه بیاندازد، سیا را در چنین اقداماتی از جمله مجرب توصیف کرد و گفت: «آن‌ها با افرادی که در ایران زندگی می‌کنند، همکاری می‌کنند.» مک‌آدامز به عنوان نمونه به گروهک‌های تجزیه‌طلب و گروهک تروریستی منافقین به عنوان همدستان آمریکا اشاره کرده و افزود: «مأموران آمریکا هستند که می‌روند و [در ایران]همه‌چیز را منفجر می‌کنند و آدم را می‌کشند.»   <b>دولت به مردم بدهکار است</b> موضوع قاچاق و هدر رفت منابع، در دوره کمبود در آمد نفت و منابع سرمایه گذاری و ایجاد اشتغال، آسیب مهمی بود و سهمیه بندی می‌توانست راه آن را ببندد.   اکنون با آشکار شدن نتایج خسارت بار سوء تدبیر دولت، مسیر تغییر کرد؛ و البته ضرورت دارد مقصران این خسارت و سوء تدبیر از طریق مجلس و قوه قضائیه مواخذه شوند. نباید هزینه آزمون و خطای یا لجبازی برخی مدیران دولت را مردم بپردازند.</p>
    </article>
  </body>
</html>