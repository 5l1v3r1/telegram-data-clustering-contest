<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191118_Igy_tehet_szert_csaknem_3_millio_forintra_ingyen"/>
    <meta property="og:site_name" content="HVG.hu"/>
    <meta property="article:published_time" content="2019-11-22T10:35:00+00:00"/>
    <meta property="og:title" content="Így tehet szert csaknem 3 millió forintra ingyen"/>
    <meta property="og:description" content="Az önsegélyező pénztárakról van szó."/>
  </head>
  <body>
    <article>
      <h1>Így tehet szert csaknem 3 millió forintra ingyen</h1>
      <address><time datetime="2019-11-22T10:35:00+00:00">22 Nov 2019, 10:35</time> by <a rel="author">hvg.hu</a></address>
      <p>
        <b>Az önsegélyező pénztárakról van szó.</b>
      </p>
      <p>Az <a href="https://alapblog.hu/igy-tehet-szert-kozel-3-millio-forintra-ingyen-ha-babat-var-a-kovetkezo-3-evben-kiegeszites/">Alapblog</a> arról ír, hogyan lehet akár többször 100 ezer forintot keresni kevesebb, mint egy év alatt, igaz, úgy, hogy cserébe valamekkora kockázatot vállalni kell egy pár hónapra. Az önsegélyező pénztár konstrukciójáról van szó, aminek lényege, hogy az ott nyitott számlára utalt összeget további 20 százalékkal, de legfeljebb 150 ezer forinttal növeli meg egy újabb állami támogatás, ami ezúttal a számlatulajdonos befizetett személyi jövedelemadójából kerül visszatérítésre. Normál esetben erről a számláról pénzt kivenni nem lehet, csak elkölteni azt különböző előre meghatározott termékekre és szolgáltatásokra, de van ez alól néhány kivétel: az egyik például éppen az, ha a befizetőnek gyereke születik. Ez esetben ugyanis egyszeri felvételt mégis megengednek a szabályok. Ehhez az kell, hogy még a születés előtt nyissa meg az önsegélyező pénztári számlát, és utaljon is rá 750 ezer forintot. Azért ennyit, mert 750 ezer forintnak a 20 százaléka éppen 150 ezer forint, ezzel tudja tehát a teljes állami adójóváírást igénybe venni.</p>
      <p>A konstrukció érdekessége, hogy van olyan pénztár, ahol ugyanazon egyszem gyerek születésére ezt nem csak egy szülő, hanem mindkettő igénybe veheti (figyelni kell arra, hogy ki a kedvezményezett), sőt a nagyszülő, a nagyszülő házastársa és akármennyi testvér is. Ehhez persze annyiszor 750 ezer forint tőke szükséges, ahányan igénybe veszik.</p>
      <p>A konstrukcióban a következőkre érdemes figyelni:</p>
      <ul>
        <li>minél alacsonyabb legyen a pénztár működési költség miatti levonása,</li>
        <li>olyan pénztárt érdemes választani, ahol engedélyezett a szülők, akár nagyszülők, testvér pénzkivéte szülés esetén (már ha ezt igénybe szeretné venni),</li>
        <li>legalább nagyságrendileg 900 ezer forintot engedélyezzen a pénztár szabályzata szülés esetén egyszeri kivétként,</li>
        <li>csak akkor működik mindez, ha az igénylő valóban be is fizetett 150 ezer forint személyi jövedelemadót a szülést követően, egyéb esetben nem lenne miből adójóváírást kérnie,</li>
        <li>a 150 ezer forint adójóváírás más kedvezményekkel sok esetben összevontan értelmezendő.</li>
      </ul>
      <p>A szerző saját tapasztalatai alapján a következőkre kell még odafigyelni:</p>
      <ul>
        <li>a szülés esetén egyszeri kivétre engedélyezett összeg tekintetében nagy szórás van pénztáranként, van, ahol ez el sem éri a szükséges 900 ezer forintot és van olyan is, ahol ez kétmillió forint,</li>
        <li>jelentősen eltérhet pénztáranként a beutalásból levont működési költség is,</li>
        <li>jelentősen eltérhetnek a pénztárak abban a tekintetben, hogy a szülés bejelentését követően mikor fizetik ki a számlán lévő összeget, van olyan pénztár, ahol a szülést követően beadott adójóváírást megvárják, és ezután utalják el az összeget, és van olyan is, ahol a bejelentést követően egy hónapon belül elutalják, akár az adójóváírást nem megvárva,</li>
        <li>nem minden önsegélyező pénztában evidens, hogy ugyanazon megszületett gyerek után az összes említett családtag egyszerre is kiveheti a pénztári számláján lévő megtakarítását,</li>
      </ul>
      <p>A konstrukció nem teljesen kockázatmentes azért, mert a befizetett 750 ezer forintunkat a pénztár befekteti, nem tisztán csak egy bankszámlán tartja. Így, ha kockázatos eszközökbe fekteti, akár még veszíthet is az értékéből, persze az is lehet, hogy éppen ennek ellenkezője történik és még hozam is keletkezik a befektetett összegen.</p>
      <related>
        <a href="https://hvg.hu/gazdasag/20190307_Eltunnenek_a_nyugdijpenztarak_a_mostani_formajukban_ha_valora_valna_az_MNB_terve"/>
      </related>
    </article>
  </body>
</html>