<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100196/%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%A7%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%D8%AF%D9%85-%D8%B3%D9%88%D8%A1-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D8%B1%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T10:38:17+00:00"/>
    <meta property="og:title" content="آشوبگران از اعتراضات مردم سوء استفاده کردند"/>
    <meta property="og:description" content="ایسنا/اصفهان امروز همزمان با سراسر کشور، نماز عبادی و سیاسی جمعه در شهرستان های استان اصفهان برگزار شد و ائمه جمعه یک صدا اعمال تخریبی اعتشاشگران را محکوم و بر حمایت از قشر ضعیف جامعه تاکید کردند."/>
  </head>
  <body>
    <article>
      <h1>آشوبگران از اعتراضات مردم سوء استفاده کردند</h1>
      <address><time datetime="2019-11-22T10:38:17+00:00">22 Nov 2019, 10:38</time> by <a rel="author">سید حبیب الله وکیل زاده</a></address>
      <p>ایسنا/اصفهان امروز همزمان با سراسر کشور، نماز عبادی و سیاسی جمعه در شهرستان های استان اصفهان برگزار شد و ائمه جمعه یک صدا اعمال تخریبی اعتشاشگران را محکوم و بر حمایت از قشر ضعیف جامعه تاکید کردند.</p>
      <p>حجت الاسلام والمسلمین محمد یعقوبی در خطبه های این هفته نماز جمعه نطنز، اظهار کرد: آشوبگران یا همان داعشی های وطنی از اعتراضات به حق و مسالمت آمیز مردم سو استفاده کردند.</p>
      <p>وی افزود: اعتراض به مشکلات و رفع آنها و یا توجیه مردم توسط مسئولان حق مشروع هر ملتی است و ملت ما هم خواهان همین حرف بود، ولی عده ای اوباش از این فرصت سو استفاده کردند.</p>
      <p>به گزارش ایسنا، امام جمعه نطنز گفت: وقتی بنزین گران شود همه چیز به تبع آن گران خواهد شد که مردم هم نگران همین موضوع هستند، اما نکته مهم این است که این تصمیم دولت است و باید به ان احترام گذاشت.</p>
      <p>وی تصریح کرد: دشمنان قسم خورده ایران یعنی استکبار، اسرائیل و کشورهای مرتجع عربی منطقه قصد داشتند تا اعتراضات مسالمت آمیز را به یک فتنه تبدیل کنند و نا امنی را در ایران رواج دهند.</p>
      <p>یعقوبی خاطرنشان کرد: ایران هسته مقاومت و عراق و لبنان هم بال های آن هستند که دشمنان ابتدا بال های مقاومت را هدف قرار دادند و هدف بعدی هسته مقاومت یعنی ایران بود.</p>
      <p>وی گفت: اما با بصیرت ملت ایران و رهنمودهای مقام معظم رهبری این فتنه هم خنثی شد و ایران اسلامی مثل همیشه در اوج اقتدار خواهد بود.</p>
      <p>
        <b>بسیجی برای خدا وارد عرصه می شود</b>
      </p>
      <p>همچنین امام جمعه خمینی شهر در خطبه های این شهر، گفت: بسیجی شدن یک آرمان قرآنی است و خداوند در آیات زیادی دستور به تشکیل بسیج داده است. ۵ آذر امام راحل(ره) فرمان تشکیل بسیج را صادر کرد. بسیج یک دستور قرآنی است و آیات زیادی دستور به تشکیل بسیج داده است.</p>
      <p>حجت الاسلام سید محمد موسوی با اشاره به اینکه همه آحاد جامعه باید بسیج شوند گفت: بسیجی شدن یک آرمان قرآنی است. امام راحل می فرمایند "اگر در کشوری نوای دلنشین تفکر بسیجی طنین انداز شد چشم طمع دشمنان از آن دور خواهد شد."</p>
      <p>وی تفکر بسیجی را نجات بخش کشور دانست و گفت: اولین شاخصه بسیج، اخلاص است. بسیجی برای خدا وارد عرصه شده است. شاخصه دوم حضور در میادین سخت و هر جایی که نظام اسلامی نیاز به کمک دارد، است.</p>
      <p>امام جمعه خمینی شهر به دوران های مختلف کشور و حضور بسیجیان اشاره کرد و افزود: همین بسیجیان بودند که بساط فتنه را بر چیدند. بسیجی یعنی کسی که برای خدا قدم بر می دارد. شهادت طلبی، بصیرت و ولایت مداری از شاخصه های دیگر بسیجی است.</p>
      <p>وی به نشست با وزیر بهداشت و درمان در هفته اخیر اشاره کرد و گفت: این هفته مطالبات مردم در مورد تجهیزات بیمارستان ها، نظام ارجاع و تعمیر و ساخت خانه های بهداشت شهرستان را با حضور نماینده خدمت وزیر اعلام کردیم. اگر به این شهرستان توجه شود نظام سلامت آن ارتقا می یابد. </p>
      <p>موسوی در مورد آشوب های اخیر نیز گفت: تحرکات مشکوکی در ۱۰ استان دیده شد. بعدا دیدیم که تجمعات سازمان یافته ای که مجهز به سلاح گرم و سرد هست وارد اعتراضات مردمی شد و متاسفانه ۲هزار میلیارد تومان خسارت به کشور وارد شد. آشوبگران در صدد حمله به عسلویه بودند و بنادر و فروشگاهها و ... را می خواستند تخریب کنند. هدف آنها این بود که نظام اسلامی تسلیم دشمن شود.  اما به هدفشان نرسیدند چون مردم ما با بصیرت، مجالی به آشوبگران ندادند. </p>
      <p>
        <b>دولت قیمت ها را رصد و کنترل کند</b>
      </p>
      <p>همچنین امام جمعه چادگان گفت: شخصا رییس دولت جلسه بگذارد و فرصت را بر سو استفاده گران در قیمت کالاها ببندد.</p>
      <p>حجت الاسلام سید محمود بنی جمالی، افزود: بسیجی باید مشخصه های یک فرد انقلابی را داشته باشد و در هر شرایطی بصیر باشد.</p>
      <p>وی خطاب به مردم در خصوص گرانی بنزین و اتفاقات اخیر افزود: اکثرا انتظار داشتند رهبری این تصمیم را خنثی یا ابطال کنند اما در عمل شاهد چیز دیگری شدند.</p>
      <p>امام جمعه چادگان  گفت:پس از سخنان رهبری معظم خط مردم از فتنه گران جدا شد و در دفاع از نظام و ولی فقیه هوشمندانه عمل کردند.</p>
      <p>بنی جمالی مصرف بنزین و تصمیم اخیر را داری دو بعد داخلی و شکل اجرا دانست و خاطرنشان کرد: اینکه در کشور ما مصرف سوخت بسیار بالا هست شکی در آن نیست، اما در اجرا باید به گونه ای عمل شود که به مردم فشار اقتصادی وارد نشود.</p>
      <p>وی خطاب به دولتمران گفت:هنوز هیچ اتفاقی نیفتاده کپسول های CNG کمیاب شده است و این وظیفه دولت است که  زیرساخت های سوخت جایگزین را برای مردم ایجاد کند.</p>
      <p>پس از نماز جمعه، مردم چادگان به همراه مسئولان به برگزاری راهپیمایی برائت خود را از اغتشاش گران و آشوبگران به نمایش گذاشتند و شعار وحدت و یکدلی سر دادند.</p>
      <p>انتهای پیام</p>
    </article>
  </body>
</html>