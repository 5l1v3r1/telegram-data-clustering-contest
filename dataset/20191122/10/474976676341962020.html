<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121290/terlecki-o-kontrowersyjnym-glosowaniu-jeden-posel-plakal.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T10:20:00+00:00"/>
    <meta property="og:title" content="Terlecki o kontrowersyjnym głosowaniu: Jeden poseł płakał"/>
    <meta property="og:description" content="– Jeden poseł płakał, nie mógł oddać głosu i pani marszałek powtórzyła głosowanie – powiedział w piątek w Sejmie szef klubu PiS, Ryszard Terlecki."/>
  </head>
  <body>
    <article>
      <h1>Terlecki o kontrowersyjnym głosowaniu: Jeden poseł płakał</h1>
      <address>
        <time datetime="2019-11-22T10:20:00+00:00">22 Nov 2019, 10:20</time>
      </address>
      <h4>– Jeden poseł płakał, nie mógł oddać głosu i pani marszałek powtórzyła głosowanie – powiedział w piątek w Sejmie szef klubu PiS, Ryszard Terlecki.</h4>
      <p>Nie milkną komentarze wokół nocnego głosowania w Sejmie, które anulowała marszałek Elżbieta Witek. Głosowanie dotyczyło wyboru nowych członków Krajowej Rady Sądownictwa.</p>
      <p>Sejmowe mikrofony zarejestrowały rozmowę Witek z posłanką PiS, która powiedziała do marszałek Sejmu: <a href="https://dorzeczy.pl/kraj/121247/trzeba-anulowac-bo-przegramy-skandal-wokol-glosowania-w-sejmie.html">"Trzeba anulować, bo my przegramy"</a>. Witek zaczęła się zastanawiać, czy nie można przeprowadzić reasumpcji głosowania. <a href="https://www.dorzeczy.pl/kraj/121249/to-jest-upadek-sejmu-ostre-komentarze-po-nocnym-glosowaniu.html">Zdaniem opozycji doszło do skandalu</a>.</p>
      <p>– Rzeczywiście wyszło trochę niezręcznie – przyznał w piątek Ryszard Terlecki. Jak tłumaczył, "jedna, a właściwie dwie posłanki wyrażały ubolewanie, że przegramy (PiS – red.) głosowanie". – Oczywiście marszałek się nie kierowała tym głosem. Zresztą nikt nie znał przecież wyniku głosowań – stwierdził Terlecki, którego cytuje portal 300polityka.</p>
      <h3>Problemy na sali</h3>
      <p>Polityk tłumaczył, że m.in. prezes PiS Jarosław Kaczyński oraz Michał Szczerba (PO) zgłaszali problemy z urządzeniami do głosowania i dlatego marszałek Witek podjęła decyzję o powtórzeniu głosowania.</p>
      <p>Zdaniem Terleckiego regulamin Sejmu przewiduje zarówno przerwę w czasie głosowania, jak i reasumpcję. Poseł uważa, że nie było potrzeby przeprowadzania reasumpcji, ponieważ głosowanie jeszcze trwało. W jego ocenie PiS miał bezpieczną przewagę i nie było zagrożenia, że to głosowanie przegra.</p>
      <p>– (Anulowano głosowanie – red.), bo posłowie się tego domagali. Tak samo jak pani marszałek przerwała na życzenie posła Szczerby. Jeden poseł płakał, nie mógł oddać głosu i pani marszałek powtórzyła głosowanie – tłumaczył Terlecki.</p>
      <h3>Wszyscy z PiS</h3>
      <p>Ostatecznie Sejm wybrał do KRS czterech posłów PiS – Marka Asta, Arkadiusza Mularczyka, Bartosza Kownackiego i Kazimierza Smolińskiego. Kandydatury Kamili Gasiuk-Pihowicz (KO) i Joanny Senyszyn (Lewica) nie przeszły.</p>
      <footer>/ Źródło: DoRzeczy.pl / 300Polityka.pl <br/>/ dcy</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121277/niepotrzebnie-wykreowala-newsa-uzytecznego-dla-opozycji-totalnej.html"/>
      </related>
    </article>
  </body>
</html>