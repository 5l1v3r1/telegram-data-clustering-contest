<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641292/%D8%A2%D9%85%D8%B1%DB%8C%DA%A9%D8%A7-%D9%85%D8%B3%D8%A6%D9%88%D9%84-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%A7%D8%AE%DB%8C%D8%B1-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T10:54:00+00:00"/>
    <meta property="og:title" content="آمریکا مسئول ناآرامی‌های اخیر در ایران است"/>
    <meta property="og:description" content="سخنگوی وزارت امور خارجه روسیه، آمریکا را مسئول ناآرامی‌های اخیر در جمهوری اسلامی ایران دانست."/>
  </head>
  <body>
    <article>
      <h1>
        <a href="https://www.bultannews.com/fa/news/641292/%D8%A2%D9%85%D8%B1%DB%8C%DA%A9%D8%A7-%D9%85%D8%B3%D8%A6%D9%88%D9%84-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%A7%D8%AE%DB%8C%D8%B1-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%D8%B3%D8%AA">آمریکا مسئول ناآرامی‌های اخیر در ایران است</a>
      </h1>
      <h2>سخنگوی وزارت امور خارجه روسیه، آمریکا را مسئول ناآرامی‌های اخیر در جمهوری اسلامی ایران دانست.</h2>
      <address><time datetime="2019-11-22T10:54:00+00:00">22 Nov 2019, 10:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «ماریا زاخارووا» سخنگوی وزارت امور خارجه روسیه با اشاره به برخی ناآرامی‌های اخیر در برخی نقاط کشورمان اظهار کرد که شرایط ایران در حال عادی‌سازی و باثباتی است.</p>
      <p>وی در ادامه اظهار کرد که طبق گزارشات دریافتی، در چند روز اخیر هیچ شهروند روسی در ایران آسیب ندیده است.</p>
      <p>زاخارووا افزود: ما تحولات ایران را دنبال می‌کنیم و از پیچیدگی شرایط اطلاع داریم. عوامل خارجی سعی دارند در امور داخلی ایران دخالت کنند.</p>
      <p>وی همچنین به بیانیه «مایک پمپئو» وزیر امور خارجه آمریکا که خود را حامی مردم ایران خوانده بود واکنش نشان داد و این اظهارات را ریاکارانه خواند و گفت: این اظهارات شوکه کننده هستند چراکه اتفاقات این چند روز در ایران نتیجه اقدامات خود ایالات متحده است.</p>
      <p>زاخارووا متذکر شد که تصمیم تهران برای افزایش قیمت سوخت که ناآرامی‌ها در ایران به بهانه آن آغاز شد، نتیجه فشار تحریمی سنگین و غیرقانونی آمریکا علیه ایران است.</p>
      <p>وی افزود: دریافت مواد دارویی، غذا و سایر اقلام ضروری حق مردم ایران است و آمریکا با اقدامات خود این حقوق را زیر پا گذاشته است.</p>
      <p>زاخارووا در ادامه گفت: از منظر ما، هنگامی که آن‌ها تصمیم گرفتند سیاست فشار تحریمی را علیه ایران اتخاذ کنند، تمام مدت هدف آمریکا همین بود. مشخص شد که از یک سو واشنگتن حداقل به‌صورت کلامی، از خواسته‌های مردم ایران حمایت می‌کند و از سوی دیگر هرکاری که می‌توانند انجام می‌دهند تا مردم این کشور را متحمل رنج و سختی کنند.</p>
    </article>
  </body>
</html>