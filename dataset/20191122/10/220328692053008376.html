<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/kabinett-dava-27-mln-lv-na-pernik-407325.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T10:20:19+00:00"/>
    <meta property="og:title" content="Кабинетът дава 2,7 млн. лв. на Перник"/>
    <meta property="og:description" content="Те са за проект свързан с реконструкция на утаителите на пречиствателната станция за питейни води, която обслужва Перник и околните села"/>
  </head>
  <body>
    <article>
      <h1>Кабинетът дава 2,7 млн. лв. на Перник</h1>
      <address>
        <time datetime="2019-11-22T10:20:19+00:00">22 Nov 2019, 10:20</time>
      </address>
      <p>Министерският съвет ще отпусне 2,7 милиона лева на Община Перник за проект, свързан с реконструкция на утаителите на пречиствателната станция за питейни води, която обслужва Перник и околните села.</p>
      <p>Това бе решено на среща на министър-председателя Бойко Борисов с кмета на Перник Станислав Владимиров, на която присъстваха министърът на финансите Владислав Горанов и заместник-министърът на регионалното развитие и благоустройството Николай Нанков.</p>
      <p>Средствата, които ще бъдат осигурени с постановление на Министерския съвет, са първата неотложна мярка, свързана с решаване на водната криза в града. Финансовата подкрепа ще даде възможност на кмета на Перник в спешен порядък да предприеме необходимите към момента действия. В хода на разговора при премиера Борисов бяха начертани и последващите стъпки за справяне с кризата съобразно ситуацията.</p>
      <p>Утаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места.</p>
    </article>
  </body>
</html>