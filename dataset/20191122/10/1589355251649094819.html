<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/z-milacika-wall-street-sa-stal-vydedenec-ktory-prepusti-dve-tisicky-ludi.html"/>
    <meta property="og:site_name" content="TREND.sk"/>
    <meta property="article:published_time" content="2019-11-22T10:49:00+00:00"/>
    <meta property="og:title" content="Z miláčika Wall Street sa stal vydedenec, ktorý prepustí dve tisícky ľudí"/>
    <meta property="og:description" content="WeWork sa pomocou prepúšťania pokúša optimalizovať náklady na chod firmy"/>
  </head>
  <body>
    <article>
      <h1>Z miláčika Wall Street sa stal vydedenec, ktorý prepustí dve tisícky ľudí</h1>
      <address><time datetime="2019-11-22T10:49:00+00:00">22 Nov 2019, 10:49</time> by <a rel="author">ČTK</a></address>
      <p>
        <b>Poskytovateľ zdieľaných kancelárií WeWork prepustí po celom svete zhruba 2 400 zamestnancov. Prepúšťanie je súčasťou snahy znížiť náklady a stabilizovať podnikanie, uviedla firma. Tá mala na konci júna 12 500 zamestnancov.</b>
      </p>
      <p>Spoločnosť sa v posledných týždňoch stala z miláčika Wall Street vydedencom. Ešte v januári sa jej hodnota odhadovala na 47 miliárd amerických dolárov, v septembri potom firma plánovala primárnu ponuku akcií. Teraz má finančné problémy a bojuje o prežitie.</p>
      <related>
        <a href="https://www.etrend.sk/firmy/wework-startup-softbank-zdielane-kancelarie.html"/>
        <a href="https://www.etrend.sk/ekonomika/od-vizionara-k-tunelarovi-kolabujuci-gigant-wework-odkryva-temnu-stranku-jeho-zakladatela.html"/>
      </related>
      <p>Firma dodala, že všetci zamestnanci dostanú odstupné a ďalšie výhody, a tiež pomoc pri zmene zamestnania.</p>
      <p>Spoločnosť zrušila plánovanú ponuku akcií 30. septembra, pretože investori sa obávali rastúcich strát, nepáčil sa im ani podnikateľský model a riadenie firmy. Spoluzakladateľ Adam Neumann týždeň predtým rezignoval na funkciu riaditeľa.</p>
      <p>Dlho očakávané prepúšťanie je zatiaľ najväčším krokom japonskej technologickej firmy SoftBank, ktorá poskytla WeWork životne dôležitých 9,5 miliardy  a čoskoro by mala vlastniť 80 percent akcií. SoftBank chce zaistiť, že sa WeWork bude sústrediť na svoje hlavné činnosti a ziskovosť.</p>
      <p>Spoločnosť WeWork založil v roku 2010 Adam Neumann so svojou ženou a investičným bankárom Joelom Schreiberom. Z jednej zdieľanej kancelárie v New Yorku firma expandovala na 500 miest po celom svete. V Prahe má WeWork kancelárie v paláci DRN na Národnej triede.</p>
      <p>Postupom času sa aktivity WeWork rozšírili do ďalších oblastí, vrátane zriadenia škôl a prevádzkovania bytových domov. Firma rýchlo expandovala, avšak bez jasnej cesty k ziskovosti, uviedla agentúra Reuters.</p>
      <p>V prvom polroku tohto roka spoločnosť vykázala stratu 900 miliónov dolárov, výnosy ale zdvojnásobila na 1,54 miliardy dolárov.</p>
    </article>
  </body>
</html>