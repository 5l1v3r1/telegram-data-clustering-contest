<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/pompei-riapre-vie-del-vesuvio-con-la-casa-di-leda-e-il-cigno-linaugurazione-lunedi/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-22T10:22:27+00:00"/>
    <meta property="og:title" content="Pompei: riapre via del Vesuvio con la casa di Leda e il cigno. L’inaugurazione lunedì"/>
    <meta property="og:description" content="Due importanti inaugurazioni per Pompei, lunedì 25 novembre alle ore 11.00 con la riapertura di via del Vesuvio, al termine degli interventi di messa in sicurezza dei fronti di scavo che stanno interessando i 3km di perimetro che costeggia l’area non scavata dell’antica città, nell’ambito del Grande Progetto Pompei. La restituzione alla fruizione della strada e degli […]"/>
  </head>
  <body>
    <article>
      <h1>Pompei: riapre via del Vesuvio con la casa di Leda e il cigno. L’inaugurazione lunedì</h1>
      <address><time datetime="2019-11-22T10:22:27+00:00">22 Nov 2019, 10:22</time> by <a rel="author" href="https://amalfinotizie.it/author/redazione-web/" target="_blank">Redazione Web</a></address>
      <p>Due importanti inaugurazioni per Pompei, lunedì 25 novembre alle ore 11.00 con la riapertura di via del Vesuvio, al termine degli interventi di messa in sicurezza dei fronti di scavo che stanno interessando i 3km di perimetro che costeggia l’area non scavata dell’antica città, nell’ambito del Grande Progetto Pompei.</p>
      <figure>
        <img src="https://amalfinotizie.it/wp-content/uploads/2019/11/Leda-e-il-cigno.jpg"/>
      </figure>
      <p>La restituzione alla fruizione della strada e degli edifici che vi si affacciano, permetterà al pubblico di ammirare, per la prima volta la domus di Leda e il cigno rinvenuta nel corso degli scavi alla Regio V e, a seguito dei recenti restauri, il complesso delle Terme Centrali, mai finora accessibile.</p>
      <p>Riapre al pubblico anche la Casa degli Amorini Dorati al termine degli interventi di manutenzione.</p>
      <p>Gli straordinari ritrovamenti frutto dei nuovi scavi, tra cui quello della vasta area del “cuneo” –  posto tra la casa delle Nozze d’argento e il vicolo di Marco Lucrezio Frontone – sono stati raccontati nel loro aspetto storico scientifico, ma anche più romantico legato all’emozione delle scoperte stesse, nel libro del Direttore del Parco Archeologico di Pompei Massimo Osanna, che ne ha curato gli scavi.</p>
      <figure>
        <img src="https://amalfinotizie.it/wp-content/uploads/2019/11/amorini-dorati.jpg"/>
      </figure>
      <p>“Pompei. Il tempo ritrovato. Le nuove scoperte” sarà presentato in anteprima alla stampa lunedì 25 novembre, in occasione della riapertura di via del Vesuvio. Il volume sarà in distribuzione nelle librerie dal 26 novembre.</p>
    </article>
  </body>
</html>