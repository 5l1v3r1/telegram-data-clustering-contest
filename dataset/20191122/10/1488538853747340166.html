<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://criatures.ara.cat/oci/Plans-cap-setmana-canalla_0_2348765194.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T10:41:12+00:00"/>
    <meta property="og:title" content="Plans de cap de setmana per fer amb la canalla"/>
    <meta property="og:description" content="Idees per treure profit del cap de setmana en família"/>
  </head>
  <body>
    <article>
      <h1>Plans de cap de setmana per fer amb la canalla</h1>
      <h2>Idees per treure profit del cap de setmana en família</h2>
      <address><time datetime="2019-11-22T10:41:12+00:00">22 Nov 2019, 10:41</time> by <a rel="author">A.F.</a></address>
      <p>Gairebé recta final del mes de novembre. Com passa el temps, oi? Així que cal aprofitar-lo al màxim i res millor que compartir estones de cultura i lleure amb la canalla. Busqueu idees? Aquí en teniu algunes.</p>
      <h3>Dissabte familiar al Palau de la Música Catalana</h3>
      <p><b>Aquest dissabte, el cicle Concerts Familiars al Palau ofereix el concert familiar 'Trencadís de cançons' (Sala de Concerts, 12 h), un espectacle recomanat a partir de 3 anys</b> en què participa la companyia de dansa tradicional Factoria Mascaró i Mirna Vilasís i Xavi Múrcia. Una barreja curiosa de poesia, cançó i dansa que ens situa entre la modernitat i la tradició per mitjà de tres elements arquitectònics ben característics del Palau –la donzella de la façana, les palmeres semivoltes de les columnes i el cavall alat de la Sala de Concerts–, tots personificats dalt de l’escenari. Una estona abans, a les 10.30 h, tindrà lloc la visita guiada i el taller plàstic '<b>Visitem i experimentem el Palau'</b><i>,</i> a càrrec de l’educador Lluís Plaza, per a infants de 5 a 10 anys. Es tracta d’un recorregut guiat per l’edifici modernista que inclou una activitat plàstica experimental amb alguna de les tècniques artístiques que s’hauran observat durant el recorregut. </p>
      <figure>
        <img src="https://criatures.ara.cat/2019/11/22/imatges/Trencadis-cancons_2348775220_67566203_532x400.jpg"/>
        <figcaption>Trencadís de cançons ​ / Antoni Bofill</figcaption>
      </figure>
      <h3>Nova edició de Dau Barcelona</h3>
      <p>Per vuitè any consecutiu, Dau Barcelona s’obre a la ciutat com la gran festa del joc, amb entrada lliure. <b>Dissabte i diumenge, de les 10 del matí a les 8 del vespre</b>, <b>centenars de jocs per a totes les edats us </b><b>esperen al recinte de la Fàbrica de Creació Fabra i Coats. </b>Trobeu-ne tota la informació <a href="https://www.barcelona.cat/daubarcelona/ca/tot-sobre-dau">aquí.</a></p>
      <figure>
        <img src="https://criatures.ara.cat/2019/11/22/imatges/edicio-Dau-Barcelona_2348775213_67565655_532x400.png"/>
        <figcaption>8a edició de Dau Barcelona ​ / DAU</figcaption>
      </figure>
      <h3>La festa del Petit Romea</h3>
      <p>El <b>Petit Romea</b>, <b>la programació familiar del Teatre Romea de Barcelona, inaugura la 6a temporada amb una gran festa gratuïta oberta a totes les famílies aquest diumenge</b> al matí per presentar la temporada 2019-2020 amb tallers, espectacles i una activitat exclusiva per veure el teatre per dins (activitat inclosa dins els actes de commemoració del 50è aniversari de la mort de Margarida Xirgu). La cita serà d'11 a 14 h. </p>
      <figure>
        <img src="https://criatures.ara.cat/2019/11/22/imatges/Petit-Romea-Festa-inici-temporada_2348775214_67565786_532x713.jpg"/>
        <figcaption>Petit Romea. Festa d'inici de temporada ​</figcaption>
      </figure>
      <h3>2princesesbarbudes a Igualada</h3>
      <p><b>Aquest diumenge, a les 18 h, 2princesesbarbudes porten el seu últim disc, 'La bona vida', al Teatre Ateneu d'Igualada. </b>Les <b>2princesesbarbudes</b> es posen en la pell dels primers humans per explicar-nos la seva vida i costums. Un concert per a tota la família amb cançons pop plenes d’humor tocades amb instruments petits i de joguina. </p>
      <figure>
        <img src="https://criatures.ara.cat/2019/11/22/imatges/bona-vida-nou-disc_2348775212_67565577_532x400.jpg"/>
        <figcaption>'La bona vida' és el nou disc de les 2princesesbarbudes ​ / 2pb</figcaption>
      </figure>
      <h3>Teatre familiar a Canovelles</h3>
      <p><b>Dissabte, a les 18 h, al Teatre Auditori Can Palots de Canovelles hi podreu veure '</b><b>Kàtia', de la companyia</b> <b>Teatre Nu</b>. La Kàtia fa la maleta i emprèn un viatge, l’aventura de la seva vida, que viurà acompanyada de la seva mare. Trobarà el que busca? <i>Kàtia</i> és un espectacle de teatre visual que ens parla de la necessitat de retrobar-nos amb les nostres arrels. Per a tots els públics. </p>
      <figure>
        <img src="https://criatures.ara.cat/2019/11/22/imatges/Katia-representara-Canovelles_2348775222_67566412_532x366.png"/>
        <figcaption>'Kàtia' es representarà a Canovelles ​ / Teatre Nu</figcaption>
      </figure>
      <h3>Mr. Stone i els enigmes de Sant Pere de Rodes</h3>
      <p><b>Diumenge, al monestir de Sant Pere de Rodes (11.30 h), podeu participar en el taller familiar 'Mr. Stone i els enigmes de Sant Pere de Rodes'. </b>Mr. Stone volta per tot el món a la recerca de llocs únics misteriosos i extraordinaris. Aquesta vegada els seus passos l’han portat fins a Sant Pere de Rodes. Quins enigmes s’amaguen en aquest indret? Seguiu les petjades de l’intrèpid viatger i amb l’ajuda del seu quadern de notes i el seu bagul de viatge trobeu les respostes. Reserva prèvia necessària.<b> </b>Telèfon de reserves: 972 387 559 o <i><a href="https://criatures.ara.cat/reservesspv.acdpc@gencat.cat">reservesspv.acdpc@gencat.cat</a></i></p>
      <figure>
        <img src="https://criatures.ara.cat/2019/11/22/imatges/MrStone-enigmes-Sant-Pere-Rodes_2348775219_67566125_532x400.jpg"/>
        <figcaption>Mr.Stone i els enigmes de Sant Pere de Rodes ​ / Gencat</figcaption>
      </figure>
      <h3>Teatre a la Casa Elizalde</h3>
      <p><b><b>Diumenge, a la Casa Elizalde, nova proposta del seu cicle familiar amb 'El cel de la Jojó', d'Inspira Teatre. </b></b>La Jojó és una vaca molt sàvia perquè ha tingut una vida plena d'aventures. Així que tots els animals de la granja acudeixen a ella per demanar-li consell. Però la Jojó, amb els anys, no només ha guanyat saviesa. També s'ha fet gran. I un bon dia li succeeix el fet més extraordinari que li ha passat fins aleshores. Poc a poc va perdent parts: primer la taca, llavors, la cua, les mamelles, les banyes. A partir d'aquestes pèrdues, la Jojó anirà comprenent la transformació, el pas dels anys, el cicle de la vida. Fins a desaparèixer, però deixant empremta en les coses i en els animals que han format part del seu dia a dia. Recomanat per a tots els públics.</p>
      <figure>
        <img src="https://criatures.ara.cat/2019/11/22/imatges/cel-Jojo_2348775209_67565292_532x400.jpg"/>
        <figcaption>El cel de la Jojó ​ / Casa Elizalde</figcaption>
      </figure>
      <h3>Dansa al saT!</h3>
      <p><b>L'espectacle</b> '<b>Zaquizamí' torna aquest cap de setmana al SAT!, on es va estrenar, per celebrar les seves 100 funcions.</b> Aquesta proposta de dansa familiar del coreògraf Roberto G. Alonso ens parla d'un racó ple d'andròmines on van a parar els trastos vells. Un espectacle vitalista en el qual joguines i andròmines abandonades en unes golfes o traster (<i>zaquizamí</i>) cobren vida, busquen noves oportunitats i fan dels seus defectes virtuts. Un cant a la diversitat, a la solidaritat i a l'esperit de superació. Diumenge a les 12 h i les 17.30 h.</p>
      <figure>
        <img src="https://criatures.ara.cat/2019/11/22/imatges/Zaquizami_2348775210_67565370_532x400.png"/>
        <figcaption>Zaquizamí ​ / saT!</figcaption>
      </figure>
      <h3>El so és protagonista al mNACTEC</h3>
      <p><b>Aquest diumenge el mNACTEC de Terrassa us proposa participar en el taller familiar 'Sonarium'.</b> El so és el protagonista d’aquest espai de joc, de descoberta i experimentació musical, pensat per a infants de 0 a 4 anys. A partir de les 11 h. </p>
      <figure>
        <img src="https://criatures.ara.cat/2019/11/22/imatges/Sonarium_2348775218_67566047_532x400.jpg"/>
        <figcaption>Sonarium ​ / mNACTEC</figcaption>
      </figure>
      <h3>Teatre per a tots els públics a Balsareny</h3>
      <p><b>Diumenge, a les 18 h, a la Sala Sindicat de Balsareny hi podreu veure '</b><b>Planeta M.Art', de</b> <b>Marcel Gros</b>. Aquest entranyable pallasso ha creat, imaginat i somiat un món interior: el Planeta M.Art. El representarà amb una tecnologia d’alta definició en 3D que supera qualsevol realitat virtual. Música, paraules, formes, colors i moviment. En viu, en directe i en temps real. La sofisticada tècnica es diu <i>teatre</i>. Per a tots els públics. </p>
      <figure>
        <img src="https://criatures.ara.cat/2019/11/22/imatges/Planeta-MArt-Balsareny_2348775223_67566438_532x400.jpg"/>
        <figcaption>'Planeta M.Art' a Balsareny ​ / Marcel Gros</figcaption>
      </figure>
      <h3>Taller d'educació de gossos</h3>
      <p><b>Aquest diumenge, al Jardiland de Gavà, es farà un taller infantil (per a nens i nenes de 6 a 12 anys) sobre com entrenar el gos en obediència bàsica. </b>A partir de les 11 del matí. Les places són limitades i cal inscripció.</p>
      <figure>
        <img src="https://criatures.ara.cat/2019/11/22/imatges/Taller-infantil-Gava_2348775217_67565969_532x400.jpg"/>
        <figcaption>Taller infantil a Gavà ​</figcaption>
      </figure>
    </article>
  </body>
</html>