<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/litwa-pogrzeb-przywodcow-powstania-styczniowego/"/>
    <meta property="og:site_name" content="Polsat News"/>
    <meta property="article:published_time" content="2019-11-22T10:31:00+00:00"/>
    <meta property="og:title" content="Litwa: pogrzeb przywódców powstania styczniowego"/>
    <meta property="og:description" content="W Katedrze Wileńskiej rozpoczęła się msza pogrzebowa w intencji przywódców i uczestników powstania styczniowego, których szczątki odnaleziono podczas prac archeologicznych na Górze Zamkowej w Wilnie. Biorą w niej udział m.in. para prezydencka Andrzej Duda i Agata Kornhauser-Duda oraz premier Mateusz Morawiecki."/>
  </head>
  <body>
    <article>
      <h1>Litwa: pogrzeb przywódców powstania styczniowego</h1>
      <address>
        <time datetime="2019-11-22T10:31:00+00:00">22 Nov 2019, 10:31</time>
      </address>
      <p>
        <b>W Katedrze Wileńskiej rozpoczęła się msza pogrzebowa w intencji przywódców i uczestników powstania styczniowego, których szczątki odnaleziono podczas prac archeologicznych na Górze Zamkowej w Wilnie. Biorą w niej udział m.in. para prezydencka Andrzej Duda i Agata Kornhauser-Duda oraz premier Mateusz Morawiecki.</b>
      </p>
      <related>
        <a href="https://www.polsatnews.pl/wiadomosc/2019-08-08/pierwszoklasisci-otrzymaja-podrecznik-do-polskiego-z-polski/"/>
      </related>
      <p>O godz. 9 (godz. 8 czasu polskiego) do Katedry Wileńskiej w asyście honorowej wniesione zostały trumny ze szczątkami uczestników i przywódców powstania styczniowego. Do południa chętni mogli pożegnać się z uczestnikami zrywu, m.in. z jego przywódcami Zygmuntem Sierakowskim i Konstantym Kalinowskim.</p>
      <p>Msza pogrzebowa rozpoczęła się ok. godz. 12 (11 w Polsce) w Katedrze Wileńskiej; biorą w niej udział m.in. para prezydencka Andrzej Duda i Agata Kornhauser-Duda oraz prezydent Litwy Gitanas Nauseda.</p>
      <p>Prezydenci Polski i Litwy złożyli wieńce przy ustawionych w katedrze trumnach ze szczątkami powstańców. Na mszy obecna jest również była prezydent Litwy Dalia Grybauskaite.</p>
      <p>
        <b>Kondukt żałobny</b>
      </p>
      <p>Po zakończeniu nabożeństwa trumny ze szczątkami przywódców i uczestników zrywu, straconych w Wilnie w 1863 i 1864 roku, zostaną wyniesione przed Katedrę Wileńską, gdzie utworzony zostanie kondukt żałobny.</p>
      <p>
        <a href="https://www.polsatnews.pl/wiadomosc/2017-07-26/obraczka-z-napisem-zygmunt-apolonia-1862-prawdopodobnie-odnaleziono-szczatki-przywodcy-powstania-styczniowego/?ref=wyszukiwarka">PRZECZYTAJ: Obrączka z napisem: "Zygmunt Apolonia 1862". Prawdopodobnie odnaleziono szczątki przywódcy powstania styczniowego</a>
      </p>
      <p>Kondukt przejdzie z Katedry do Cmentarza na Rossie, gdzie odbędzie się ceremonia pogrzebowa. W uroczystościach wezmą udział również premier Mateusz Morawiecki, szef MON Mariusz Błaszczak, przedstawiciele obu izb polskiego parlamentu, a także przedstawiciele władz Ukrainy, Białorusi i Łotwy.</p>
      <p>
        <b>"Bohaterowie, którzy łączą dwa narody"</b>
      </p>
      <p>- Konstanty Kalinowski, Zygmunt Sierakowski byli przywódcami powstania styczniowego, (…) symbolizują postaci największych bohaterów i Litwy, i Polski. Są też bohaterami łączącymi nasze narody - powiedział Morawiecki po przybyciu do Wilna i złożeniu kwiatów w mauzoleum marszałka Józefa Piłsudskiego na wileńskiej Rossie.</p>
      <p>Premier wskazał, że „oddajemy im (powstańcom - PAP) hołd ze względu na to, co dla nas zrobili i wciąż robią”. Podkreślił, że „w naszych sercach żyją z nami do dzisiaj”.</p>
      <p>W ocenie Mateusza Morawieckiego pogrzeb powstańców jest „absolutnie wyjątkową uroczystością”. - Oddajemy hołd Polakom, obywatelom Rzeczpospolitej, która wtedy nie istniała, ale która była w sercach i dzięki której mogliśmy się cieszyć niepodległością, i dzięki której właściwie dzisiaj jesteśmy - powiedział.</p>
      <p>W 2017 roku na Górze Zamkowej, zwanej też Górą Giedymina, rozpoczęto badania archeologiczne, w trakcie których znaleziono szczątki powstańców styczniowych straconych na Placu Łukiskim. Źródła historyczne wskazują, że powieszono tam bądź rozstrzelano łącznie 21 osób, ale odnaleziono szczątki tylko 20.</p>
      <p>
        <a href="https://www.polsatnews.pl/wideo/przebral-sie-za-wlasna-corke-by-uciec-z-wiezienia-nagranie-ujawnia-tozsamosc-handlarza-narkotykow_6752089/">WIDEO - Przebrał się za własną córkę, by uciec z więzienia. Nagranie ujawnia tożsamość handlarza narkotyków</a>
      </p>
      <figure>
        <img src="https://s.redefine.pl/file/o2/redefine/cp/6v/6vcxq4gngh8tnz1cp8n2qkkqwkor7bc2.jpg"/>
      </figure>
    </article>
  </body>
</html>