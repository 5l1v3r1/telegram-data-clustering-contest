<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191122_Egymilliardos_afacsalasert_kaptak_el_egy_not_Pecsett"/>
    <meta property="og:site_name" content="HVG.hu"/>
    <meta property="article:published_time" content="2019-11-22T10:55:00+00:00"/>
    <meta property="og:title" content="Egymilliárdos áfacsalásért kaptak el egy nőt Pécsett"/>
    <meta property="og:description" content="Cukorral és olajjal sefteltek, adózás nélkül."/>
  </head>
  <body>
    <article>
      <h1>Egymilliárdos áfacsalásért kaptak el egy nőt Pécsett</h1>
      <address><time datetime="2019-11-22T10:55:00+00:00">22 Nov 2019, 10:55</time> by <a rel="author">MTI</a></address>
      <p><b>Cukorral és olajjal sefteltek, adózás nélkül.<br/></b>A bíróság egy hónapra elrendelte egy nő letartóztatását, aki mintegy egymilliárd forintnyi áfát csalt el – közölte a Pécsi Törvényszék pénteken az <i>MTI</i>-vel.</p>
      <p>A közlemény szerint Sz. A. bűnszervezetet hozott létre, hogy az Európai Unió egyik tagállamából beszerzett különböző élelmiszeripari termékek (főként cukor és étolaj) után felmerülő áfa megfizetése nélkül tudják ezen termékeket továbbértékesíteni.</p>
      <p>A gyanúsított által létrehozott bűnszervezet a közösségen belüli beszerzés után keletkező áfa fizetési kötelezettségének nem tett eleget, így a 2018-tól kezdődően 940 millió 576 ezer forint vagyoni hátrányt okozott.</p>
      <p>A bíróság a letartóztatás elrendelésének indoklásában kifejtette: tartani lehet attól, hogy a gyanúsított a bizonyítást veszélyeztetné. Miután a gyanúsítottal szemben ugyanilyen bűncselekmény miatt büntetőeljárás van folyamatban, így tartani lehet attól is, hogy a terhére rótt bűncselekményt folytatná.</p>
      <blockquote>A végzés ellen a gyanúsított és védője fellebbezést jelentettek be, így az nem végleges – írták.</blockquote>
    </article>
  </body>
</html>