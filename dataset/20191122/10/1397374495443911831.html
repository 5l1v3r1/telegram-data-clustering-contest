<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/transferi/odlazak-barsinih-poslednjih-mohikanaca-deset-imena-u-igri-medju-njima-i-stena-iz-zarkova-393412.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-22T10:36:00+00:00"/>
    <meta property="og:title" content="Odlazak Barsinih poslednjih Mohikanaca, deset imena u igri, među njima i &quot;Stena iz Žarkova&quot;!"/>
    <meta property="og:description" content="Nije tajna, Barselona se sprema da zameni igrače bez kojih se nije mogla zamisliti, spremili su spisak imena..."/>
  </head>
  <body>
    <article>
      <h1>Odlazak Barsinih poslednjih Mohikanaca, deset imena u igri, među njima i "Stena iz Žarkova"!</h1>
      <h2>Nije tajna, Barselona se sprema da zameni igrače bez kojih se nije mogla zamisliti, spremili su spisak imena...</h2>
      <address><time datetime="2019-11-22T10:36:00+00:00">22 Nov 2019, 10:36</time> by <a rel="author">Vladimir Stojanović</a></address>
      <p>Teško je reći koji je Barselonin tim bio bolji, onaj koji je rasturio Real sa 6:2 na "Bernabeu" 2009. ili onaj koji je dve godine kasnije osvojio Ligu šampiona. Kasnije su takvi uspesi izostali, osim sezone "triplete" sa Luisom Enrikeom, a Katalonce su boleli uspesi Reala u Evropi, odnosno četiri titule šampiona Starog Kontinenta.<br/><br/>Naravno, od Barsinih najvećih dana je prošlo mnogo vremena, u timu iz 2011. su još samo Pike, Buskets i naravno Leo Mesi.<br/><br/>Što se tiče ovog poslednjeg, njega je nemoguće zameniti, ima ugovor do 2021. ali se u klubu nadaju da će ga produžiti.<br/><br/>Sa Pikeom je situacija komplikovanija, on ima toliko obaveza van terena, da fudbal gubi prioritet.<br/><br/>"Retko spavam više od četiri sada dnevno, nemam kad", priznaje štoper, mnogi se pitaju može li profesionalni sportista da odgovori zahtevima trenera sa tako malo odmora.<br/><br/>Što se Busketsa tiče, neki mečevi ove sezone su pokazali da De Jong nije njegov naslednik, da je ofanzivniji, ali i slabiji u odbrani, nekako bez svog talismana Barselona ne deluje tako čvrsto na sredini.<br/><br/>Klub je već napravio listu potencijalnih zamena za igrače kojima ističe vreme, poput Pikea, Busketsa, Suareza, u leto 2020. krenuće se u realizaciju nekih od tih transfera.<br/><br/>Dugo već spornu poziciju desnog beka (nikada nije nađena prava zamena za Danija Alveša), Barsa gleda Klostermana iz Lajpciga koji pet sezona igra Bundesligu, a tek ima 23 godine. Naravno, ideja je bio Kimik, ali Bajern ne razmišlja o transferu.<br/><br/>Što se štopera tiče, prva meta je Nikola Milenković, kao zamena za Pikea, u slučaju da se ne dogovore sa Fiorentinom, ustremiće se na Kristensena iz Čelsija.<br/><br/>U veznom redu stvari će u neku ruku zavisiti i od novog trenera, malo ko veruje da će Valverde ostati. Barsa želi da dovede Emre Džana, odnosno da ga menja za Rakitića, ali Juve nije zainteresovan.<br/><br/>Još jedan igrač italijanskog šampiona je na meti Katalonaca, u pitanju je Bentankur, ali tu je problem klauzula, Juventus bi morao obeštećenje da podeli sa Bokom.<br/><br/>U svakom slučaju, i dalje su daleko od rešenja, ideja kluba je da i Rakitić i Vidal napuste klub, kao i Alenja, a da bude doveden mlađi defanzivni vezni igrač koji bi se rotirao sa Busketsom.<br/><br/>I na kraju špic, Abidal je već rekao Suarezu da traži napadača koji će ga zameniti. Lista je svedena na tri imena, Lautaro Martinez je prvo, Rašford i Kejn su takođe na listi, ali čini se da su to u ovom trenutku teške mete. Postoji još jedna stvar, Nejmar je i dalje aktuelan, ali bi u tom slučaju Barsa morala da se oslobodi, osim Kutinja, još Dembelea i čak u nekoj varijanti Grizmana.<br/><br/>U svakom slučaju, ovo su stvari koje bi mogle da se dese na leto, pored promene trenera, Kuman je prvi favorit, teško je očekivati Poketina na klupi, a Barsa nije zainteresovana za Alegrija koji je najveće ime na tržištu...</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/transferi/svi-zakucali-na-dinamova-vrata-razlog-znate-hocemo-li-videti-senzacionalnu-trampu-393408.html"/>
        <a href="https://www.sportske.net/vest/transferi/valverde-aminovao-barsin-promasaj-ima-dve-opcije-393360.html"/>
        <a href="https://www.sportske.net/vest/transferi/juventus-zeli-veliku-nadu-spanije-cena-trocifrena-393357.html"/>
        <a href="https://www.sportske.net/vest/medjunarodni-fudbal/rasprava-veka-mesi-je-bio-bolji-ronaldo-lepsi-ali-sve-se-promenilo-ovo-su-stvari-koje-nikad-nisu-ispricane-u-javnosti-393331.html"/>
        <a href="https://www.sportske.net/vest/medjunarodni-fudbal/poketino-ostavio-poruku-igracima-hoce-li-pogaziti-rec-kao-naslednik-murinjo-393330.html"/>
      </related>
    </article>
  </body>
</html>