<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/kanena-parathuro-ston-antikapnistiko-nomo-leei-to-upourgeio.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-22T10:12:00+00:00"/>
    <meta property="og:title" content="Κανένα «παράθυρο» στον αντικαπνιστικό νόμο, λέει το υπουργείο"/>
    <meta property="og:description" content="«Ο αντικαπνιστικός νόμος θα εφαρμοστεί στο ακέραιο». Αυτό τόνισε χθες ο υφυπουργός Υγείας Βασίλης Κοντοζαμάνης, αποκλείοντας οριστικά τα ενδεχόμενο να υπάρξουν «παραθυράκια» για …"/>
  </head>
  <body>
    <article>
      <h1>Κανένα «παράθυρο» στον αντικαπνιστικό νόμο, λέει το υπουργείο</h1>
      <address>
        <time datetime="2019-11-22T10:12:00+00:00">22 Nov 2019, 10:12</time>
      </address>
      <p>«Ο αντικαπνιστικός νόμος θα εφαρμοστεί στο ακέραιο». Αυτό τόνισε χθες ο υφυπουργός Υγείας Βασίλης Κοντοζαμάνης, αποκλείοντας οριστικά τα ενδεχόμενο να υπάρξουν «παραθυράκια» για κέντρα διασκέδασης στην απαγόρευση του καπνίσματος. Αλλωστε από την περασμένη Τρίτη, όταν και εγκαινιάστηκε επισήμως από τον πρωθυπουργό η εφαρμογή του αντικαπνιστικού νόμου, οι έλεγχοι που γίνονται ανά τη χώρα συνοδεύονται και με επιβολή προστίμων.</p>
      <p>Για την Αττική, τα πρώτα, πιo αυστηρά λόγω του νέου νομοθετικού πλαισίου, πρόστιμα επιβλήθηκαν σε καταστήματα υγειονομικού ενδιαφέροντος της Νέας Σμύρνης. Ειδικότερα, το βράδυ της Τετάρτης, ελέγχθηκαν από μεικτά κλιμάκια της Εθνικής Αρχής Διαφάνειας δέκα καταστήματα. Στα τρία εξ αυτών καταγράφηκαν παραβάσεις του αντικαπνιστικού νόμου και επιβλήθηκαν πρόστιμα, και στους ιδιοκτήτες αλλά και σε θαμώνες που κάπνιζαν.</p>
      <p>Συγχρόνως, αυξάνονται και οι αναφορές πολιτών για παραβάσεις του αντικαπνιστικού νόμου στην τηλεφωνική γραμμή 1142 του υπουργείου Υγείας. Ειδικότερα, το 1142 δέχθηκε προχθές 347 κλήσεις συνολικά (έναντι 235 την πρώτη ημέρα λειτουργίας του), εκ των οποίων 87 ήταν για καταγγελίες παράβασης του νόμου, 108 αφορούσαν αιτήματα για γενικές πληροφορίες για τον αντικαπνιστικό νόμο και 55 ήταν αιτήματα βοήθειας για διακοπή του καπνίσματος. Οι υπόλοιπες κλήσεις είτε δεν ολοκληρώθηκαν είτε έγιναν για άσχετο με το κάπνισμα λόγο.</p>
      <p>Ο υφυπουργός Υγείας Βασίλης Κοντοζαμάνης, μιλώντας χθες στον ΣΚΑΪ, εξέφρασε την πεποίθηση ότι η εφαρμογή του νόμου θα πετύχει.</p>
      <p>Οπως είπε, «έχουμε πολλές φορές αναφερθεί στο τι έχει γίνει στο παρελθόν. Ολοι γνωρίζουμε ότι οι κυβερνήσεις στο παρελθόν δεν τόλμησαν να εφαρμόσουν πλήρως τον νόμο». Και πρόσθεσε: «Τα πράγματα έχουν αλλάξει». Κληθείς να απαντήσει εάν θα επανεξεταστεί το πλαίσιο που αφορά τα μεγάλα κέντρα διασκέδασης, τα πρακτορεία του ΟΠΑΠ και τα καζίνο, με δεδομένο ότι έχουν εκφραστεί διαμαρτυρίες για την καθολική απαγόρευση του καπνίσματος σε αυτούς τους χώρους, ο κ. Κοντοζαμάνης ξεκαθάρισε: «Εάν αρχίσουμε με τα “παραθυράκια”, δεν πρόκειται να εφαρμοστεί ο νόμος. Πρέπει να είμαστε σαφείς. Οπως ισχύει ο νόμος, χωρίς εξαιρέσεις, θα εφαρμοστεί στο ακέραιο». Διευκρίνισε πάντως ότι ο στόχος του υπουργείου δεν είναι να εισπράττει πρόστιμα. «Πρόκειται για μια τολμηρή πρωτοβουλία σε ό,τι αφορά τον τομέα της δημόσιας υγείας. Η πολιτεία οφείλει να προστατεύει, να ενημερώνει, να προειδοποιεί τον κόσμο και αυτό κάνουμε με τη συνολική απαγόρευση του καπνίσματος».</p>
      <p>kathimerini.gr</p>
    </article>
  </body>
</html>