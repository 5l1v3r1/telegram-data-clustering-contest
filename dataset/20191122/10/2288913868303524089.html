<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04730459"/>
    <meta property="og:site_name" content="De Standaard"/>
    <meta property="article:published_time" content="2019-11-22T10:09:00+00:00"/>
    <meta property="og:title" content="Meer dan tachtig procent van adolescenten beweegt te weinig"/>
    <meta property="og:description" content="Een zittende levensstijl gericht op schermen bedreigt de gezondheid van jongeren. Dat stelt de Wereldgezondheidsorganisatie (WHO) in een studie."/>
  </head>
  <body>
    <article>
      <h1>Meer dan tachtig procent van adolescenten beweegt te weinig</h1>
      <address>
        <time datetime="2019-11-22T10:09:00+00:00">22 Nov 2019, 10:09</time>
      </address>
      <p>
        <b>Een zittende levensstijl gericht op schermen bedreigt de gezondheid van jongeren. Dat stelt de Wereldgezondheidsorganisatie (WHO) in een studie.</b>
      </p>
      <p>Niet genoeg bewegen is volgens de WHO niet alleen schadelijk voor de gezondheid, maar ook niet goed voor de ontwikkeling van de hersenen en sociale vaardigheden. Het is bovendien een wereldwijd probleem. Van Afghanistan tot Zimbabwe bewegen jongeren te weinig. Volgens de WHO moeten jongeren een uur per dag gemiddeld of intens bewegen.</p>
      <p>Meer dan tachtig procent van de adolescenten wereldwijd zijn <a href="https://www.thelancet.com/journals/lanchi/article/PIIS2352-4642(19)30323-2/fulltext">volgens de WHO</a> niet actief genoeg. Oorzaak van de inactiviteit is volgens de experts te zoeken bij de elektronische revolutie. Die heeft er voor gezorgd dat de bewegingspatronen van adolescenten zijn veranderd.</p>
      <p>België</p>
      <p>Tussen 2001 en 2016 daalde het aandeel van inactieve adolescenten slechts met 2,5 procentpunt. Terwijl jongens iets sportiever werden, doen de meisjes het wereldwijd net slechter dan vijftien jaar geleden.</p>
      <p>Voor België tonen de cijfers nagenoeg een status quo. Net zoals in 2001 beweegt 83,5 procent van de Belgische jongeren te weinig. Bij jongens is dat 79,2 procent, bij meisjes 88 procent.</p>
      <p>Genderkloof</p>
      <p>Slechts in vier landen - Tonga, Samoa, Afghanistan en Zambia, zijn meisjes actiever dan jongens, zo staat in de studie. In rijke landen in het oosten van Azië zijn de jongeren het minst actief, terwijl de jongens in rijke Westerse landen en meisjes in Zuid-Aziatische landen het meest actief zijn.</p>
      <p>De genderkloof verschilt sterk van land tot land, zoals in de VS. Daar zijn 64 procent van de jongens inactief tegenover 81 procent van de meisjes.</p>
      <p>Daar is geen eenduidige verklaring voor. ‘Er spelen culturele kwesties mee’, zegt onderzoekster Leanne Riley. ‘In sommige culturen worden tienermeisjes niet aangemoedigd om actief te zijn zoals jongens.’</p>
      <p>Soms zijn er gewoon geen faciliteiten voor meisjes. Zo zijn er in scholen soms geen meisjeskleedkamers, aldus Riley.</p>
      <p>Doel</p>
      <p>De WHO pleit voor dringende actie om jongeren meer te doen bewegen. Anders komt hun gezondheid in gevaar. Doel van de Wereldgezondheidsorganisatie is om het aantal inactieve jongeren tegen 2030 terug te dringen tot 70 procent.</p>
    </article>
  </body>
</html>