<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243181/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T10:16:09+00:00"/>
    <meta property="og:title" content="‘ครม.เศรษฐกิจ’ เร่งเครื่องดันจีดีพี ตั้งเป้าปีหน้าขยายตัว 2.7-3.7%"/>
    <meta property="og:description" content="“ครม.เศรษฐกิจ” เดินหน้าถกมาตรการกระตุ้นเศรษฐกิจเพิ่มเติมช่วงปลายปี 62 คาดทั้งปี GDP ขยายตัว 2.6% ส่วนปีหน้าตั้งเป้าขยายตัวที่ 2.7 – 3.7%"/>
  </head>
  <body>
    <article>
      <h1>‘ครม.เศรษฐกิจ’ เร่งเครื่องดันจีดีพี ตั้งเป้าปีหน้าขยายตัว 2.7-3.7%</h1>
      <address><time datetime="2019-11-22T10:16:09+00:00">22 Nov 2019, 10:16</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>“ครม.เศรษฐกิจ” เดินหน้าถกมาตรการกระตุ้นเศรษฐกิจเพิ่มเติมช่วงปลายปี 62 คาดทั้งปี GDP ขยายตัว 2.6% ส่วนปีหน้าตั้งเป้าขยายตัวที่ 2.7 – 3.7%</b>
      </p>
      <p>พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการรัฐมนตรีฝ่ายเศรษฐกิจ (ครม.เศรษฐกิจ) ครั้งที่ 7/2562 ซึ่งภายหลังการประชุม นายกอบศักดิ์ ภูตระกูล รองเลขาธิการนายกรัฐมนตรีฝ่ายการเมือง กรรมการและเลขานุการ ครม.เศรษฐกิจ ได้แถลงผลการประชุม สรุปสาระสำคัญดังนี้</p>
      <figure>
        <img src="https://www.thebangkokinsight.com/wp-content/uploads/2019/11/IMG_24762_20191122152736000000-768x516.jpg"/>
      </figure>
      <p><b>ครม.เศรษฐกิจรับทราบภาวะเศรษฐกิจไทยไตรมาสที่สาม ของปี 2562 ที่ประกาศในช่วงต้นสัปดาห์ที่ผ่านมาโดยสำนักงานสภาพัฒนาการเศรษฐกิจและสังคมแห่งชาติ ซึ่งตัวเลขเศรษฐกิจไทยในไตรมาสที่สาม มีอัตราการเติบโตอยู่ที่ 2.4% และไตรมาส 4 คาดว่าขยายตัว 2.8% ทั้งปีขยายตัว 2.6%</b> โดยไทยอยู่ในกลุ่มประเทศที่ GDP ขยายตัวเร่งขึ้นเมื่อเทียบกับไตรมาสที่สอง ซึ่งประกอบด้วยประเทศญี่ปุ่น ไต้หวัน ฟิลิปปินส์ เวียดนาม ไทย และสิงคโปร์ ทั้งนี้ มีหลายประเทศที่ GDP ขยายตัวในอัตราที่ชะลอลง คือสหรัฐฯ จีน อินโดนีเซีย มาเลเซีย ขณะที่ยูโรโซนกับเกาหลีใต้ อยู่ในกลุ่มประเทศที่ GDP ขยายตัวต่อเนื่องเท่า ๆ เดิม</p>
      <p>ครม. เศรษฐกิจรับทราบภาวะเศรษฐกิจในประเด็นต่าง ๆ โดยเป็นครั้งแรกในรอบหลายไตรมาสที่ผ่านมา ที่ตัวเลขของเศรษฐกิจปรับดีขึ้นจากไตรมาสก่อนหน้า ถ้าดูตัวเลขเศรษฐกิจเมื่อปีที่แล้วเริ่มจากประมาณ 5.0 แล้วทยอยลดลงมา ในสามไตรมาสที่แล้วอยู่ที่ประมาณ 3.6 ลงมาที่ 2.8 และ 2.3 ซึ่งการที่ประเทศไทยสามารถดูแลให้เศรษฐกิจเริ่มกลับมาปรับตัวดีขึ้นอีกเล็กน้อย ถือเป็นความสำเร็จเป็นจุดเริ่มต้นที่ต้องขับเคลื่อนกันต่อไป และคาดว่าเมื่อดูประมาณการในไตรมาสที่สี่ ก็น่าจะดีกว่าไตรมาสที่สาม จะเห็นว่าเศรษฐกิจไทยเริ่มเข้าสู่ช่วงที่ปรับดีขึ้นจากเดิม เริ่มทรงตัวได้ และในช่วงถัดไปเมื่อไตรมาสที่สี่ขับเคลื่อนได้ดีกว่านี้ ก็จะส่งผลต่อความเชื่อมั่น การจับจ่ายใช้สอย และการขับเคลื่อนการลงทุนภายในประเทศต่อไป</p>
      <p>ครม.เศรษฐกิจได้หารือถึงประเด็นต่าง ๆ ที่กำลังเกิดขึ้นในเศรษฐกิจโลก ที่ใน<b>ขณะนี้เศรษฐกิจโลกยังมีการชะลอตัวอีกระยะเวลาหนึ่ง ปกติเวลาที่เศรษฐกิจโลกเข้าสู่ช่วงขาลง จะเกิดขึ้นอย่างน้อย 2 -3 ปี เราเดินมาได้ประมาณเกือบ 1 ปีครึ่งแล้ว ทั้งนี้ จะได้เห็นถึงแรงกดดันที่จะเกิดขึ้นกับประเทศไทยต่อไป รวมถึงเรื่องความผันผวนต่าง ๆ เช่น สงครามทางการค้า Brexit และความขัดแย้งที่เกิดขึ้นในแผนที่โลกขณะนี้ ซึ่งทั้งหมดนี้จะส่งผลต่อการส่งออกของไทย รวมทั้งกดดันต่อการขยายตัวของไทยในช่วงต่อไป ด้วยเหตุนี้รัฐบาลจึงได้ปรับประมาณการเศรษฐกิจของปี 2563 จากเดิม 3 – 4% ลงมาอยู่ที่ 2.7 – 3.7%</b></p>
      <p>พร้อมกับ <b>ครม. เศรษฐกิจได้หารือถึงมาตรการกระตุ้นเศรษฐกิจเพิ่มเติมในช่วงเวลาประมาณ 5 สัปดาห์ที่เหลือของปี 2562 รวมทั้งการกำหนดเป้าหมายสำหรับปี 2563 ที่จะดำเนินการในช่วงถัดไป</b> โดยองค์ประกอบของเศรษฐกิจไทยในไตรมาสที่สามปี 2562 มีองค์ประกอบของเศรษฐกิจหลายอย่างที่ปรับตัวดีขึ้น <b>ส่วนที่ยังเป็นปัญหาอยู่คือการบริโภคภาคเอกชน การก่อสร้าง การไฟฟ้า ก๊าซ อสังหาริมทรัพย์ที่ได้รับแรงกดดัน ขณะเดียวกัน การส่งออก และการผลิตอุตสาหกรรม ยังเป็นสาขาที่มีปัญหาอยู่ ซึ่ง ครม.เศรษฐกิจได้เห็นปัญหานี้และสั่งการให้ไปติดตามเรื่องการผลิตอุตสาหกรรม รวมทั้งให้ไปสร้างความเชื่อมั่นการบริโภคด้วย</b></p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%9B%E0%B8%A3%E0%B8%B0%E0%B8%A2%E0%B8%B8%E0%B8%97%E0%B8%98%E0%B9%8C2211625-768x553.jpg"/>
      </figure>
      <p><b>สำหรับการประมาณการเศรษฐกิจไทยในปี 2563 ได้ตั้งเป้า GDP อยู่ที่ 2.7 – 3.7% แต่อาจจะลดลงเล็กน้อยเพราะเศรษฐกิจโลกยังมีแรงต้านอีกมาก</b> จึงได้มีการกำหนดเป้าหมายร่วมกันซึ่งเป็นการปรับเป้าหมายเดิมที่เคยกำหนดไว้ โดยได้มีแนวทางบริหารจัดการเศรษฐกิจในปี 2563 รวม 5 ด้าน ประกอบด้วย</p>
      <p>1. การดูแลเกษตรกร กำลังแรงงาน ผู้มีรายได้น้อย SMEs และเศรษฐกิจฐานราก</p>
      <p>2. การรักษาแรงขับเคลื่อนการขยายตัวจากการใช้จ่ายและการลงทุนภาครัฐ</p>
      <p>3. การขับเคลื่อนการส่งออกให้ขยายตัวไม่ต่ำกว่า 3.0% ในปี 2563</p>
      <p>4. การสนับสนุนการฟื้นตัวของภาคการท่องเที่ยว ที่ได้กำหนดเป้าหมายนักท่องเที่ยวต่างประเทศในปี 2563 จำนวน 41.8 ล้านบาท</p>
      <p>5. การสร้างความเชื่อมั่นและการสนับสนุนการขยายตัวของการลงทุนภาคเอกชน</p>
      <p>ครม.เศรษฐกิจยังได้หารือถึงแนวทางการขับเคลื่อนเรื่องนโยบายการเงิน – การคลัง และนโยบายแต่ละด้าน ซึ่งนายกรัฐมนตรีได้สั่งการให้ดูแลเรื่องผู้ส่งออก โรงสีข้าว อ้อย กุ้ง และเรื่องภัยแล้งที่จะเกิดขึ้น โดยให้มีการวางแผนเตรียมการเรื่องน้ำเพื่อแก้ปัญหาภัยแล้งในปีหน้า นอกจากนี้ นายกรัฐมนตรีให้ความสำคัญกับการหาแนวทางขับเคลื่อนการลงทุนภายในประเทศ โดยนายกฯ มอบหมาย BOI ไปหาแนวทางเพิ่มเติมในการส่งเสริมการลงทุนภายในประเทศต่อไป</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%9B%E0%B8%A3%E0%B8%B0%E0%B8%A2%E0%B8%B8%E0%B8%97%E0%B8%98%E0%B9%8C2211627-768x542.jpg"/>
      </figure>
      <p>พร้อมกันนี้ <b>ครม.เศรษฐกิจหารือเรื่องการเบิกจ่ายงบลงทุนรัฐวิสาหกิจ โดยสำนักงานคณะกรรมการนโยบายรัฐวิสาหกิจ หรือ สคร. ได้กำหนดเป้าหมายการเบิกจ่ายงบลงทุนรัฐวิสาหกิจ ในช่วงเดือน พ.ย. – ธ.ค.62 ที่จะมีเม็ดเงินออกมาอีกประมาณ 115,552 ล้านบาท</b> ซึ่งเป็นงบลงทุนของรัฐวิสาหกิจต่าง ๆ ที่จะเกิดขึ้น และ สคร. ได้รายงานถึงโครงการลงทุนขนาดใหญ่ที่มีการเบิกจ่ายงบลงทุนล่าช้า ได้แก่</p>
      <ul>
        <li>โครงการรถไฟความเร็วสูงไทย –จีน ระยะที่ 1 (ช่วงกรุงเทพมหานคร – นครราชสีมา)</li>
        <li>โครงการก่อสร้างรถไฟทางคู่ ช่วงนครปฐม – ชุมพร</li>
        <li>โครงการก่อสร้างรถไฟทางคู่ ช่วงลพบุรี –ปากน้ำโพ</li>
        <li>โครงการพัฒนาท่าอากาศยานสุวรรณภูมิ (ปี 2554 – 2560) (งานอาคารเทียบเครื่องบินรองหลังที่ 1)</li>
        <li>โครงการทางพิเศษสายพระราม 3 – ดาวคะนอง วงแหวนรอบนอกตะวันตก โครงการระบบรถไฟชานเมืองสายสีแดงอ่อน และแดงเข้ม (บางซื่อ-หัวหมาก และบางซื่อ– หัวลำโพง)</li>
        <li>โครงการระบบขนส่งมวลชนทางรางในพื้นที่กรุงเทพฯ บางซื่อ – ตลิ่งชัน เป็นต้น</li>
      </ul>
      <figure>
        <img src="https://www.thebangkokinsight.com/wp-content/uploads/2019/11/%E0%B8%9B%E0%B8%A3%E0%B8%B0%E0%B8%A2%E0%B8%B8%E0%B8%97%E0%B8%98%E0%B9%8C2211626-768x553.jpg"/>
      </figure>
      <p>ซึ่ง<b>นายกรัฐมนตรีได้มอบหมายให้ไปปลดล็อกปัญหาอุปสรรคต่าง ๆ ที่ทำให้การเบิกจ่ายงบลงทุนล่าช้า เพื่อทำให้เบิกจ่ายงบลงทุนออกมาได้ ทั้งนี้ สคร. ได้คาดการณ์การเบิกจ่ายของรัฐวิสาหกิจและบริษัทในเครือในเดือนพฤศจิกายน – ธันวาคม 2562 ว่าจะมีเม็ดเงินออกมา 115,552 ล้านบาท</b></p>
      <p>สำหรับโครงการรถไฟความเร็วสูงไทย – จีนฯ ตามที่มีการมอบหมายให้กระทรวงคมนาคม ธนาคารแห่งประเทศไทย และหน่วยงานที่เกี่ยวข้องไปหารือร่วมกัน ขณะนี้ได้ข้อสรุปถึงการกำหนดสกุลเงินกู้เป็นสกุลเงินดอลลาร์สหรัฐเพื่อลดความเสี่ยงอัตราแลกเปลี่ยน โดยจะมีการประชุมหารือร่วมระหว่างไทย – จีนต่อไป เพื่อขับเคลื่อนโครงการลงทุนรถไฟความเร็วสูงไทย –จีนฯ ให้เป็นไปตามเป้าหมาย</p>
      <p>นอกจากนี้ ครม.เศรษฐกิจได้หารือถึงการเบิกจ่ายงบประมาณขององค์กรปกครองส่วนท้องถิ่น ซึ่งรัฐมนตรีว่าการกระทรวงมหาดไทยได้ชี้แจงว่า จะมีการขับเคลื่อนการเบิกจ่ายงบประมาณขององค์กรปกครองส่วนท้องถิ่นอย่างเต็มที่ เพื่อให้สอดรับกับสิ่งที่รัฐบาลดำเนินการ ซึ่งในช่วงที่ผ่านมาได้มีการปลดล็อคไปพอสมควร ทำให้มีเม็ดเงิน 10,000 กว่าล้านบาทออกมาขับเคลื่อนเศรษฐกิจช่วงที่ผ่านมา ทั้งนี้ งบของ อปท. มีข้อจำกัดในเรื่องของขนาดจึงถือเป็นงบที่ช่วยเสริมการดำเนินการต่าง ๆ ในภูมิภาค</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243181%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243256/"/>
        <a href="https://www.thebangkokinsight.com/243208/"/>
        <a href="https://www.thebangkokinsight.com/243203/"/>
        <a href="https://www.thebangkokinsight.com/243155/"/>
      </related>
    </article>
  </body>
</html>