<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/car_articles/260178/formula-e-aytoi-einai-oi-5-logoi-gia-na-tin-parakoloythiseis"/>
    <meta property="og:site_name" content="LiFO"/>
    <meta property="article:published_time" content="2019-11-22T10:40:00+00:00"/>
    <meta property="og:title" content="Formula E: Αυτοί είναι οι 5 λόγοι για να την παρακολουθήσεις"/>
    <meta property="og:description" content="Η νέα σεζόν για το παγκόσμιο πρωτάθλημα μηχανοκίνητου αθλητισμού με ηλεκτρικά οχήματα, βρίσκεται προ των πυλών."/>
  </head>
  <body>
    <article>
      <h1>Formula E: Αυτοί είναι οι 5 λόγοι για να την παρακολουθήσεις</h1>
      <h2>Η νέα σεζόν για το παγκόσμιο πρωτάθλημα μηχανοκίνητου αθλητισμού με ηλεκτρικά οχήματα, βρίσκεται προ των πυλών.</h2>
      <address><time datetime="2019-11-22T10:40:00+00:00">22 Nov 2019, 10:40</time> by <a rel="author">ΔΗΜΗΤΡΗΣ ΓΡΑΤΣΟΣ</a></address>
      <p>
        <b>Η Formula E αποτελεί το πρώτο παγκόσμιο πρωτάθλημα μηχανοκίνητου αθλητισμού αποκλειστικά με ηλεκτρικά οχήματα και πλέον βαδίζει στην έκτη σεζόν της.</b>
      </p>
      <p>Για τους μη εξοικειωμένους με το πρωτάθλημα της ΑΒΒ FIA Formula E, να σημειώσουμε ότι ξεκίνησε το 2014 και γνώρισε άμεση δημοφιλία προσελκύοντας όλο και περισσότερες αυτοκινητοβιομηχανίες στα grids, καθώς και αυξημένους «οπαδούς» στις κερκίδες.</p>
      <p>Παράλληλα, η Nissan ήταν ο πρώτος κατασκευαστής από την Ιαπωνία, ο οποίος συμμετείχε στην Formula E, ενώ η ομάδα της Nissan e.dams τερμάτισε δεύτερη στην παρθενική της συμμετοχή τη σεζόν που μας πέρασε.</p>
      <blockquote>Η έκτη σεζόν για την Formula E ξεκινά στις 22 και 23 Νοεμβρίου 2019 στην πίστα Diriyah, της Σαουδικής Αραβίας.</blockquote>
      <p>Για την ιαπωνική φίρμα, η Formula E αποτελεί μιας πρώτης τάξεως ευκαιρία να τεστάρει και να επαληθεύσει την ισχύ και τις επιδόσεις που απορρέουν από τις τεχνολογίες μηδενικών εκπομπών ρύπων τις οποίες προσφέρει.</p>
      <p>Σε ότι αφορά στους λάτρεις του μηχανοκίνητου αθλητισμού, είναι μια ευκαιρία να δουν από κοντά τελευταίας τεχνολογίας αγωνιστικά μοντέλα παγκόσμιας κλάσης, χωρίς να χρειαστεί να ταξιδέψουν μακριά, καθώς το πρωτάθλημα λαμβάνει χώρα σε μεγάλες πόλεις ανά την υφήλιο.</p>
      <figure>
        <img src="https://www.lifo.gr/uploads/image/1570487/Nissan-Formula-E-1.jpg"/>
        <figcaption>Η ομάδα της Nissan e.dams τερμάτισε στη δεύτερη θέση την προηγούμενη σεζόν, στην παρθενική της συμμετοχή.</figcaption>
      </figure>
      <p>Ωστόσο υπάρχουν πέντε σημαντικοί λόγοι για τους οποίους θα πρέπει να παρακολουθήσετε τους αγώνες της Formula E:</p>
      <h3>1.</h3>
      <h3>Το μέλλον είναι ηλεκτρικό</h3>
      <p>Η τεχνολογία που «κρύβεται» πίσω από την Formula E, επί της ουσίας αποτελεί μια ματιά στο μέλλον της αυτοκίνησης. Οι πωλήσεις ηλεκτρικών αυτοκινήτων αναμένεται να αυξηθούν με γρήγορο ρυθμό την επόμενη δεκαετία, καθώς η συγκεκριμένη τεχνολογία γίνεται πιο προσιτή και προσβάσιμη.</p>
      <p>Την ίδια στιγμή οι ηλεκτρικοί αγώνες έχουν μια μοναδική ακουστική ατμόσφαιρα, καθώς τα οχήματα της Formula E εκπέμπουν έναν δικό τους συγκεκριμένο ήχο, με διαφορετικό βήμα, ανάλογα με το μέγεθος της επιτάχυνσης.</p>
      <p>Οι γνώσεις που αποκτήθηκαν στους αγώνες της Formula E, ιδιαίτερα στον τομέα της διαχείρισης της ενέργειας, θα προχωρήσουν στην ανάπτυξη καλύτερων ηλεκτρικών αυτοκινήτων για τους καταναλωτές στο μέλλον.</p>
      <p>Για παράδειγμα η Nissan έχει εκμεταλλευτεί την πολυετή πείρα της από την μαζική παραγωγή του ηλεκτρικού Leaf για την ανάπτυξη του μονοθεσίου της Formula E, ωστόσο η εμπλοκή της στο συγκεκριμένο πρωτάθλημα έχει πολλαπλά οφέλη και για τις εμπορικές της δραστηριότητες.</p>
      <h3>2.</h3>
      <h3>Ένα αγωνιστικό πρωτάθλημα για τη νέα γενιά</h3>
      <p>Η Formula E στοχεύει σε κοινό με φρέσκιες αντιλήψεις, τόσο ως προς τον τρόπο λειτουργίας της όσο και στο τρόπο παρακολούθησης των αγώνων. Η λειτουργία Fanboost επιτρέπει στους οπαδούς να επηρεάζουν άμεσα τους αγώνες, ψηφίζοντας online για τους αγαπημένους τους οδηγούς.</p>
      <p>Οι πέντε οδηγοί που λαμβάνουν τις περισσότερες ψήφους παίρνουν πρόσθετη ώθηση ισχύος 5 κιλοβάτ, για χρήση κατά το δεύτερο μισό του αγώνα. Για παράδειγμα, μπορείτε να ψηφίζετε για τους οδηγούς της Nissan e.dams, απλά κάνοντας tweet "#SebastienBuemi #FANBOOST" και "#OliverRowland #FANBOOST".</p>
      <p>Οι αγώνες είναι σύντομοι, σε σύγκριση με άλλα πρωταθλήματα, καθώς διαρκούν μόλις 45 λεπτά συν ένας γύρος. Έτσι η προσοχή των θεατών επικεντρώνεται στη δράση, με κάθε λάθος ή αστοχία να είναι πολύ πιο κρίσιμο για την έκβαση του αγώνα.</p>
      <p>Παράλληλα, μπορεί οι περισσότεροι αγώνες να μεταδίδονται από τηλεοπτικά δίκτυα σε όλο τον κόσμο, ωστόσο στην Formula E όλοι μπορούν να παρακολουθήσουν πλήρεις αγώνες και προκαταρκτικές δοκιμές στο YouTube.</p>
      <figure>
        <img src="https://www.lifo.gr/uploads/image/1570488/Nissan-Formula-E-3.jpg"/>
        <figcaption>Η Formula E αναμενόμενα απευθύνεται σε ένα κοινό με πιο φρέσκο τρόπο σκέψης σε όλους τους τομείς.</figcaption>
      </figure>
      <h3>3.</h3>
      <h3>Η Formula E είναι γεμάτη δράση</h3>
      <p>Οι οδηγοί της Formula E μπορούν να χρησιμοποιήσουν τη λειτουργία «Attack Mode» για να αυξήσουν την ισχύ τους κατά 25 κιλοβάτ, βγαίνοντας από την αγωνιστική γραμμή και οδηγώντας σε μια συγκεκριμένη ζώνη.</p>
      <p>Ο αριθμός των διαθέσιμων αυξήσεων και η διάρκεια τους αλλάζουν από αγώνα σε αγώνα. Όταν ένας οδηγός ενεργοποιεί τη λειτουργία Attack Mode, ανάβουν τα φώτα στο «φωτοστέφανο» του αυτοκινήτου (το σημείο ασφαλείας πάνω από το κεφάλι του οδηγού).</p>
      <p>Οι τηλεθεατές μπορούν επίσης να παρακολουθήσουν επί της οθόνης, ποιος βρίσκεται σε Attack Mode, ενώ η «σφιχτή» διαδρομή σε κάθε αγώνα, σημαίνει ότι οι οδηγοί πρέπει να προσέχουν συνεχώς ο ένας τον άλλον.</p>
      <h3>4.</h3>
      <h3>Η Formula E βρίσκεται πολύ κοντά στους θεατές</h3>
      <p>Χωρίς τους εκκωφαντικούς θορύβους και τις εκπομπές καυσαερίων που συνήθως συνδέονται με τα μηχανοκίνητα αθλήματα, οι αγώνες της Formula E λαμβάνουν χώρα στην καρδιά της πόλης.</p>
      <p>Αυτό διευκολύνει την παρακολούθηση για το κοινό, προσφέροντας μια ανεπανάληπτη εμπειρία. Ξεκινώντας από το Diriyah, η έκτη σεζόν της Formula E θα συναρπάσει τους κατοίκους στο Σαντιάγκο της Χιλής, στην Πόλη του Μεξικό, στο Μαρακές του Μαρόκο, στην Σάνια της Κίνας, στη Ρώμη, στο Παρίσι, στη Σεούλ, στην Τζακάρτα, στο Βερολίνο, στη Νέα Υόρκη και στο Λονδίνο.</p>
      <p>Σε αντίθεση με άλλους αγώνες, το pit και τα paddocks της Formula E δεν είναι μόνο για τους VIP. Αυτό δίνει στους οπαδούς της Formula E την ευκαιρία να δουν από κοντά την τεχνολογία και τους ανθρώπους πίσω από αυτήν.</p>
      <h3>5.</h3>
      <h3>Τεχνολογική πρόοδος και Formula E βαδίζουν μαζί</h3>
      <p>Με την τεχνολογία EV μηδενικών εκπομπών να αναπτύσσεται γρήγορα, η Formula E προσαρμόζεται εξίσου ταχύτατα για να παραμείνει στις επάλξεις.</p>
      <p>Μία αλλαγή που έχει ήδη πραγματοποιηθεί, αφορά την σημαντική αύξηση της ισχύος, από 200 kW σε 250 kW (περίπου το ισοδύναμο με την αύξηση 80 ίππων), επιτυγχάνοντας κορυφαίες ταχύτητες μέχρι 280 χλμ./ώρα!</p>
      <p>Χάρη στη βελτιωμένη τεχνολογία των μπαταριών, η Formula E έχει καταργήσει την αλλαγή στα μισά του αγώνα, κάτι που ήταν χαρακτηριστικό των πρώιμων εποχών της. Ωστόσο, η διάρκεια ζωής της μπαταρίας, όπως άλλωστε τα καύσιμα σε οποιοδήποτε άλλο αγώνα σε πίστα, παραμένει ένα σημαντικό κομμάτι της στρατηγικής κάθε ομάδας.</p>
      <figure>
        <img src="https://www.lifo.gr/uploads/image/1570489/Nissan-Formula-E-4.jpg"/>
        <figcaption>Η Nissan χρησιμοποιεί την πολυετή πείρα της από την παραγωγή του ηλεκτρικού Leaf για την ανάπτυξη του e-μονοθεσίου της.</figcaption>
      </figure>
      <p>Σε ότι αφορά στην ομάδα Nissan e.dams, εκτός από την ανανεωμένη εμφάνισή της για την έκτη σεζόν του πρωταθλήματος ABB FIA της Formula E, έχει ανανεώσει και το κινητήριο σύνολο του αγωνιστικού της αυτοκινήτου, για να αντιμετωπίσει τις επικείμενες προκλήσεις.</p>
      <p>Τέλος, να αναφέρουμε ότι η φετινή σεζόν ξεκινά στις 22 και 23 Νοεμβρίου στην πίστα Diriyah, της Σαουδικής Αραβίας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/car_articles/258380/ta-ilektrika-montela-aytokiniton-poy-ksexorisan-fetos"/>
        <a href="https://www.lifo.gr/articles/car_articles/258375/to-neo-nissan-juke-paramenei-ksexoristo"/>
        <a href="https://www.lifo.gr/articles/car_articles/258399/ta-sxedia-ton-etaireion-gia-to-mellon-tis-aytokinisis"/>
        <a href="https://www.lifo.gr/articles/car_articles/255338/ksekinise-i-paragogi-gia-to-entyposiako-neo-nissan-juke"/>
      </related>
    </article>
  </body>
</html>