<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/ma-quale-festa-ma-che-state-39-avete-letto-manifesto-219733.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-22T10:22:05+00:00"/>
    <meta property="og:title" content="Ma quale festa? ma che state a di'? - avete letto il manifesto delle sardine?"/>
    <meta property="og:description" content="MA QUALE FESTA? MA CHE STATE A DI'? - AVETE LETTO IL MANIFESTO DELLE SARDINE? ''CARI POPULISTI, LA FESTA È FINITA''. A QUESTO PUNTO POTEVANO USARE ''PACCHIA'' COME SALVINI E FACEVANO PRIMA - ''AVETE TIRATO LA CORDA DEI NOSTRI SENTIMENTI''. IN MANCANZA DI IDEE POLITICHE, SI USANO LE EMOZIONI. È L'ACCUSA PRINCIPALE CHE I BABY BOOMER FANNO AI MILLENNIAL, LA GENERAZIONE DEGLI ''INDIGNATI'' DEGLI ''OFFESI'', IN SOSTANZA DEI FREGNONI"/>
  </head>
  <body>
    <article>
      <h1>Ma quale festa? ma che state a di'? - avete letto il manifesto delle sardine?</h1>
      <address>
        <time datetime="2019-11-22T10:22:05+00:00">22 Nov 2019, 10:22</time>
      </address>
      <p>
        <b>MA QUALE FESTA? MA CHE STATE A DI'? - AVETE LETTO IL MANIFESTO DELLE SARDINE? ''CARI POPULISTI, LA FESTA È FINITA''. A QUESTO PUNTO POTEVANO USARE ''PACCHIA'' COME SALVINI E FACEVANO PRIMA - ''AVETE TIRATO LA CORDA DEI NOSTRI SENTIMENTI''. IN MANCANZA DI IDEE POLITICHE, SI USANO LE EMOZIONI. È L'ACCUSA PRINCIPALE CHE I BABY BOOMER FANNO AI MILLENNIAL, LA GENERAZIONE DEGLI ''INDIGNATI'' DEGLI ''OFFESI'', IN SOSTANZA DEI FREGNONI</b>
      </p>
      <hr/>
      <p>
        <b>Ilaria Venturi per <a href="https://bologna.repubblica.it/">https://bologna.repubblica.it/</a></b>
      </p>
      <figure>
        <a href="https://www.dagospia.com/mediagallery/Dago_fotogallery-256158/1241225.htm">
          <img src="https://cdn-static.dagospia.com/img/foto/11-2019/sardine-modena-1241225.png"/>
        </a>
        <figcaption>sardine modena</figcaption>
      </figure>
      <p>Hanno deciso di scrivere una sorta di manifesto delle "sardine" per spiegare le ragioni della nascita del movimento, inatteso anche per loro all'inizio con questa forza e numeri nelle piazze. I flash mob che pacificamente contestano Matteo Salvini e il populismo leghista si stanno moltiplicando in tutta Italia: oggi a Sorrento, poi Palermo (domani, venerdì 22, piazza Verdi ore 18.30), Reggio Emilia (sabato 23, piazza Prampolini, ore 18.30), Perugia (sabato 23, piazza della Repubblica ore 17.30), Rimini (domenica 24, Vecchia Pesceria, ore 17), Parma (lunedì 25 piazza Duomo, ore 19), Firenze (sabato 30, ) Napoli, (sabato 30, piazza del Gesù, ore 19) Ferrara (sabato 30 novembre, piazza Castello ore 20), Milano (domenica 1 dicembre, piazza Mercanti, ore 17), Avellino (domenica 1 dicembre, piazza Garibaldi, ore 18) e Torino in via di definizione.</p>
      <figure>
        <a href="https://www.dagospia.com/mediagallery/Dago_fotogallery-256158/1238945.htm">
          <img src="https://cdn-static.dagospia.com/img/foto/11-2019/bologna-sardine-contro-salvini-1238945.jpg"/>
        </a>
        <figcaption>bologna, sardine contro salvini</figcaption>
      </figure>
      <p>I quattro trentenni Mattia Santori, Roberto Morotti, Giulia Trappoloni e Andrea Garreffa, promotori della piazza di Bologna che ha creato l'onda, hanno aperto una pagina ufficiale, "Seimila sardine", per mettere in Rete tutte le iniziative. Con un manifesto pubblicato oggi che mette in fila i motivi di una protesta partita dal basso, senza bandiere di partito, per dare la sveglia - dicono - alle "nostre coscienze" e "opporci a chi per anni ha rovesciato bugie e odio su noi e i nostri concittadini".</p>
      <figure>
        <a href="https://www.dagospia.com/mediagallery/Dago_fotogallery-256158/1238940.htm">
          <img src="https://cdn-static.dagospia.com/img/foto/11-2019/sardine-contro-salvini-1238940.jpg"/>
        </a>
        <figcaption>sardine contro salvini</figcaption>
      </figure>
      <p>Intanto '6000 Sardine' diventa un marchio, con tanto di registrazione all'Ufficio dell'Unione europea per la proprietà intellettuale, l'Euipo. "Dovremmo registrarlo già oggi - spiega Mattia Santori - se ne stanno occupando alcuni amici, stanno sbrigando tutte le pratiche del caso. Ma questo non vuol dire che nasce un movimento o che diventiamo un partito". precisa.</p>
      <p>La firma, come la pagina Facebook, è "seimila sardine", quelle che a Bologna per prime hanno battuto Salvini sui numeri: alla convention di apertura della campagna elettorale per il voto in Emilia Romagna il 26 gennaio la Lega è arrivata a riempire i cinquemila posti del palazzetto, in piazza l'obiettivo era di arrivare a seimila. Si sono presentate 12mila "sardine", che poi hanno preso il largo.</p>
      <p>
        <b>IL MANIFESTO DELLE SARDINE:</b>
      </p>
      <figure>
        <a href="https://www.dagospia.com/mediagallery/Dago_fotogallery-256158/1240337.htm">
          <img src="https://cdn-static.dagospia.com/img/foto/11-2019/manifestazione-delle-sardine-a-modena-6-1240337.jpg"/>
        </a>
        <figcaption>manifestazione delle sardine a modena 6</figcaption>
      </figure>
      <p>Cari populisti, lo avete capito. La festa è finita.</p>
      <p>Per troppo tempo avete tirato la corda dei nostri sentimenti. L’avete tesa troppo, e si è spezzata. Per anni avete rovesciato bugie e odio su noi e i nostri concittadini: avete unito verità e menzogne, rappresentando il loro mondo nel modo che più vi faceva comodo. Avete approfittato della nostra buona fede, delle nostre paure e difficoltà per rapire la nostra attenzione. Avete scelto di affogare i vostri contenuti politici sotto un oceano di comunicazione vuota. Di quei contenuti non è rimasto più nulla.</p>
      <p>Per troppo tempo vi abbiamo lasciato fare.</p>
      <p>Per troppo tempo avete ridicolizzato argomenti serissimi per proteggervi buttando tutto in caciara.</p>
      <p>Per troppo tempo avete spinto i vostri più fedeli seguaci a insultare e distruggere la vita delle persone sulla rete.</p>
      <figure>
        <a href="https://www.dagospia.com/mediagallery/Dago_fotogallery-256158/894097.htm">
          <img src="https://cdn-static.dagospia.com/img/foto/04-2017/sardine-894097.jpg"/>
        </a>
        <figcaption>sardine</figcaption>
      </figure>
      <p>Per troppo tempo vi abbiamo lasciato campo libero, perché eravamo stupiti, storditi, inorriditi da quanto in basso poteste arrivare.</p>
      <p>Adesso ci avete risvegliato. E siete gli unici a dover avere paura. Siamo scesi in una piazza, ci siamo guardati negli occhi, ci siamo contati. E’ stata energia pura. Lo sapete cosa abbiamo capito? Che basta guardarsi attorno per scoprire che siamo tanti, e molto più forti di voi.</p>
      <p>Siamo un popolo di persone normali, di tutte le età: amiamo le nostre case e le nostre famiglie, cerchiamo di impegnarci nel nostro lavoro, nel volontariato, nello sport, nel tempo libero. Mettiamo passione nell’aiutare gli altri, quando e come possiamo. Amiamo le cose divertenti, la bellezza, la non violenza (verbale e fisica), la creatività, l’ascolto.</p>
      <figure>
        <a href="https://www.dagospia.com/mediagallery/Dago_fotogallery-256158/1240972.htm">
          <img src="https://cdn-static.dagospia.com/img/foto/11-2019/sardine-1240972.png"/>
        </a>
        <figcaption>sardine</figcaption>
      </figure>
      <p>Crediamo ancora nella politica e nei politici con la P maiuscola. In quelli che pur sbagliando ci provano, che pensano al proprio interesse personale solo dopo aver pensato a quello di tutti gli altri. Sono rimasti in pochi, ma ci sono. E torneremo a dargli coraggio, dicendogli grazie.</p>
      <p>Non c’è niente da cui ci dovete liberare, siamo noi che dobbiamo liberarci della vostra onnipresenza opprimente, a partire dalla rete. E lo stiamo già facendo. Perché grazie ai nostri padri e nonni avete il diritto di parola, ma non avete il diritto di avere qualcuno che vi stia ad ascoltare.</p>
      <p>Siamo già centinaia di migliaia, e siamo pronti a dirvi basta. Lo faremo nelle nostre case, nelle nostre piazze, e sui social network. Condivideremo questo messaggio fino a farvi venire il mal di mare. Perché siamo le persone che si sacrificheranno per convincere i nostri vicini, i parenti, gli amici, i conoscenti che per troppo tempo gli avete mentito. E state certi che li convinceremo.</p>
      <figure>
        <a href="https://www.dagospia.com/mediagallery/Dago_fotogallery-256158/1240336.htm">
          <img src="https://cdn-static.dagospia.com/img/foto/11-2019/manifestazione-delle-sardine-a-modena-11-1240336.jpg"/>
        </a>
        <figcaption>manifestazione delle sardine a modena 11</figcaption>
      </figure>
      <p>Vi siete spinti troppo lontani dalle vostre acque torbide e dal vostro porto sicuro. Noi siamo sardine libere, e adesso ci troverete ovunque. Benvenuti in mare aperto.</p>
      <p>“E’ chiaro che il pensiero dà fastidio, anche se chi pensa è muto come un pesce. Anzi, è un pesce. E come pesce è difficile da bloccare, perché lo protegge il mare. Com’è profondo il mare”.</p>
      <p>Firmato "6000 sardine"</p>
      <figure>
        <a href="https://www.dagospia.com/mediagallery/Dago_fotogallery-256158/1240332.htm">
          <img src="https://cdn-static.dagospia.com/img/foto/11-2019/manifestazione-delle-sardine-a-modena-4-1240332.jpg"/>
        </a>
        <figcaption>manifestazione delle sardine a modena 4</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256158/1239774.htm">
          <img src="https://cdn-static.dagospia.com/img/foto/11-2019/mattia-santori-leader-delle-sardine-1239774.jpg"/>
        </a>
        <figcaption>mattia santori leader delle sardine</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256158/1240326.htm">
          <img src="https://cdn-static.dagospia.com/img/foto/11-2019/il-post-di-samar-zaoui-contro-salvini-1240326.jpg"/>
        </a>
        <figcaption>il post di samar zaoui contro salvini</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256158/1240323.htm">
          <img src="https://cdn-static.dagospia.com/img/foto/11-2019/mattia-santori-ad-agora-5-1240323.jpg"/>
        </a>
        <figcaption>mattia santori ad agora' 5</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256158/1240325.htm">
          <img src="https://cdn-static.dagospia.com/img/foto/11-2019/samar-zaoui-1240325.jpg"/>
        </a>
        <figcaption>samar zaoui</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256158/1239775.htm">
          <img src="https://cdn-static.dagospia.com/img/foto/11-2019/mattia-santori-leader-delle-sardine-1239775.jpg"/>
        </a>
        <figcaption>mattia santori leader delle sardine</figcaption>
      </figure>
    </article>
  </body>
</html>