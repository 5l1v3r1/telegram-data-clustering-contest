<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187985/"/>
    <meta property="og:site_name" content="Janam TV"/>
    <meta property="article:published_time" content="2019-11-22T10:54:09+00:00"/>
    <meta property="og:title" content="മരടിലെ അനധികൃത ഫ്ലാറ്റുകൾ ജനുവരി 11നും 12നുമായി പൊളിച്ചു നീക്കുമെന്ന് സർക്കാർ ഹൈക്കോടതിയിൽ ; ഉടമകൾക്ക് നൽകിയത് 61 കോടി 50 ലക്ഷം രൂപ"/>
    <meta property="og:description" content="കൊച്ചി : മരട് ഫ്ലാറ്റുടമകൾ നൽകിയ ഹർജികൾ ജനുവരി രണ്ടാംവാരത്തിന് ശേഷം പരിശോധിക്കാമെന്ന് സുപ്രീംകോടതി. നഷ്ടപരിഹാര തുക നൽകുന്നതിനു കൂടുതൽ സമയം വേണമെങ്കിൽ"/>
  </head>
  <body>
    <article>
      <h1>മരടിലെ അനധികൃത ഫ്ലാറ്റുകൾ ജനുവരി 11നും 12നുമായി പൊളിച്ചു നീക്കുമെന്ന് സർക്കാർ ഹൈക്കോടതിയിൽ ; ഉടമകൾക്ക് നൽകിയത് 61 കോടി 50 ലക്ഷം രൂപ</h1>
      <address><time datetime="2019-11-22T10:54:09+00:00">22 Nov 2019, 10:54</time> by <a rel="author">Janam TV Web Desk</a></address>
      <p>കൊച്ചി : മരട് ഫ്ലാറ്റുടമകൾ നൽകിയ ഹർജികൾ ജനുവരി രണ്ടാംവാരത്തിന് ശേഷം പരിശോധിക്കാമെന്ന് സുപ്രീംകോടതി. നഷ്ടപരിഹാര തുക നൽകുന്നതിനു കൂടുതൽ സമയം വേണമെങ്കിൽ റിട്ട ജസ്റ്റിസ് അദ്ധ്യക്ഷനായ സമിതിയ്ക്ക് മുൻപാകെ ഇക്കാര്യം സർക്കാരിനു ഉന്നയിക്കാമെന്നും കോടതി വ്യക്തമാക്കി .</p>
      <p>തീരദ്ദേശ നിയമം ലംഘിച്ച് നിര്‍മ്മിച്ച മരടിലെ അനധികൃത ഫ്ലാറ്റുകൾ ജനുവരി 11നും 12നുമായി പൊളിച്ചുനീക്കുമെന്ന് സംസ്ഥാന സര്‍ക്കാര്‍ കോടതിയെ അറിയിച്ചു. 11ന് ഹോളി ഫെയ്ത്തും ആൽഫ വെഞ്ചേഴ്സും, 12ന് ഗോൾഡൻ കായലോരയും ജയിൻ കോറലും പൊളിക്കും. ഫ്ലാറ്റുടമകൾക്ക് 25 ലക്ഷം രൂപ വീതം നൽകാൻ ഇതുവരെ 61 കോടി 50 ലക്ഷം രൂപ വിനിയോഗിച്ചുവെന്നും സര്‍ക്കാര്‍ അറിയിച്ചു.</p>
      <p>കെട്ടിടങ്ങൾ പൊളിക്കാനുള്ള കമ്പനികളെ തീരുമാനിച്ചിട്ടുണ്ട്. കെട്ടിടങ്ങൾ പൊളിക്കുന്നതിനെതിരെയും കെട്ടിട നിര്‍മ്മാതാക്കൾക്കെതിരെയും നിരവധി ഹര്‍ജികൾ കോടതിയിൽ എത്തിയിരുന്നു. സായിറ എന്ന ഫ്ലാറ്റുടമ ഇന്ന് നേരിട്ട് ഹാജരാവുകയും ചെയ്തു. ഇവര്‍ക്കെല്ലാം പറയാനുള്ളത് പിന്നീട് കേൾക്കാമെന്ന് ജസ്റ്റിസ് അരുണ്‍ മിശ്ര അറിയിച്ചു.</p>
    </article>
  </body>
</html>