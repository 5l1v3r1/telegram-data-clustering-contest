<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/sharad-pawar-urged-uddhav-thackeray-to-be-maharashta-alliance-cm-at-late-night-meeting.html"/>
    <meta property="og:site_name" content="DoolNews"/>
    <meta property="article:published_time" content="2019-11-22T10:08:00+00:00"/>
    <meta property="og:title" content="മഹാരാഷ്ട്രയെ ഉദ്ദവ് താക്കറെ നയിക്കണമെന്ന് പവാര്‍; പ്രഖ്യാപനം ഉടന്‍"/>
    <meta property="og:description" content="Maharashtra Udhav Thakare India മുംബൈ: മഹാരാഷ്ട്ര സര്‍ക്കാര്‍ രൂപീകരണവുമായി ബന്ധപ്പെട്ട് പ്രധാന പ്രഖ്യാപനത്തിനൊരുങ്ങി ശിവസേന-എന്‍.സി.പി- കോണ്‍ഗ്രസ് സഖ്യം.മഹാരാഷ്ട്ര സ"/>
  </head>
  <body>
    <article>
      <h1>മഹാരാഷ്ട്രയെ ഉദ്ദവ് താക്കറെ നയിക്കണമെന്ന് പവാര്‍; പ്രഖ്യാപനം ഉടന്‍</h1>
      <address><time datetime="2019-11-22T10:08:00+00:00">22 Nov 2019, 10:08</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്ര സര്‍ക്കാര്‍ രൂപീകരണവുമായി ബന്ധപ്പെട്ട് പ്രധാന പ്രഖ്യാപനത്തിനൊരുങ്ങി ശിവസേന-എന്‍.സി.പി- കോണ്‍ഗ്രസ് സഖ്യം.</p>
      <p>മഹാരാഷ്ട്ര സഖ്യ സര്‍ക്കാരിനെ ശിവസേന മേധാവി ഉദ്ദവ് താക്കറെ നയിക്കണമെന്ന് എന്‍.സി.പി നേതാവ് ശരദ് പവാര്‍ നിര്‍ദേശിച്ചതായ റിപ്പോര്‍ട്ടുകളാണ് പുറത്തുവരുന്നത്. ഇന്നലെ അര്‍ധരാത്രി നടന്ന കൂടിക്കാഴ്ചയിലാണ് പവാര്‍ താക്കറെയോട് നേതൃസ്ഥാനം ഏറ്റെടുക്കാന്‍ ആവശ്യപ്പെട്ടത്.</p>
      <p>ഇന്നലെ മുംബൈയിലെ ശരദ് പവാറിന്റെ വീട്ടില്‍ വെച്ച് നടന്ന ചര്‍ച്ചയില്‍ ഉദ്ദവ് താക്കറെയും മകന്‍ ആദിത്യയും പങ്കെടുത്തിരുന്നു.<br/>ശിവസേന നേതാവ് സഞ്ജയ് റാവത്തും ഇവര്‍ക്കൊപ്പം ഉണ്ടായിരുന്നു.</p>
      <p>ആദിത്യ താക്കറേയും സഞ്ജയ് റാവത്തും ഉദ്ദവിനോട് മുഖ്യമന്ത്രി പദവി ഏറ്റെടുക്കണമെന്ന ആവശ്യം അറിയിച്ചിട്ടുണ്ട്.</p>
      <related>
        <a href="https://www.doolnews.com/kashmir-violence-amithshah-told-normal-in-parliament.html?utm_source=doolnews&amp;utm_medium=related"/>
      </related>
      <p>സര്‍ക്കാര്‍ രൂപീകരണം എത്രയും വേഗം നടക്കണമെന്നും സര്‍ക്കാര്‍ രൂപീകരിക്കാന്‍ അവകാശവാദം ഉന്നയിച്ച് എത്രയും പെട്ടെന്ന് ഗവര്‍ണറെ കാണണമെന്നും പവാറും സഞ്ജയ് റാവത്തും ഉദ്ദവിനോട് ആവശ്യപ്പെട്ടിട്ടുണ്ട്.</p>
      <p>സര്‍ക്കാര്‍ രൂപീകരണവുമായി ബന്ധപ്പെട്ട് മുംബൈയില്‍ ഇന്ന് നിരവധി യോഗങ്ങള്‍ നടക്കും. കോണ്‍ഗ്രസ്-എന്‍.സി.പി നേതാക്കള്‍ അവരുടെ സഖ്യകക്ഷികളായ സ്വാഭിമാനി ഷെത്കരി സംഘടന, പീപ്പിള്‍സ് റിപ്പബ്ലിക്കന്‍ പാര്‍ട്ടി, മുംബൈയിലെ കര്‍ഷക- തൊഴിലാളി പാര്‍ട്ടികളുമായും കൂടിക്കാഴ്ച നടത്തും. സമാജ്‌വാദി പാര്‍ട്ടി, സി.പി.ഐ (എം) എന്നിവരും ചര്‍ച്ചയില്‍ പങ്കെടുക്കും.</p>
      <p>ശിവസേന നേതാവ് ഉദ്ദവ് താക്കറെയും ഇന്ന് പാര്‍ട്ടി നിയമസഭാംഗങ്ങളുടെ യോഗത്തില്‍ അധ്യക്ഷത വഹിക്കും.</p>
      <p>തീവ്രഹിന്ദുത്വം ഉപേക്ഷിച്ച് മഹാരാഷ്ട്രയില്‍ സര്‍ക്കാര്‍ രൂപീകരിക്കാന്‍ തയ്യാറാണെന്ന് ശിവസേന വ്യക്തമാക്കിയതിന് പിന്നാലെയാണ് കോണ്‍ഗ്രസ് നേതൃത്വം സര്‍ക്കാര്‍ രൂപീകരണത്തിന് മുന്‍കൈ എടുത്തത്. കോണ്‍ഗ്രസ് അദ്ധ്യക്ഷ സോണിയ ഗാന്ധിയുടെ നിലപാട് തന്നെയാണ് ഇവിടേയും നിര്‍ണായകമായത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>മതതേരത്വം ഉയര്‍ത്തിപ്പിടിക്കണമെന്ന ആവശ്യം എന്‍.സി.പി അദ്ധ്യക്ഷന്‍ ശരദ് പവാറുമായുള്ള കൂടിക്കാഴ്ചയില്‍ സോണിയ ആവര്‍ത്തിച്ചിരുന്നു.<br/>തീവ്രനിലപാടുകളില്‍ നിന്ന് ശിവസേന പിന്നോട്ടു പോയില്ലെങ്കില്‍ സര്‍ക്കാര്‍ രൂപീകരണം സാദ്ധ്യമല്ലെന്ന് തന്നെയായിരുന്നു സോണിയ വ്യക്തമാക്കിയത്. ഇതിന് പിന്നാലെ പൊതുമിനിമം പരിപാടിയില്‍ സെക്യുലര്‍ എന്ന പദം ഉള്‍പ്പെടുത്താന്‍ പാര്‍ട്ടി തീരുമാനിക്കുകയായിരുന്നു.</p>
      <p>മഹാരാഷ്ട്ര നിയമസഭാ തെരഞ്ഞെടുപ്പില്‍ 105 സീറ്റ് ബി.ജെ.പി നേടിയെങ്കിലും ശിവസേനയുമായുള്ള തര്‍ക്കത്തെ തുടര്‍ന്ന് അധികാരത്തിലേറാന്‍ ബി.ജെ.പിക്ക് സാധിച്ചില്ല. 288 അംഗ നിയമസഭയില്‍ 56 എം.എല്‍.എമാരാണ് ശിവസേനയ്ക്കുള്ളത്. എന്‍.സി.പി 54 സീറ്റും കോണ്‍ഗ്രസ് 44 സീറ്റുകളും നേടിയിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/6-3OZOGMG2U" width="560" height="315" data-service="Youtube" scrolling="no"/>
      </figure>
    </article>
  </body>
</html>