<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/egkainiastike-symboyleytikos-stathmos-anoia-a-113647.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-22T10:42:00+00:00"/>
    <meta property="og:title" content="Εγκαινιάστηκε ο Συμβουλευτικός Σταθμός για την Άνοια στον Δήμο Κηφισιάς"/>
    <meta property="og:description" content="Στο πλαίσιο της παροχής περισσότερων υπηρεσιών υγείας για τους ηλικιωμένους πολίτες της Κηφισιάς, της Νέας Ερυθραίας και της Εκάλης, ο Δήμος Κηφισιάς σε συνεργασία με το Ελληνικό Διαδημοτικό Δίκτυο Υγιών Πόλεων (ΕΔΔΥΠΠΥ) και την Εταιρεία Alzheimer Αθηνών,  προχώρησε στην λειτουργία μιας νέας δομής του Συμβουλευτικού Σταθμού για την Άνοια."/>
  </head>
  <body>
    <article>
      <h1>Εγκαινιάστηκε ο Συμβουλευτικός Σταθμός για την Άνοια στον Δήμο Κηφισιάς</h1>
      <address>
        <time datetime="2019-11-22T10:42:00+00:00">22 Nov 2019, 10:42</time>
      </address>
      <p>Στο πλαίσιο της παροχής περισσότερων υπηρεσιών υγείας για τους ηλικιωμένους πολίτες της Κηφισιάς, της Νέας Ερυθραίας και της Εκάλης, ο Δήμος Κηφισιάς σε συνεργασία με το Ελληνικό Διαδημοτικό Δίκτυο Υγιών Πόλεων (ΕΔΔΥΠΠΥ) και την Εταιρεία Alzheimer Αθηνών,  προχώρησε στην λειτουργία μιας νέας δομής του Συμβουλευτικού Σταθμού για την Άνοια.</p>
      <p>Τα εγκαίνια του Σταθμού πραγματοποιήθηκαν την Πέμπτη 21 Νοεμβρίου 2019 από τον Δήμαρχο Κηφισιάς Γιώργο Θωμάκο, την υπεύθυνη Αντιδήμαρχο Ασπασία (Νίνα) Βλάχου, την Αντιπεριφερειάρχη Βορείου Τομέα Λουκία Κεφαλογιάννη και την πρόεδρο της Εταιρίας Alzheimer Αθηνών Δρ Παρασκευή Σακκά.</p>
      <p>Στο Συμβουλευτικό Σταθμό Άνοιας που λειτουργεί στο Γ ΚΑΠΗ ΝΕΑΣ ΚΗΦΙΣΙΑΣ (Κηφισού και Αγραύλης) σε ειδικά διαμορφωμένο χώρο (ιατρείο ΚΑΠΗ) έχουν πρόσβαση για τις υπηρεσίες του, όλα τα μέλη των τεσσάρων (4) ΚΑΠΗ και όλοι οι ηλικιωμένοι του Δήμου.</p>
      <p>Ο Δήμαρχος Κηφισιάς Γιώργος Θωμάκος στον χαιρετισμό του, ευχαρίστησε τον πρόεδρο του ΕΔΔΥΠΠΥ και Περιφερειάρχη Αττικής Γιώργο Πατούλη, την Εταιρεία Alzheimer Αθηνών και το προσωπικό του Δήμου Κηφισιάς που εργάστηκαν για τη λειτουργία και την υλοποίηση του Συμβουλευτικού Σταθμού για την Άνοια στον Δήμο.</p>
      <p>Ο κ. Θωμάκος μεταξύ άλλων δήλωσε:</p>
      <p>«Ο Δήμος Κηφισιάς αποδεικνύει καθημερινά τη φροντίδα για κάθε συμπολίτη μας, παρέχοντας ένα ευρύ φάσμα υπηρεσιών υγείας, πρόνοιας και κοινωνικής μέριμνας. </p>
      <p>Στις δομές μας έρχεται σήμερα να προστεθεί ο Συμβουλευτικός Σταθμός για την Άνοια, που αποτελεί μια καινοτόμο δομή η οποία θα σταθεί αρωγός στη βελτίωση της καθημερινότητας τόσο των ανοιακών ατόμων όσο και των συνοδών/φροντιστών τους. </p>
      <p>Η άνοια, σε μια πολιτισμένη κοινωνία, δεν επιτρέπεται να αποτελεί λόγο αποκλεισμού του πάσχοντος. Η Αυτοδιοίκηση κι ο Δήμος Κηφισιάς καλούνται να αναμετρηθούν και με αυτό το κοινωνικό ζήτημα. Η ανταπόκριση μας, που πιστεύω ότι θα είναι ουσιαστική καθορίζει το μέτρο της ευαισθησίας και αλληλεγγύης μας».</p>
      <p>Ο πρόεδρος του Ελληνικού Διαδημοτικού Δικτύου Υγιών Πόλεων και Περιφερειάρχης Αττικής, Γιώργος Πατούλης, με βιντεοσκοπημένο μήνυμα του έστειλε το χαιρετισμό του:</p>
      <p>«Με τη δημιουργία Συμβουλευτικού Σταθμού για την Άνοια, παρέχεται στους δημότες η δυνατότητα να απευθύνονται στο Δήμο τους και μάλιστα στους οικείους χώρους των ΚΑΠΗ στους οποίους ήδη προσέρχονται  για την ανίχνευση πιθανόν συμπτωμάτων που σχετίζονται με την έναρξη της νόσου της άνοιας, αλλά και για ήδη νοσούντες να παρέχονται υπηρεσίες από τους επαγγελματίες υγείας που έχουν εκπαιδευτεί ειδικά με σκοπό τη σταθεροποίηση της νόσου. Συγχαρητήρια στο Δήμαρχο Γιώργο Θωμάκο για όλες τις πρωτοβουλίες που έχει λάβει για την προαγωγή της υγείας των δημοτών του». </p>
      <p>Η Αντιπεριφερειάρχης Βορείου Τομέα Λουκία Κεφαλογιάννη δήλωσε:</p>
      <p>«Αξίζουν συγχαρητήρια στον Περιφερειάρχη, Γιώργο Πατούλη και στο Δήμαρχο Γιώργο Θωμάκο για την λειτουργία του Συμβουλευτικού Σταθμού. Είναι βέβαιο ότι οι ασθενείς που πάσχουν από άνοια αξίζουν υψηλής ποιότητας ζωής και υπηρεσίες υποστήριξης τόσο των ίδιων , όσο και  των οικογενειών τους. Εμείς ως Περιφέρεια Αττικής έχουμε σε πρώτο πλάνο την διατήρηση της υγείας των πολιτών με στόχο την ανάδειξη της Αττικής σε Περιφέρεια Υγείας». </p>
      <p>Η αρμόδια Αντιδήμαρχος Νίνα (Ασπασία) Βλάχου τόνισε ότι υποχρέωση του Δήμου είναι να ενστερνίζεται προβλήματα των  Κέντρων Φιλίας των Δημοτών μας σε όλα τα επίπεδα και τόνισε χαρακτηριστικά πως «το νέο Κέντρο για την Άνοια έρχεται να επιλύσει ανάγκες των ανθρώπων της τρίτης ηλικίας».</p>
      <p>Ο Γενικός Διευθυντής του Ελληνικού Δικτύου Υγιών Πόλεων κ. Σωτήρης Παπασπυρόπουλος χαιρετίζοντας την εκδήλωση, ανέφερε ότι έχουν δημιουργηθεί 72 Συμβουλευτικοί Σταθμοί για την Άνοια πανελλαδικά καλύπτοντας τις ανάγκες ενός μεγάλου μέρους του πληθυσμού της χώρας.</p>
      <p>Η Πρόεδρος της Εταιρείας Alzheimer Αθηνών Δρ Παρασκευή Σακκά δήλωσε σχετικά:</p>
      <p>«Η ίδρυση δικτύου Συμβουλευτικών σταθμών για την άνοια στους Δήμους της Ελλάδας σε συνεργασία με το ΕΔΔΥΠΠΥ είναι το πρώτο βήμα για τη δημιουργία κοινοτήτων φιλικών προς την άνοια στη χώρα μας. Σε μία κοινότητα φιλική προς την άνοια, τα άτομα με άνοια έχουν πρόσβαση σε έγκαιρη διάγνωση και θεραπεία, απολαμβάνουν υψηλής ποιότητας φροντίδα και νιώθουν ενσωματωμένοι, με δυνατότητα συμμετοχής, επιλογής και ελέγχου της καθημερινότητάς τους. Μία κοινότητα φιλική προς την άνοια αποτελείται από μεμονωμένα άτομα, επιχειρήσεις, οργανισμούς, υπηρεσίες και δημόσιους φορείς, μέσα συγκοινωνίας, δημόσιους χώρους που υποστηρίζουν τις ανάγκες των ατόμων με άνοια».</p>
      <p>Στα εγκαίνια του Συμβουλευτικού Σταθμού για την Άνοια παρευρέθηκαν επίσης ο Γενικός Διευθυντής του ΕΔΔΥΠΠΥ Σωτήρης Παπασπυρόπουλος, Ιατρός-Ψυχίατρος Υγιεινολόγος, οι Αντιδήμαρχοι Αχιλλέας Κουρέπης και Αλέξιος Μακρής, η πρόεδρος του ΝΠΔΔ «Κοινωνική Μέριμνα» Κατερίνα Καραλή, η πρόεδρος του ΝΠΔΔ «Δημήτριος Βικέλας» Λίλα Παπαδημητρίου, ο αρμόδιος για την εποπτεία των έργων στη Δ.Ε. Νέας Ερυθραίας ο Γιώργος Μαραζιώτης και πλήθος κόσμου.</p>
      <p>
        <u>Ποιος μπορεί να έρθει σε επαφή με το Συμβουλευτικό Σταθμό;</u>
      </p>
      <p>Άτομα που αντιμετωπίζουν προβλήματα μνήμης, μέλη των οικογενειών τους οποιασδήποτε ηλικίας, άτομα άνω των 65 ετών που επιθυμούν να εξεταστούν ή να συμμετέχουν σε δράσεις πρόληψης, επαγγελματίες υγείας και ψυχικής υγείας, εργαζόμενοι σε τοπικούς φορείς και οποιοσδήποτε ενδιαφέρεται να ενημερωθεί για την άνοια.</p>
      <p>
        <u>Τι προσφέρει ο Συμβουλευτικός Σταθμός;</u>
      </p>
      <p>- Ιατρείο μνήμης για έγκαιρη και έγκυρη διάγνωση</p>
      <p>- Ομαδικά προγράμματα πρόληψης της άνοιας</p>
      <p>- Ομαδικά προγράμματα νοητικής ενδυνάμωσης, δημιουργικής απασχόλησης και γυμναστικής στα άτομα με άνοια</p>
      <p>- Ενημέρωση, εκπαίδευση και υποστήριξη των οικογενειακών φροντιστών.</p>
      <p>
        <u>Που βρίσκεται η νέα δομή στον Δήμο Κηφισιάς;</u>
      </p>
      <p>Ο Συμβουλευτικός Σταθμός λειτουργεί κάθε Τρίτη και Πέμπτη 09.00-13.00. στο Γ ΚΑΠΗ ΝΕΑΣ ΚΗΦΙΣΙΑΣ (Κηφισού και Αγραύλης) σε ειδικά διαμορφωμένο χώρο (ιατρείο ΚΑΠΗ). Οι ενδιαφερόμενοι μπορούν να επικοινωνούν στα τηλέφωνα  210 8080108 &amp; 210 6231091 κατόπιν ραντεβού.</p>
      <p>Το πρόγραμμα υλοποιείται από την Διεύθυνση Κοινωνικών Υπηρεσιών, Παιδείας, Αθλητισμού και Πολιτισμού-Τμήμα Πολιτικών Κοινωνικής Προστασίας 3ης Ηλικίας.</p>
    </article>
  </body>
</html>