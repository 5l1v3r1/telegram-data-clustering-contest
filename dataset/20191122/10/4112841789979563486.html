<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77616-Tesla-Cybertruck-ma-mat-nerozbitne-skla-Rozbili-ich-uz-na-zivej-prezentacii"/>
    <meta property="og:site_name" content="REFRESHER"/>
    <meta property="article:published_time" content="2019-11-22T10:35:00+00:00"/>
    <meta property="og:title" content="Tesla Cybertruck má mať nerozbitné sklá. Rozbili ich už na živej prezentácii"/>
    <meta property="og:description" content="Bol však Elon Musk naozaj prekvapený alebo bolo všetko vopred plánované?"/>
  </head>
  <body>
    <article>
      <h1>Tesla Cybertruck má mať nerozbitné sklá. Rozbili ich už na živej prezentácii</h1>
      <address><time datetime="2019-11-22T10:35:00+00:00">22 Nov 2019, 10:35</time> by <a rel="author">Matej Krajčovič</a></address>
      <p>
        <b>Bol však Elon Musk naozaj prekvapený alebo bolo všetko vopred plánované?</b>
      </p>
      <p>Keď <b>Tesla</b> oznámila, že chystá svoj nový<i> "<b>truck"</b>, </i>väčšina z nás zrejme očakávala konkurenta <i>Fordu F-150, Chevroletu Silverado </i>alebo<i> Dodge RAM<b>. </b></i>V Európe s malými parkovacími miestami a úzkymi uličkami pre túto triedu plnokrvných pickupov veľké pochopenie nemáme, no v USA ide o totálne hity.</p>
      <p>Len táto trojka vlani oslovila <a href="https://www.jdpower.com/cars/trucks/10-most-popular-trucks">takmer 1,5 milióna amerických zákazníkov</a>. Elon Musk a jeho najnovší <b>Cybertruck </b>si teda mohol z tohto koláča poriadne odkrojiť a na účty Tesly priniesť milióny dolárov. </p>
      <related>
        <a href="https://refresher.sk/77612-Elon-Musk-predstavil-Tesla-Cybertruck-s-dizajnom-obrneneho-vozidla-Ma-tri-motory-a-jazdi-na-elektrinu"/>
      </related>
      <p>Firma však namiesto takmer zaručeného úspechu stavilia na show. Ukázala niečo, čo môže odkazovať na ikonické<i> Lamborghini Countach,</i> alebo ešte skôr u nás menej známy <i>DeLorean DMC-12</i><b> </b>preslávený filmom <i>Back to the Future (Návrat do budúcnosti).</i></p>
      <p>Inými slovami, dizajn <b>Tesly Cybertruck</b> je poriadne uletený a hoci fanúšikov amerického vizionára možno osloví, na masový úspech by sme celý svoj majetok určite nestavili. </p>
      <figure>
        <img src="https://i.refresher.sk/public/matejkrajcovic/02_Desktop.jpg"/>
        <figcaption>
          <cite>https://www.tesla.com/cybertruck</cite>
        </figcaption>
      </figure>
      <p>Elon Musk tvrdí, že karoséria auta má byť mimoriadne odolná a posádke poskytovať <i>„ultimátnu ochranu“ </i>zabezpečenú ultratvrdými, za studena lisovanými plátmi ocele a <b>nerozbitným sklom</b>. </p>
      <p>Demonštovať to malo mlátenie do karosérie a hodenie oceľovej gule do okna bočných dverí už počas predstavenia Cybertrucku. <b>Hod však obe okná okamžite rozbil.</b></p>
      <figure>
        <iframe data-src="https://twitter.com/Casey_Dwyer/status/1197733189353189377?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Išlo však naozaj o náhodu alebo to bol vopred premyslený ťah, ako zaujať a na pár hodín ovládnuť internet? Presne rovnako sa ti totiž popraská každé <b>nepriestrelné sklo</b> aj na obrnených autách prevážajúcich významných politikov. Dôležité je, aby projektil neprešiel až do kabíny. </p>
      <p>Koniec-koncov, celý Tesla Cybertruck vyzerá skôr ako snaha o ďalšie PR predstavenie Elona Muska než ako auto, ktoré je reálne pripravené na skutočné cesty. </p>
      <figure>
        <iframe data-src="https://twitter.com/tryphon342/status/1197732712762740737?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jedným z háčikov môže byť snaha o zvládnutie <b>testov na ochranu chodcov</b> pri zrážke. Ostro rezané tvary a hrany príliš prívetivo nevyzerajú. Naopak, väčšina automobilov musí vpredu používať ultramäkké plastové nárazníky a nie supertvrdú ocel. </p>
      <p>A čo nerozbitné sklo? Dôkladná ochrana osobných vecí v kabíne pred pokusmi zlodejov určite poteší, no v prípade nehody alebo dokonca pádu do jazera je niekedy rozbitie okna jedinou šancou, ako sa dostať von.</p>
      <figure>
        <img src="https://i.refresher.sk/public/matejkrajcovic/04_Desktop.jpg"/>
        <figcaption>
          <cite>https://www.tesla.com/cybertruck</cite>
        </figcaption>
      </figure>
      <p>Tesla Cybertruck by sa mal na cesty dostať v priebehu roku 2021. Na základe skúseností s predchádzajúcimi modelmi od Elona Muska by sme sa nečudovali, ak by sa tento cieľ opäť výrazne posunul, prípadne, ak by zatvárateľný pickup nakoniec predsa len vyzeral trochu inak. </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/32471-Tesla-Model-3-za-35tisic-je-realitou-a-s-nou-aj-viac-nez-115tisic-predobjednavok"/>
        <a href="https://refresher.sk/41890-Model-X-dostal-interier-z-Bentley-a-momentalne-je-na-predaj-Luxusnejsiu-Teslu-by-ste-hladali-len-tazko"/>
        <a href="https://refresher.sk/39060-Tesla-neplanuje-len-spenazenie-nabijania-na-Superchargeroch-budete-platit-aj-za-bezohladne-parkovanie"/>
        <a href="https://refresher.sk/43314-Tesla-spustila-predobjednavky-na-revolucnu-solarnu-strechu-Aka-je-teda-cena-a-pre-koho-bude-dostupna"/>
        <a href="https://refresher.sk/39654-1050konovy-Faraday-Future-FF-91-verzus-cely-svet-Elektricka-novinka-je-naozaj-rychlejsia-ako-najvykonnejsia-Tesla"/>
        <a href="https://refresher.sk/44925-Tesla-prekvapuje-uplne-novy-Model-3-sa-ma-udajne-zacat-vyrabat-uz-tento-piatok"/>
        <a href="https://refresher.sk/77612-Elon-Musk-predstavil-Tesla-Cybertruck-s-dizajnom-obrneneho-vozidla-Ma-tri-motory-a-jazdi-na-elektrinu"/>
        <a href="https://refresher.sk/77589-Toto-je-najrychlejsi-traktor-na-svete-vytiahne-az-24747-kmh"/>
      </related>
    </article>
  </body>
</html>