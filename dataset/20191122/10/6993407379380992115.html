<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-dsns-petrivske-bohdanivka-rozminuvannya/30286502.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T10:58:06+00:00"/>
    <meta property="og:title" content="Інженерна група ДСНС проводить розмінування в районі Петрівського та Богданівки на Донбасі"/>
    <meta property="og:description" content="Поблизу населених пунктів Петрівське та Богданівка Волноваського району Донецької області розпочала роботу інженерна група Державної служби України з надзвичайних ситуацій. «Здійснено повний демонта"/>
  </head>
  <body>
    <article>
      <h1>Інженерна група ДСНС проводить розмінування в районі Петрівського та Богданівки на Донбасі</h1>
      <address>
        <time datetime="2019-11-22T10:58:06+00:00">22 Nov 2019, 10:58</time>
      </address>
      <p>Поблизу населених пунктів Петрівське та Богданівка Волноваського району Донецької області розпочала роботу інженерна група Державної служби України з надзвичайних ситуацій.</p>
      <p>«Здійснено повний демонтаж двох бліндажів. Піротехнічні розрахунки ДСНС України під час супроводу інженерних робіт обстежили територію площею 0,01 га, вилучили та знищили встановленим способом три одиниці вибухонебезпечних предметів», – повідомляє сайт ДСНС.</p>
      <p>Від ДСНС України залучалися чотири піротехнічні розрахунки (21 людина особового складу та вісім одиниць техніки) і одна інженерна група (дев’ятеро людей особового складу та п’ять одиниць техніки). Загалом від Держслужби залучалися 30 людей особового складу та 13 одиниць техніки.</p>
      <p>Роботи тривають з 9:00 22 листопада.</p>
      <p><a href="https://www.radiosvoboda.org/a/news-pochalosia-rozvedennia-poblyzu-bogdanivky-i-petrivskogo/30261464.html">Розведення сил і засобів</a> поблизу Богданівки і Петрівського на Донеччині почалося 9 листопада.</p>
      <p>2 листопада <a href="https://www.radiosvoboda.org/a/news-zolote-4/30249699.html">завершилося розведення</a> сил та засобів поблизу Золотого на Луганщині.</p>
      <p>Збройний конфлікт на Донбасі триває від 2014 року після російської окупації Криму. Україна і Захід звинувачують Росію у збройній підтримці бойовиків. Кремль відкидає ці звинувачення і заявляє, що на Донбасі можуть перебувати хіба що російські «добровольці».</p>
      <p>За <a href="https://www.radiosvoboda.org/a/oon-zvit-ghertvy-donbas/30272212.html?fbclid=IwAR0-f1z54GjA7TMevrl3TO7hbAheEqEIaAH-wZ84DJurOIqUNTefmAa-vUM">даними</a> ООН, від березня 2014-го до 31 жовтня 2019 року унаслідок збройного конфлікту на Донбасі загинули 13 000 – 13 200 людей.</p>
    </article>
  </body>
</html>