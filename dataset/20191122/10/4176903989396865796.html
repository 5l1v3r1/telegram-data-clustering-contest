<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/zavrseno-finale-sk-u-putjenu-arunovicevoj-bronza-za-kraj/"/>
    <meta property="og:site_name" content="Krstarica"/>
    <meta property="article:published_time" content="2019-11-22T10:07:00+00:00"/>
    <meta property="og:title" content="Završeno finale SK u Putjenu: Arunovićevoj bronza za kraj"/>
    <meta property="og:description" content="PUTJEN - Srpska reprezentativka u streljaštvu Zorana Arunović osvojila je bronzanu medalju u revijalnom takmičenju mešovitih parova vazdušnim pištoljem,"/>
  </head>
  <body>
    <article>
      <h1>Završeno finale SK u Putjenu: Arunovićevoj bronza za kraj</h1>
      <address><time datetime="2019-11-22T10:07:00+00:00">22 Nov 2019, 10:07</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>PUTJEN – Srpska reprezentativka u streljaštvu Zorana Arunović osvojila je bronzanu medalju u revijalnom takmičenju mešovitih parova vazdušnim pištoljem, nazvanom „Trofej predsednika“, kojim je danas završen finalni turnir Svetskog kupa u kineskom Putjenu.</p>
      <p>Sastavi miks parova određeni su žrebom, a Arunovićevoj, koja je baš danas proslavila 33.rođendan, partner u timu bio je Šazar Rizvi (Indija).</p>
      <p>Zlato su osvojili Manu Baker (Indija) i Artem Černousov (Rusija), a srebro Ana Korakaki (Grčka) i Šaudari Saurab (Indija).</p>
      <p>U zvaničnom delu programa finala SK, Srbija je osvojila dve srebrne medalje – Arunović vazdušnim pištoljem i Milenko Sebić malokalibarskom puškom iz trostava.</p>
      <p>U bilansu medalja Srbija se nalazi na deobi šestog i sedmog mesta sa Južnom Korejom, koja takođe ima dva srebra.</p>
      <p>Najuspešnija je Indija sa tri zlatne medalje, a odličja su osvajali strelci iz 13 zemalja.</p>
      <p>(Tanjug)</p>
    </article>
  </body>
</html>