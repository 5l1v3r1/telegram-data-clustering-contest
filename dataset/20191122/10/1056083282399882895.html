<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100210/%D8%A8%D9%86%D8%B2%DB%8C%D9%86-%D8%AF%D8%B1-%DA%A9%D8%B4%D9%88%D8%B1-%D9%85%D8%A7-%D9%82%DB%8C%D9%85%D8%AA-%D9%88%D8%A7%D9%82%D8%B9%DB%8C-%D9%86%D8%AF%D8%A7%D8%B4%D8%AA-%DA%AF%D9%84%D8%A7%DB%8C%D9%87-%D9%87%D8%A7%DB%8C-%D9%85%D8%B1%D8%AF%D9%85-%D9%86%D8%A7%D8%AF%DB%8C%D8%AF%D9%87-%DA%AF%D8%B1%D9%81%D8%AA%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-22T10:56:03+00:00"/>
    <meta property="og:title" content="بنزین در کشور ما قیمت واقعی نداشت /گلایه‌های مردم نادیده گرفته نشود"/>
    <meta property="og:description" content="ایسنا/بوشهر امام جمعه موقت بوشهر گفت: با توجه به اینکه بنزین در کشور ما قیمت واقعی نداشت و در زمینه مصرف انرژی جز کشورهای اول بودیم، اجرای طرح مدیریت مصرف سوخت و افزایش قیمت بنزین یک نیاز و ضرورت بود."/>
  </head>
  <body>
    <article>
      <h6 class="kicker">امام جمعه موقت بوشهر:</h6>
      <h1>بنزین در کشور ما قیمت واقعی نداشت /گلایه‌های مردم نادیده گرفته نشود</h1>
      <address><time datetime="2019-11-22T10:56:03+00:00">22 Nov 2019, 10:56</time> by <a rel="author">زهره عرب</a></address>
      <p>ایسنا/بوشهر امام جمعه موقت بوشهر گفت: با توجه به اینکه بنزین در کشور ما قیمت واقعی نداشت و در زمینه مصرف انرژی جز کشورهای اول بودیم، اجرای طرح مدیریت مصرف سوخت و افزایش قیمت بنزین یک نیاز و ضرورت بود.</p>
      <p>حجت‌الاسلام حسین دشتی در خطبه های امروز نمازجمعه شهر بوشهر با اشاره به وضعیت اخیر کشور تاکید کرد: مسئولان نسبت به کاهش مشکلات اقتصادی مردم و نظارت بر بازار توجه ویژه داشته و از گرانی اجناس و کالاها جلوگیری نمایند.</p>
      <p>وی با گرامیداشت هفته بسیج عنوان کرد: کارنامه درخشان ۴۰ ساله بسیجیان در عرصه های مختلف خدمت رسانی به انقلاب و مردم قابل تقدیر است.</p>
      <p>به گزارش ایسنا، امام جمعه موقت بوشهر افزود: بسیج همواره درمان دردهای اجتماع بوده و در عرصه دشمن شناسی و با اقدامات به موقع، خالصانه و شجاعانه به رشد و شکوفایی انقلاب اسلامی کمک کرده است.</p>
      <p>
        <b>حجت الاسلام دشتی با اشاره به اجرای طرح مدیریت مصرف سوخت و افزایش قیمت بنزین اظهار کرد: این تصمیم موجب بروز برخی ناآرامی ها و اغتشاشات و همچنین اقدامات خرابکارانه در سطح کشور شد. با توجه به اینکه بنزین در کشور ما قیمت واقعی نداشت و در زمینه مصرف انرژی در ردیف اولین کشورها بودیم، اجرای این طرح یک نیاز و ضرورت بود.</b>
      </p>
      <p>وی ادامه داد: همانگونه که مقام معظم رهبری فرمودند اصلاح قیمت بنزین یک تصمیم اقتصادی و کارشناسی با نظر سران سه قوه بوده است، و از آن حمایت می شود. </p>
      <p>امام جمعه موقت بوشهر عنوان کرد: در یک جامعه مردم سالار، مردم قادر به بیان منطقی نقد و اعتراض خود هستند اما در این میان بایست مراقب حرکات دشمنان داخلی و خارجی باشیم چرا که آنان به دنبال سوءاستفاده از شرایط به نفع خودشان هستند. </p>
      <p>حجت الاسلام حسین دشتی بیان کرد: دشمنان و استکبار با وجود گذشت بیش از ۴ دهه از عمر انقلاب اسلامی و در حالی که در عرصه های جنگ نظامی، سیاسی و امنیتی شکست خورده اند، به توطئه جنگ اقتصادی علیه کشورمان روی آورده اند.</p>
      <p>وی خاطرنشان کرد: هدف دشمن در جنگ اقتصادی ایجاد نارضایتی و تبدیل شرایط موجود به اغتشاشات داخلی است.</p>
      <p>
        <b>امام جمعه موقت بوشهر اقدامات خرابکارانه هفته گذشته را کار اشرار دانست و تصریح کرد: مردم بصیر و آگاه، در برابر اقداماتی که امنیت کشور را تهدید کند ایستادگی کرده و از منشا این اقدامات آگاه هستند.</b>
      </p>
      <p>حجت الاسلام دشتی خطاب به مسئولان یادآور شد: گلایه های به حق مردم نادیده گرفته نشود و نسبت به کاهش مشکلات تلاش کنید، همچنین با نظارت مستمر بر بازار از گرانی کالا جلوگیری شود.</p>
      <p>انتهای پیام</p>
    </article>
  </body>
</html>