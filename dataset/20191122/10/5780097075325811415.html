<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/20191122-%E1%9E%9B%E1%9F%84%E1%9E%80%E1%9E%9F%E1%9F%8A%E1%9E%B8-%E1%9E%87%E1%9E%B8%E1%9E%93%E1%9E%96%E1%9E%B8%E1%9E%84%E1%9E%85%E1%9E%B7%E1%9E%93%E1%9E%85%E1%9E%84%E1%9F%8B%E1%9E%94%E1%9E%B6%E1%9E%93%E1%9E%80%E1%9E%B7%E1%9E%85%E1%9F%92%E1%9E%85%E1%9E%96%E1%9F%92%E1%9E%9A%E1%9E%98%E1%9E%96%E1%9F%92%E1%9E%9A%E1%9F%80%E1%9E%84%E1%9E%96%E1%9E%B6%E1%9E%8E%E1%9E%B7%E1%9E%87%E1%9F%92%E1%9E%87%E1%9E%80%E1%9E%98%E1%9F%92%E1%9E%98%E1%9E%87%E1%9E%B6%E1%9E%98%E1%9E%BD%E1%9E%99%E1%9E%A2%E1%9E%B6%E1%9E%98%E1%9F%81%E1%9E%9A%E1%9E%B7%E1%9E%80-%E1%9E%8F%E1%9F%82%E1%9E%93%E1%9E%B9%E1%9E%84%E1%9E%9C%E1%9E%B6%E1%9E%99%E1%9E%94%E1%9E%80%E1%9E%9C%E1%9E%B7%E1%9E%89-%E1%9E%94%E1%9E%BE%E1%9E%85%E1%9E%B6%E1%9F%86%E1%9E%94%E1%9E%B6%E1%9E%85%E1%9F%8B"/>
    <meta property="og:site_name" content="RFI"/>
    <meta property="article:published_time" content="2019-11-22T10:28:11+00:00"/>
    <meta property="og:title" content="លោកស៊ី ជីនពីង៖ចិនចង់បានកិច្ចព្រមព្រៀងពាណិជ្ជកម្មជាមួយអាមេរិក តែនឹងវាយបកវិញ បើចាំបាច់"/>
    <meta property="og:description" content="នៅ​ថ្ងៃ​សុក្រ ទី២២ វិច្ឆិកា ប្រធានាធិបតី​ចិន​លោក​ស៊ី ជីនពីង​បាន​បញ្ជាក់​ថា ចិន​ចង់​បាន​កិច្ចព្រមព្រៀង​ពាណិជ្ជកម្ម​បឋម​មួយ​ជាមួយ​អាមេរិក តែ​នឹង​ចាត់​វិធានការ​វាយ​បក​អាមេរិក​វិញ បើ​អាមេរិក​ហ៊ាន​ដាក់​ទណ្ឌកម្ម​ថ្មី​លើ​ចិន។ គួរ​បញ្ជាក់​ថា ប្រតិកម្ម​របស់​របស់​លោក​ស៊ី..."/>
  </head>
  <body>
    <article>
      <h1>លោកស៊ី ជីនពីង៖ចិនចង់បានកិច្ចព្រមព្រៀងពាណិជ្ជកម្មជាមួយអាមេរិក តែនឹងវាយបកវិញ បើចាំបាច់</h1>
      <address><time datetime="2019-11-22T10:28:11+00:00">22 Nov 2019, 10:28</time> by <a rel="author">គួច គន្ធារ៉ា</a></address>
      <p>
        <b>នៅ​ថ្ងៃ​សុក្រ ទី២២ វិច្ឆិកា ប្រធានាធិបតី​ចិន​លោក​ស៊ី ជីនពីង​បាន​បញ្ជាក់​ថា ចិន​ចង់​បាន​កិច្ចព្រមព្រៀង​ពាណិជ្ជកម្ម​បឋម​មួយ​ជាមួយ​អាមេរិក តែ​នឹង​ចាត់​វិធានការ​វាយ​បក​អាមេរិក​វិញ បើ​អាមេរិក​ហ៊ាន​ដាក់​ទណ្ឌកម្ម​ថ្មី​លើ​ចិន។ គួរ​បញ្ជាក់​ថា ប្រតិកម្ម​របស់​របស់​លោក​ស៊ី ជីនពីង​លើ​ប្រធានរឿង​មួយ​នេះ​ជា​រឿង​កម្រ​មួយ តាំង​ពី​អាមេរិក និង​ចិន​ផ្តើម​សង្រ្គាមពាណិជ្ជកម្ម​ជាមួយ​គ្នា​នា​ពាក់កណ្តាល​ឆ្នាំ ២០១៨។</b>
      </p>
      <p>« <i>យើង​នឹង​ធ្វើ​ការ​វាយបក​វិញ បើ​ចាំ​បាច់ តែ​យើង​កំពុង​ធ្វើ​ការ​យ៉ាង​សកម្ម​ដើម្បី​ព្យាយាម​បញ្ជៀស​សង្រ្គាមពាណិជ្ជកម្ម​មួយ</i> » នេះ​ជា​សម្តី​ព្រមាន​របស់​ប្រធានាធិបតី​ចិន​លោក​ស៊ី ជីនពីង​នៅ​ចំពោះ​មុខ​ក្រុម​អតីត​មន្រ្តីជាន់ខ្ពស់​អាមេរិកាំង និង​ក្រុម​អ្នក​ទទួល​ខុសត្រូវ​បរទេស​ផ្សេង​ទៀត​ក្នុង​ទីក្រុង​ប៉េកាំង។ ប្រមុខ​រដ្ឋ​ចិន​បាន​បន្ថែម​ដោយ​គំរាម​ថា ចិន​មិន​ដែល​ចង់​បញ្ឆេះ​សង្រ្គាម​ពាណិជ្ជកម្ម​ទេ តែ​ចិន​ក៏​មិន​ខ្លាច​នឹង​ធ្វើ​សង្រ្គាម​មួយ​នេះ​ដែរ។ ប្រតិកម្ម​របស់​លោក​ស៊ី ជីនពីង​ពេល​នេះ​បាន​ធ្វើ​ឡើង ខណៈ​ដែល​រដ្ឋបាល​អាមេរិកាំង​ត្រៀម​ដាក់​ទណ្ឌកម្ម​ពាណិជ្ជកម្ម​ថ្មី​លើ​ចិន​នៅ​ថ្ងៃទី១៥ ធ្នូ​ខាង​មុខ ប្រសិន​បើ​កិច្ចព្រមព្រៀង​បឋម​មួយ​មិន​ត្រូវ​បាន​រក​ឃើញ​ពី​ពេល​នេះ​ទៅ​ថ្ងៃទី១៥ ធ្នូ​ទេ​នោះ។</p>
      <p>កាល​ពី​ថ្ងៃ​អង្គារ ទី១៩ វិច្ឆិកា ប្រធានាធិបតី​អាមេរិក​លោក​ដូណាល់ ត្រាំ​បាន​យល់​ឃើញ​ថា ចិន​នៅ​មិន​ទាន់​បាន​ធ្វើ​សម្បទាន​គ្រប់គ្រាន់​នៅ​ឡើយ​ទេ។</p>
      <p>គួរ​រម្លឹក​ថា អាមេរិក និង​ចិន​ដែល​ជា​មហាអំណាច​សេដ្ឋកិច្ច​លំដាប់ទី១ និង​លំដាប់ទី២ ក្នុង​លោក​បាន​ចាត់​វិធានការ​ដំឡើង​ពន្ធ​លើ​ទំនិញ​នាំ​ចូល​រវាង​គ្នា​ទៅ​វិញ ទៅ​មក​តាំង​ពី​ពាក់​កណ្តាល​ឆ្នាំ ២០១៨ មក​ម្ល៉េះ។ តែ​ប្រតិកម្ម​របស់​លោក​ស៊ី ជីនពីង​លើ​បញ្ហា​មួយ​នេះ​ជា​រឿង​មួយ​ដែល​គេ​កម្រ​ឃើញ​មាន​ណាស់។ « <i>យើង​ចង់​ធ្វើ​ការ​ឆ្ពោះ​ទៅ​សម្រេច​កិច្ចព្រមព្រៀង​បឋម​មួយ​ដោយ​ផ្អែក​លើ​មូលដ្ឋាន​សមភាព និង​ការ​គោរព​គ្នា​ទៅ​វិញ​ទៅ​មក </i>» នេះ​ជា​ការ​បញ្ជាក់​របស់​លោក​ស៊ី ជីនពីង។</p>
      <p>ដោយឡែក និង​បើ​តាម​ផ្អែក​កាសែត Wall Street Journal ប្រធានាធិបតី​ចិន​បាន​អញ្ជើញ​ក្រុម​អ្នកចរចា​អាមេរិកាំង​ឲ្យ​ទៅ​ចិន​ដើម្បី​បន្ត​កិច្ចចរចា​ថ្មី​ទៀត តែ​ក្រុម​អ្នកចរចា​អាមេរិកាំង​បាន​ទាមទារ​ឲ្យ​ចិន​ធ្វើ​សម្បទាន​បន្ថែម​ជា​មុន​សិន៕</p>
    </article>
  </body>
</html>