<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/CYFROWA-Gry-i-e-sport/311229944-Tym-razem-Snajper-nie-chybil-Dzis-premiera-gry.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T10:29:07+00:00"/>
    <meta property="og:title" content="Tym razem „Snajper” nie chybił. Dziś premiera gry"/>
    <meta property="og:description" content="W piątek 22 listopada debiutuje nowa gra autorstwa CI Games. W przeciwieństwie do poprzedniej części nowa zbiera niezłe opinie. Akcje spółki drożeją."/>
  </head>
  <body>
    <article>
      <h1>Tym razem „Snajper” nie chybił. Dziś premiera gry</h1>
      <address><time datetime="2019-11-22T10:29:07+00:00">22 Nov 2019, 10:29</time> by <a rel="author">Katarzyna Kucharczyk</a></address>
      <p>
        <b>W piątek 22 listopada debiutuje nowa gra autorstwa CI Games. W przeciwieństwie do poprzedniej części nowa zbiera niezłe opinie. Akcje spółki drożeją.</b>
      </p>
      <p>Inwestorzy i fani gier z obawą czekali na dzisiejszą premierę, ale najwyraźniej mogą odetchnąć z ulgą. „Sniper Ghost Warrior Contracts” otrzymał średnią ocen na poziomie 73 pkt. na portalu Opencritic oraz 71 pkt. na Metacritic. <b>Sprzedaż gry w wersji na PC ma ruszyć na Steamie o godz. 19 polskiego czasu.</b></p>
      <p>„Pomimo potrzeby odrobiny optymalizacji, tegoroczny „Snajper” jest nawet określany jako najbardziej udana odsłona serii” – czytamy na branżowym Portalu Graczy.</p>
      <p>
        <b>CZYTAJ TAKŻE: <a href="https://cyfrowa.rp.pl/gry-i-esport/38778-prezes-ci-games-sprzedal-pakiet-akcji-nie-wierzy-w-sukces-nowej-gry">Prezes CI Games sprzedał pakiet akcji. Nie wierzy w sukces nowej gry?</a></b>
      </p>
      <p>Notowania CI Games w piątek rano rosną. Po godz. 10 kurs oscyluje w okolicach 0,9 zł, co oznacza ponad 3-proc. zwyżkę.</p>
      <p>– Najnowszy Snajper mimo niższej ceny zaoferuje dość długą kampanię dla jednego gracza. Cała gra składa się z 25 kontraktów na 5 mapach oraz trybu dla wielu graczy, gdzie postawiliśmy na najbardziej sprawdzone rozwiązania z poprzednich części. Mamy kilka nowości, szczególnie warty podkreślenia jest nowy system snajperski. Wszystkie mapy są bardzo zróżnicowane, a strona wizualna może konkurować z niejednym tytułem niedawno wydanym w pełnej cenie – tak o grze mówił w zeszłym miesiącu Marek Tymiński, prezes i akcjonariusz CI Games.</p>
      <p>
        <b>CZYTAJ TAKŻE: <a href="https://cyfrowa.rp.pl/gry-i-esport/38064-goraca-jesien-gier-na-jakie-premiery-mozemy-liczyc">Gorąca jesień gier. Na jakie premiery możemy liczyć?</a></b>
      </p>
      <p>Notowania spółki mocno stopniały po nieudanej premierze trzeciej części snajperskiej serii, która trafiła na rynek wiosną 2017 r.</p>
    </article>
  </body>
</html>