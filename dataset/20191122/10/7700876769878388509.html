<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/22/miraglia-arci-urgente-ribaltare-i-decreti-sicurezza/153361/"/>
    <meta property="og:site_name" content="VITA"/>
    <meta property="article:published_time" content="2019-11-22T10:57:00+00:00"/>
    <meta property="og:title" content="Miraglia (Arci): «Urgente ribaltare i decreti sicurezza»"/>
    <meta property="og:description" content="Rischiano di essere migliaia i migranti in strada in pieno inverno. Di fronte a questa eventualità, a Bologna Arci ha promosso per oggi un incontro pubblico con tre dei partiti di governo (Pd, LeU e +europa) per discutere delle necessarie modifiche ai decreti Salvini e del contrasto al pesante attacco cui è sottoposto il diritto d'asilo"/>
  </head>
  <body>
    <article>
      <h1>Miraglia (Arci): «Urgente ribaltare i decreti sicurezza»</h1>
      <address><time datetime="2019-11-22T10:57:00+00:00">22 Nov 2019, 10:57</time> by <a rel="author">Redazione</a></address>
      <p>
        <b>Rischiano di essere migliaia i migranti in strada in pieno inverno. Di fronte a questa eventualità, a Bologna Arci ha promosso per oggi un incontro pubblico con tre dei partiti di governo (Pd, LeU e +europa) per discutere delle necessarie modifiche ai decreti Salvini e del contrasto al pesante attacco cui è sottoposto il diritto d'asilo</b>
      </p>
      <p>È in programma oggi, 22 novembre, a Bologna, in Montagnola, un <b>incontro pubblico </b>promosso dall'Arci per discutere quali siano <b>le modifiche necessarie e urgenti ai decreti sicurezza</b> approvati nella scorsa legislatura e contrastare il <b>pesante attacco a cui è sottoposto il diritto d'asilo</b>. All'evento prenderanno parte tre dei partiti della maggioranza di governo, rappresentati da <b>Luca Rizzo Nervo (PD), Erasmo Palazzotto (LeU) e Riccardo Magi (+europa)</b>.</p>
      <p>Nonostante da anni i vari governi che si sono succeduti, compreso il Conte 1, abbiano insistito sulla <b>virtuosità dei progetti dei Comuni</b> (ex Sprar ora Siproimi) e sulla necessità di superare l'accoglienza d'emergenza, il primo decreto sicurezza, insieme alle nuove regole per le gare d'appalto dei Centri d'Accoglienza Straordinaria (Cas), ha <b>ribaltato totalmente questi obiettivi</b>, spingendo sempre più proprio verso Cas e grandi centri.<br/>Proprio la città di <b>Bologna</b>, per questo scelta come sede di questo incontro (oltre che per l'impegno del Comitato ARCI di Bologna in questo ambito), si trova, dopo essere riuscita quasi ad azzerare l'accoglienza straordinaria, a <b>dover gestire l'apertura di un nuovo grande centro</b> (200 posti nell'ex caserma ex Cpr di via Mattei).</p>
      <p>Il taglio delle attività di inclusione sociale, formativa e lavorativa dai progetti Cas ha di fatto alimentato una <b>forte separazione tra centri e territorio</b>, aumentando il <b>disagio sociale e generando reazioni di chiusura, odio e razzismo.</b></p>
      <p>Il <b>crollo degli esiti positivi delle domande d'asilo</b>, dal 40% a meno della metà (circa 18%), ha prodotto maggiore irregolarità. Condizione destinata ad aumentare anche perché, proprio a causa dei decreti sicurezza, <b>almeno 5mila titolari di protezione umanitaria entro fine anno rischiano di finire in strada in pieno inverno.</b></p>
      <p>«Una situazione inaccettabile che necessita un'immediata inversione di rotta e non piccole modifiche di stile» ha dichiarato <b>Filippo Miraglia</b>, responsabile immigrazione Arci. «L'unica strada è ribaltare completamente gli obiettivi dei decreti sicurezza e avviare una modifica sostanziale delle politiche sull'immigrazione e l'asilo. Volendo individuare un ordine di priorità, anche per la discontinuità che è stata promessa da questa maggioranza, <b>chiediamo innanzitutto di: reintrodurre il permesso di soggiorno per ragioni umanitarie; ridare centralità all'ex Sprar, puntando a farne l'unico sistema d'accoglienza pubblico reintroducendo la categoria dei richiedenti asilo tra gli aventi diritto a farne parte</b>; garantire la presa in carico di tutte le persone con esigenze specifiche (vittime di tratta, vittime di tortura, vittime di violenza di genere e stalking, persone con disabilità, Lgbti)».</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/15/alpine-refugees-le-alpi-da-trappola-a-rifugio-per-migranti/153295/"/>
        <a href="http://www.vita.it/it/article/2019/11/12/palermo-i-cittadini-diventano-mentori-dei-giovani-migranti/153261/"/>
        <a href="http://www.vita.it/it/article/2019/11/02/con-decreto-sicurezza-aumentano-gli-irregolari-saranno-680mila-alla-fi/153163/"/>
        <a href="http://www.vita.it/it/article/2019/10/24/crescono-gli-irregolari-in-italia-saranno-670mila-il-prossimo-anno/153091/"/>
      </related>
    </article>
  </body>
</html>