<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125799/cdu-krisimo-synedrio-toy-hristianodimokratikoy-kommatos"/>
    <meta property="og:site_name" content="Insider"/>
    <meta property="article:published_time" content="2019-11-22T10:00:00+00:00"/>
    <meta property="og:title" content="Κρίνεται το μέλλον του Χριστιανοδημοκρατικού Κόμματος στη Γερμανία"/>
    <meta property="og:description" content="Αρχίζει σήμερα το κρίσιμο Συνέδριο του Χριστιανοδημοκρατικού Κόμματος (CDU) στη Γερμανία."/>
  </head>
  <body>
    <article>
      <h1>Κρίνεται το μέλλον του Χριστιανοδημοκρατικού Κόμματος στη Γερμανία</h1>
      <h2>Αρχίζει σήμερα το κρίσιμο Συνέδριο του Χριστιανοδημοκρατικού Κόμματος (CDU) στη Γερμανία.</h2>
      <address>
        <time datetime="2019-11-22T10:00:00+00:00">22 Nov 2019, 10:00</time>
      </address>
      <p>Εξαιρετικά κρίσιμο προβλέπεται το τακτικό Συνέδριο του <b>Χριστιανοδημοκρατικού Κόμματος (CDU)</b>, το οποίο αρχίζει σήμερα στην Λειψία της Γερμανίας, για την κατεύθυνση του κόμματος.</p>
      <p>Τα χαμηλά ποσοστά στις <b>ευρωεκλογές</b> και στις πρόσφατες<b> κρατιδιακές εκλογές,</b> η άνοδος της ακροδεξιάς και του λαϊκισμού, η εσωτερική «γκρίνια» για τις επιδόσεις της νέας αρχηγού του κόμματος και τα προβλήματα του κυβερνητικού «μεγάλου συνασπισμού» καθιστούν το Συνέδριο ένα ακόμη σημαντικό εμπόδιο για την άλλοτε πανίσχυρη γερμανική συντηρητική παράταξη και άλλη μια δοκιμασία για την<b> Άγγελα Μέρκελ.</b></p>
      <p>Μετά το Σοσιαλδημοκρατικό Κόμμα (SPD), και το CDU αντιμετωπίζει πλέον ζήτημα ηγεσίας, μόλις έναν χρόνο μετά την εκλογή της Άνεγκρετ Κραμπ-Καρενμπάουερ στη θέση της Προέδρου του.</p>
      <h3>Αβέβαιο το μέλλον της Άνεγκρετ Κραμπ-Καρενμπάουερ</h3>
      <p>Η «ΑΚΚ», όπως την αποκαλεί ο γερμανικός Τύπος, δεν θεωρείται πλέον σίγουρη επόμενη Καγκελάριος, όπως τον Δεκέμβριο, όταν, με την βοήθεια της κυρίας Μέρκελ, κέρδιζε τον Φρίντριχ Μερτς στην μάχη για την ηγεσία.</p>
      <p>Στις Ευρωεκλογές το κόμμα έχασε επτά εκατοστιαίες μονάδες, ενώ στην Θουριγγία και στο Βρανδεμβούργο τερμάτισε τρίτο και στην Σαξονία έχασε επτά μονάδες.</p>
      <p>«Το κόμμα σπαρταράει», σχολίασε η εφημερίδα Die Welt. «Η πτώση του κόμματος δεν μπορεί πια να αγνοηθεί», δήλωσε ο κ. Μερτς, ο οποίος μάλιστα ζήτησε να λάβει σήμερα τον λόγο αμέσως μετά την αρχηγό, αν και έχει σπεύσει να καθησυχάσει ότι δεν προτίθεται να θέσει ζήτημα προσώπων.</p>
      <p>Πολλοί εντούτοις εκτιμούν ότι θα προκαλέσει, έστω εμμέσως, την κυρία Κραμπ-Καρενμπάουερ, τόσο για την πορεία του κόμματος όσο και για το ζήτημα του υποψήφιου Καγκελάριου, στις επόμενες ομοσπονδιακές εκλογές.</p>
      <p>Μέχρι τώρα στο CDU ήταν σχεδόν αυτονόητο ότι ο/η αρχηγός του κόμματος ήταν αυτόματα υποψήφιος ή υποψήφια Καγκελάριος, όμως τα τελευταία αποτελέσματα και οι εσωτερικές αντιπαραθέσεις έχουν οδηγήσει σε συζήτηση και σχετικά με το εάν θα μπορούσε ο υποψήφιος Καγκελάριος να είναι άλλος από την αρχηγό – κάποιος που θα μπορούσε, ενδεχομένως, να φέρει καλύτερο αποτέλεσμα στην κάλπη.</p>
      <p>Η συζήτηση επικεντρώνεται πιο συγκεκριμένα στην πρόταση της Νεολαίας του CDU η επιλογή του υποψηφίου να γίνει από την βάση του κόμματος.</p>
      <p>Σε αυτή την περίπτωση, σύμφωνα τουλάχιστον με δημοσκοπήσεις, η σημερινή αρχηγός θα είχε ελάχιστες πιθανότητες να επιλεγεί.</p>
      <p>Μόλις το 19% των Γερμανών την θεωρεί κατάλληλη για το αξίωμα της καγκελάριου, ενώ το 42% προτιμά τον κ. Μερτς.</p>
      <p>«Από την εμπειρία του τελευταίου χρόνου, το θεωρώ σωστό και καλό τα μέλη του κόμματος να έχουν στο μέλλον συμμετοχή στις αποφάσεις που αφορούν τα πρόσωπα και την ουσία», δήλωσε ο Φρίντριχ Μερτς στις εφημερίδες του Ομίλου Funke.</p>
      <h3>Αλλαγή πολιτικής για το Χριστανοδημοκρατικό Κόμμα</h3>
      <p>Αλλαγή πορείας ζήτησε και ο Πρωθυπουργός της Σαξονίας Μίχαελ Κρέτσμερ, ο οποίος σε συνέντευξή του στη Handelsblatt τόνισε ότι «είτε θα αλλάξουμε την πολιτική μας, είτε οι πολίτες θα αλλάξουν την σύνθεση του Ομοσπονδιακού Κοινοβουλίου».</p>
      <p>«Το θέμα της Καγκελαρίας θα επισκιάσει τα πάντα στο Συνέδριο», προεξοφλεί το περιοδικό Der Spiegel, καθώς υπάρχει σχέδιο που θα τεθεί σε ψηφοφορία, αλλά η Άνεγκρετ Κραμπ-Καρενμπάουερ από την πλευρά της φαίνεται αποφασισμένη να εστιάσει στα ζητήματα προγράμματος και «γραμμής» του CDU.</p>
      <p>Ακόμη και σε αυτά ωστόσο η ομοφωνία δεν διαφαίνεται εύκολη υπόθεση, καθώς πολλές προτάσεις ψηφισμάτων έρχονται σε ευθεία αντίθεση με τις απόψεις της ηγεσίας τόσο του κόμματος, όσο και της κυβέρνησης. Κάποιες προτάσεις ψηφισμάτων κάνουν λόγο περί ανάγκης διάλυσης του μεγάλου συνασπισμού, κάποιες άλλες για την ποσόστωση υπέρ των γυναικών στα όργανα του κόμματος, ενώ ο «δελφίνος» Μερτς έχει εκφράσει ανοιχτά την αντίθεσή του με την κυβερνητική θέση για την βασική σύνταξη, κομβικό σημείο της αντιπαράθεσης στο εσωτερικό της κυβέρνησης το τελευταίο διάστημα.</p>
      <p>Κάποιες από τις προτάσεις αφορούν, όπως ήταν αναμενόμενο, το μεταναστευτικό, με την συντηρητική ομάδα «Ένωση Αξιών» να ζητά η Γερμανία να μην δέχεται στο εξής πρόσφυγες που διασώζονται στην κεντρική Μεσόγειο, σε αντίθεση με την απόφαση του υπουργείου Εσωτερικών για κατανομή των διασωζόμενων που φθάνουν στα λιμάνια της Μάλτας και της Ιταλίας. Άλλη πρόταση υποστηρίζει αντιθέτως ότι οι επιχειρήσεις διάσωσης στη θάλασσα «δεν είναι εγκληματική πράξη, αλλά ανθρωπιστικά απαραίτητη».</p>
      <p>Μια από τις βασικές προτάσεις ψηφισμάτων αφορά την συμμετοχή της κινεζικής Ηuawei στην κατασκευή του δικτύου 5G της Γερμανίας. Πολλά στελέχη, ακόμη και του SPD, εισηγούνται τον αποκλεισμό του κινεζικού κολοσσού των τηλεπικοινωνιών από την διαδικασία. Η Καγκελαρία ωστόσο έχει διαφορετική άποψη, κυρίως λόγω της ανησυχίας για αντίποινα της Κίνας στις γερμανικές εταιρείες.</p>
      <p>Η πλευρά των μικρομεσαίων επιχειρήσεων του CDU προτείνει ακόμη και τον περιορισμό των θητειών του Καγκελαρίου σε δύο, μεταρρύθμιση η οποία ωστόσο συνεπάγεται αναθεώρηση του Συντάγματος και θα πρέπει να εγκριθεί από τα δύο τρίτα του Κοινοβουλίου. Διαφορετικά, αν εγκριθεί μόνο από το κόμμα, θα πρέπει ο ή η Καγκελάριος, εφόσον προέρχεται από το CDU, αυτοβούλως να μη θέτει υποψηφιότητα για τρίτη θητεία.</p>
      <p>Θα ήταν «πρόωρο να ξεκινήσουμε τον πολιτικό επικήδειο της ΑΚΚ», προειδοποιεί ο καθηγητής του Πανεπιστημίου της Δρέσδης Χανς Φορλέντερ, με δηλώσεις του στον ιστότοπο Euractiv, εκτιμώντας ότι οι «γκάφες» της αρχηγού του CDU δεν θα της κοστίσουν τόσο ακριβά και ότι έχει τον χρόνο να αποκαταστήσει την ηγετική της θέση. Επιπλέον, τονίζει, «είναι πολύ νωρίς για να στήσει πραξικόπημα ο Μερτς».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/diethni/oikonomia/125760/i-moodys-ypobathmise-tis-germanikes-trapezes"/>
        <a href="https://www.insider.gr/eidiseis/kosmos/125439/germania-me-pososta-rekor-epanexelegi-i-igesia-ton-prasinon"/>
        <a href="https://www.insider.gr/eidiseis/kosmos/125436/merkel-den-tha-yparxei-kindynos-apo-toys-islamistes-poy-apelaynei-i-toyrkia"/>
      </related>
    </article>
  </body>
</html>