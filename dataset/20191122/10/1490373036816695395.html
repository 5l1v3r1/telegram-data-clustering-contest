<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/microsoft-huawei-usa-cina-ekonomika-telekomunikace_1911221021_pak"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T10:21:00+00:00"/>
    <meta property="og:title" content="Microsoft smí dodávat software pro Huawei. Dostal licenci od americké vlády"/>
    <meta property="og:description" content="V USA je Huawei od května na černé listině a americké podniky potřebují zvláštní povolení, pokud s ním chtějí obchodovat. Dočasné výjimky vláda schvaluje jen ve vybraných případech."/>
  </head>
  <body>
    <article>
      <h1>Microsoft smí dodávat software pro Huawei. Dostal licenci od americké vlády</h1>
      <address><time datetime="2019-11-22T10:21:00+00:00">22 Nov 2019, 10:21</time> by <a rel="author">ČTK</a></address>
      <p>
        <b>Americký softwarový gigant Microsoft obdržel od vlády Spojených států licenci na dodávky softwaru čínskému výrobci telekomunikačních zařízení Huawei Technologies. Oznámila to firma. Washington v květnu zařadil Huawei na černou listinu, což znamená, že americké podniky potřebují zvláštní povolení, pokud chtějí této čínské firmě dodávat své produkty.</b>
      </p>
      <p>„Americké ministerstvo obchodu 20. listopadu schválilo žádost Microsoftu o licenci na vývoz sériového softwaru firmě Huawei,“ sdělil agentuře Reuters mluvčí Microsoftu.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/huawei-radoslaw-kendzia-rozhovor-radiozurnal_1910231730_jak"/>
      </related>
      <p>Ministerstvo tento týden potvrdilo, že začalo udělovat některým firmám omezené licence pro obchodování s Huawei. V pondělí resort potřetí prodloužil takzvanou dočasnou všeobecnou licenci, která umožňuje limitované obchodování s Huawei, bez něhož se neobejdou operátoři provozující komunikační sítě na americkém venkově.</p>
      <p>Čínský technologický gigant, který je zároveň druhým největším výrobcem chytrých telefonů na světě, čeká především na to, zda licenci dostane Google, který by pak mohl dodávat svůj operační systém Android a aplikace do nových přístrojů Huawei.</p>
      <p>Spojené státy čínskou firmu obviňují z krádeží technologií a špionáže pro Peking, což Huawei popírá. Washington společnost také vyloučil z budování mobilních sítí páté generace (5G) a ke stejnému postupu vybízí i své spojence.</p>
      <related>
        <h4>Související články</h4>
        <a href="https://www.irozhlas.cz/ekonomika/cina-huawei-sankce-rust-trzeb_1910161025_mat"/>
        <a href="https://www.irozhlas.cz/ekonomika/huawei-cesko-ministerstvo-financi-zakazka-tendr_1908281107_dok"/>
      </related>
    </article>
  </body>
</html>