<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/ny-skandal-i-osterrikiska-frihetspartiet-gomde-guldtackor-i-alppensionat"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T10:41:55+00:00"/>
    <meta property="og:title" content="Österrikiska Frihetspartiet i blåsväder – gömde guldtackor i alppensionat"/>
    <meta property="og:description" content="I Österrike har det högernationalistiska Frihetspartiet, FPÖ, på nytt hamnat på förstasidorna. Vid en husundersökning upptäcktes två kassaskåp med guldtackor, undangömda i ett alppensionat. Nu ställs frågor om penningtvätt."/>
  </head>
  <body>
    <article>
      <h1>Österrikiska Frihetspartiet i blåsväder – gömde guldtackor i alppensionat</h1>
      <address><time datetime="2019-11-22T10:41:55+00:00">22 Nov 2019, 10:41</time> by <a rel="author">Ingrid Thörnqvist</a></address>
      <p>
        <b>I Österrike har det högernationalistiska Frihetspartiet, FPÖ, på nytt hamnat på förstasidorna. Vid en husundersökning upptäcktes två kassaskåp med guldtackor, undangömda i ett alppensionat. Nu ställs frågor om penningtvätt.</b>
      </p>
      <p>I Österrike utlöstes en regeringskris när den så kallade Ibizaskandalen uppdagades. I en smyginspelad video förhandlade dåvarande vicekansler Heinz-Christian Strache, FPÖ, med en person knuten till ryska affärsintressen. Strache avgick och hans parti tappade väljarstöd vid det nyval som följde efter Ibizaskandalen.</p>
      <h3>Guldtackor i kursgård</h3>
      <p>Nu har det högernationalistiska Frihetspartiet på nytt hamnat i blåsväder. I ett pensionat i Tyrolen har polisen hittat två kassaskåp med guldtackor. Huset används som partiets kursgård, och guldet ska ha köpts 2008 för att säkra FPÖ:s tillgångar under finanskrisen. Det är oklart hur mycket guldfyndet är värt.</p>
      <h3>Risk för bankkonkurs</h3>
      <p>Partiets talespersoner hävdar att det 2008 fanns risk att banker skulle gå i konkurs på grund av krisen, och att man köpt guldtackorna på laglig väg. Med nuvarande minusränta anser man att det inte lönar sig att växla in guldet mot euro.</p>
      <h3>Kasinohärva</h3>
      <p>Upptäckten av guldtackorna gjordes i en husundersökning i samband med en polisutredning i en misstänkt korruptionshärva. Ledande politiker från både Frihetspartiet och det borgerliga ÖVP utreds nu för att ha gjort upp om höga poster i ledningen för landets kasinoverksamhet.</p>
      <p>Nu kräver den politiska oppositionen att guldfyndet ska utredas för eventuell penningtvätt.</p>
      <related>
        <h4>Relaterat</h4>
        <a href="https://www.svt.se/nyheter/utrikes/osterrikes-politiska-underbarn-mot-ny-valseger"/>
        <a href="https://www.svt.se/nyheter/utrikes/fler-moten-mellan-osterrikes-toppolitiker-och-ryska-oligarker"/>
        <a href="https://www.svt.se/nyheter/utrikes/osterrike-3"/>
      </related>
    </article>
  </body>
</html>