<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901043.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T10:13:00+00:00"/>
    <meta property="og:title" content="تکذیب هرگونه ناآرامی و اجتماعات غیر قانونی در بندرعباس"/>
    <meta property="og:description" content="سرهنگ سعید شفیعی در این رابطه گفت: کلیپی که در فضای مجازی تحت عنوان &quot;پرتاب ترقه به درب اماکن نظامی در بندرعباس&quot; منتشر شده، صحت ندارد و این کلیپ مربوط به سالهای قبل می باشد."/>
  </head>
  <body>
    <article>
      <h1>تکذیب هرگونه ناآرامی و اجتماعات غیر قانونی در بندرعباس</h1>
      <address>
        <time datetime="2019-11-22T10:13:00+00:00">22 Nov 2019, 10:13</time>
      </address>
      <p>هرمزگان معاون اجتماعی فرماندهی انتظامی استان هرمزگان شایعات موجود در برخی از شبکه های اجتماعی معاند مبنی بر وجود ناآرامی در بندرعباس را تکذیب کرد.</p>
      <p>سرهنگ سعید شفیعی در این رابطه گفت: کلیپی که در فضای مجازی تحت عنوان "پرتاب ترقه به درب اماکن نظامی در بندرعباس" منتشر شده، صحت ندارد و این کلیپ مربوط به سالهای قبل می باشد.</p>
      <p>وی با تأکید بر اینکه با حمایت مردم شهید پرور و ولایی استان هرمزگان و توان بالای مجموعه انتظامی استان شاهد هیچ گونه هنجارشکنی، تجمع و خرابکاری از ابتدای سهمیه بندی بنزین تا کنون نبوده ایم، افزود: اخبار و تصاویر ساختگی منتشره در برخی از شبکه های اجتماعی و فضای مجازی بالاخص شبکه های معاند به هیچ عنوان صحت ندارد و هیچگونه تجمع غیرقانونی و نا آرامی در شهرستان بندرعباس و استان هرمزگان گزارش نشده و هیچ گونه مشکل امنیتی نداشته ایم.</p>
      <p>معاون اجتماعی فرماندهی انتظامی استان هرمزگان اظهار داشت: برخی از افراد قانون گریز با فعالیت در فضای مجازی و انتشار شایعات واهی و غیرواقعی موجبات تشویش اذهان عمومی را فراهم می آورند و آرامش روانی جامعه را مورد هدف قرار داده اند که به عموم شهروندان و هموطنان گرامی توصیه می شود به این گونه موضوعات بی اساس به هیچ عنوان توجه نداشته باشند و آخرین اخبار و اطلاعات موثق را از منابع خبری رسمی پیگیری نمایند.</p>
      <p>سرهنگ شفیعی با تأکید بر اینکه پیگیری جهت دستگیری عاملان انتشار این خبر جعلی به صورت ویژه در دستور کار پلیس استان قرار دارد، تصریح کرد: استان هرمزگان جزو امن ترین استان های کشور است وهیچ گونه عملیات خرابکارانه ای در سطح استان انجام نشده و با تیزهوشی نیروهای نظامی و انتظامی و امنیتی در سطح استان امنیت کامل برقرار است و مردم اصلا نگران نباشند و به شایعات و اخبار غیر رسمی توجهی نداشته باشند و در صورت مشاهده چنین اخبار و شایعاتی بلافاصله با شماره ۱۱۰ تماس حاصل کنند.</p>
      <p>منبع: ایسنا</p>
    </article>
  </body>
</html>