<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260235/vrazilia-o-mpolsonaroy-thelei-na-prostatepsei-me-nomosxedio-toys-astynomikoys-poy-skotonoyn"/>
    <meta property="og:site_name" content="LiFO"/>
    <meta property="article:published_time" content="2019-11-22T10:31:00+00:00"/>
    <meta property="og:title" content="Βραζιλία: Ο Μπολσονάρου θέλει να προστατέψει με νομοσχέδιο τους αστυνομικούς που σκοτώνουν"/>
    <meta property="og:description" content="Νομοσχέδιο που θα προστατεύει τους αστυνομικού που σκοτώνουν σε συγκεκριμένες επιχειρήσεις παρουσίασε ο πρόεδρος της Βραζιλίας"/>
  </head>
  <body>
    <article>
      <h1>Βραζιλία: Ο Μπολσονάρου θέλει να προστατέψει με νομοσχέδιο τους αστυνομικούς που σκοτώνουν</h1>
      <h2>Νομοσχέδιο που θα προστατεύει τους αστυνομικού που σκοτώνουν σε συγκεκριμένες επιχειρήσεις παρουσίασε ο πρόεδρος της Βραζιλίας</h2>
      <address><time datetime="2019-11-22T10:31:00+00:00">22 Nov 2019, 10:31</time> by <a rel="author">NEWSROOM</a></address>
      <p>
        <b>Ο πρόεδρος της <a href="https://www.lifo.gr/tags/%CE%92%CF%81%CE%B1%CE%B6%CE%B9%CE%BB%CE%AF%CE%B1">Βραζιλίας</a>, <a href="https://www.lifo.gr/tags/%CE%96%CE%B1%CE%90%CF%87+%CE%9C%CF%80%CE%BF%CE%BB%CF%83%CE%BF%CE%BD%CE%AC%CF%81%CE%BF%CF%85">Ζαΐχ Μπολσονάρου</a>, παρουσίασε νομοσχέδιο για την προστασία αστυνομικών και στρατιωτών που σκοτώνουν.</b>
      </p>
      <p>Ειδικότερα, ο ακροδεξιός πρόεδρος της Βραζιλίας έστειλε νομοσχέδιο στο Κογκρέσο με το οποίο ζητεί να παρέχεται μεγαλύτερη προστασία στους αστυνομικούς και τους στρατιώτες που σκοτώνουν όταν βρίσκονται σε συγκεκριμένες επιχειρήσεις, γνωστές και ως «Εγγύηση Νόμου και Τάξης».</p>
      <p>Το αμφιλεγόμενο νομοσχέδιο, το οποίο κατατέθηκε την ώρα που οι φόνοι από αστυνομικούς έχουν αυξηθεί ραγδαία στη Βραζιλία, είναι πιθανό να προκαλέσει έντονες αντιδράσεις από κάποιους βουλευτές και οργανώσεις προάσπισης των ανθρωπίνων δικαιωμάτων.</p>
      <p>Προβλέπει τη μείωση των ποινών, ακόμη και πλήρη νομική προστασία, σε αξιωματικούς που σκοτώνουν σε περιπτώσεις στις οποίες είναι αντιμέτωποι με «άδικη, άμεση ή επικείμενη επίθεση» είτε εναντίον τους είτε εναντίον άλλου προσώπου. Στην «άδικη επίθεση» περιλαμβάνεται η τρομοκρατία και οποιαδήποτε «συμπεριφορά που μπορεί να προκαλέσει θάνατο ή τραυματισμό», όπως για παράδειγμα όταν ένας ύποπτος φέρει όπλο.</p>
      <p>Το νομοσχέδιο μοιάζει εν μέρει με ένα προηγούμενο που είχε προωθήσει ο υπουργός Δικαιοσύνης Σέρζιο Μόρο, το οποίο είχε στόχο την καταπολέμηση του εγκλήματος και προσέφερε μεγαλύτερη προστασία στους αστυνομικούς που σκοτώνουν εν ώρα υπηρεσίας.</p>
      <p>Όμως το νομοσχέδιο του Μόρο έχει κολλήσει στο Κογκρέσο, με τους βουλευτές να έχουν αφαιρέσει τα άρθρα που προβλέπουν την παροχή μεγαλύτερης προστασίας στους αστυνομικούς επισημαίνοντας ότι κάτι τέτοιο θα τους παρακινήσει να σκοτώνουν περισσότερους ανθρώπους.</p>
      <p>Σχολιάζοντας το νομοσχέδιό του χθες ο Μπολσονάρου επεσήμανε ότι θα αποτελέσει «αλλαγή» στην καταπολέμηση της βίας στη Βραζιλία.</p>
      <p>Οι επιχειρήσεις με την επονομασία «Εγγύηση Νόμου και Τάξης» είναι στρατιωτικές αποστολές που διεξάγονται έπειτα από εντολή του προέδρου για την αντιμετώπιση σποραδικών περιπτώσεων ανεξέλεγκτης βίας ή υψηλού κινδύνου, όπως διεθνείς σύνοδοι.</p>
      <p>Μέχρι στιγμής η Βραζιλία χρησιμοποίησε αυτού του είδους τις επιχειρήσεις στη διάρκεια της συνόδου των BRICs στη Μπραζίλια, για την αντιμετώπιση των δασικών πυρκαγιών στον Αμαζόνιο και για τη μεταφορά ιδιαίτερα επικίνδυνων κρατούμενων σε ομοσπονδιακές φυλακές.</p>
      <p>Με πληροφορίες από ΑΠΕ-ΜΠΕ / Reuters</p>
    </article>
  </body>
</html>