<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125803/germanikos-typos-ntropi-gia-tin-eyropi-prosfygiko-kentro-tis-morias"/>
    <meta property="og:site_name" content="Insider"/>
    <meta property="article:published_time" content="2019-11-22T10:06:00+00:00"/>
    <meta property="og:title" content="«Ντροπή για την Ευρώπη» το προσφυγικό κέντρο της Μόριας"/>
    <meta property="og:description" content="Τη δύσκολη κατάσταση που επικρατεί στη Μόρια σχολιάζει ο γερμανικός Τύπος."/>
  </head>
  <body>
    <article>
      <h1>«Ντροπή για την Ευρώπη» το προσφυγικό κέντρο της Μόριας</h1>
      <h2>Τη δύσκολη κατάσταση που επικρατεί στη Μόρια σχολιάζει ο γερμανικός Τύπος.</h2>
      <address>
        <time datetime="2019-11-22T10:06:00+00:00">22 Nov 2019, 10:06</time>
      </address>
      <p>Ντροπή για τη Ευρώπη χαρακτηρίζει την κατάσταση στην οποία βρίσκονται τα νησιά που βιώνουν τις συνέπειες του προσφυγικoύ ο γερμανικός Τύπος και σχολιάζει τα σχέδια της ελληνικής κυβέρνησης για μεταφορά προσφύγων σε νέα, κλειστά κέντρα, <a href="https://www.dw.com/el/%CF%84%CE%BF-%CE%AC%CE%B3%CE%BF%CF%82-%CF%84%CE%B7%CF%82-%CE%B5%CF%85%CF%81%CF%8E%CF%80%CE%B7%CF%82/a-51359620">σύμφωνα με σχετικό δημοσίευμα της Deutsche Welle</a>.</p>
      <p>«Για την Ευρώπη το προσφυγικό κέντρο της Μόριας είναι ντροπή. Είναι επομένως σωστό η ελληνική κυβέρνηση να θέλει να το κλείσει» αναφέρει σε σχόλιό της η <b>Süddeutsche Zeitung </b>αναφορικά με τα νεότερα σχέδια της ελληνικής κυβέρνησης για τη διαχείριση του προσφυγικού.</p>
      <p>«Η Μόρια έχει γίνει σύμβολο της αδυναμίας της ελληνικής γραφειοκρατίας γύρω από το άσυλο» σημειώνει η SZ υπογραμμίζοντας ότι η κατάσταση στη Μόρια ξανατράβηξε την προσοχή της υπόλοιπης Ευρώπης όταν η δυστυχία πάλι κορυφώθηκε, «υπήρξαν θάνατοι, όπως την περασμένη εβδομάδα, όταν ένα βρέφος πέθανε από αφυδάτωση».</p>
      <p>Όπως αναφέρει το σχόλιο: «Εάν η Αθήνα ψάχνει τώρα εναλλακτικές λύσεις για τη Μόρια και τα προσφυγικά κέντρα της δυστυχίας στη Χίο και τη Σάμο, τότε η ΕΕ πρέπει να το υποστηρίξει. Η αντιμετώπιση του μεταναστευτικού είναι ένα κοινό ευρωπαϊκό εγχείρημα. Και η ελπίδα ότι ο εκφοβισμός θα λειτουργήσει αποτρεπτικά και θα μειωθεί έτσι ο αριθμός εκείνων που αναζητούν καταφύγιο είναι μάταιη». Σύμφωνα με τη SZ «το 85% των ανθρώπων που φτάνουν στα νησιά, σύμφωνα με στοιχεία της Ύπατης Αρμοστείας του ΟΗΕ Για Τους Πρόσφυγες, χρήζουν προστασίας. Έρχονται από τη Συρία, το Αφγανιστάν και το Κονγκό –και τίποτα δεν θα αποτρέψει τη φυγή τους. Στην Ελλάδα λοιπόν περιμένουν όλοι, ακόμη κι αυτοί που δεν έχουν πιθανότητες, σχεδόν τρία χρόνια για την πρώτη συνέντευξη ασύλου. Η συντόμευση αυτού του χρόνου θα είχε περισσότερο νόημα από αυτό που προτείνει η Αθήνα, την κατασκευή νέων – κλειστών- προσφυγικών κέντρων».</p>
      <h3>«Να μοιραστεί το βάρος αντί να χαθεί ο έλεγχος»</h3>
      <p>Και η οικονομική εφημερίδα <b>Handelsblatt </b>σε σχόλιό της εστιάζει στη νέα τροπή που παίρνει η διαχείριση του προσφυγικού στην Ελλάδα. «Στην Ελλάδα ξεπροβάλλει μια νέα προσφυγική κρίση» σημειώνει ο σχολιογράφος. «Οι αριθμοί απέχουν ακόμη πολύ από εκείνους του καλοκαιριού του 2015. Τότε είχαν έρθει σε μερικές μέρες, μέσω του Αιγαίου, στα ελληνικά νησιά, έως και 100.000 άνθρωποι που ζητούσαν προστασία. Φέτος το καλοκαίρι υπολογίζεται ήδη ότι οι αφίξεις ήταν διπλάσιες σε σχέση με πέρυσι», σημειώνει ο σχολιογράφος, παρατηρώντας ότι εδώ και μήνες «ο Τούρκος πρόεδρος Ερντογάν απειλεί να 'ανοίξει της πύλες' και να πλημμυρίσει η Ευρώπη με εκατομμύρια πρόσφυγες, αν η ΕΕ δεν εμβάσει στην Άγκυρα περαιτέρω χρηματική βοήθεια. Για να προσδώσουν βάρος στις απειλές, οι τουρκικές αρχές αφήνου, όπως φαίνεται, ελεύθερο πεδίο στους διακινητές». Από την άλλη «στην Ελλάδα, που ανακάμπτει από την οικονομική κρίση, o φόβος για ένα νέο προσφυγικό χάος είναι μεγάλος. Τα νησιωτικά προσφυγικά κέντρα είναι υπερπλήρη. Η κυβέρνηση μεταφέρει χιλιάδες μετανάστες στην ενδοχώρα. Αλλά και εκεί οι θέσεις στα κέντρα υποδοχής είναι λιγοστές. Με αυστηρότερους νόμους και τον περιορισμό της διαδικασίας προσφυγών, η Αθήνα θέλει να επιταχύνει τις διαδικασίες και επιστρέψει γρήγορα στην Τουρκία τους απορριφθέντες. Παραμένει ΄όμως ανοιχτό αν η Άγκυρα θα συμπράξει στις σχεδιαζόμενες επαναπροωθήσεις. Αλλά αυτό δεν είναι το μόνο αμφίβολο σημείο της νέας στρατηγικής».</p>
      <p>Σύμφωνα με το σχόλιο «με τη σύντμηση της διαδικασίας παροχής ασύλου η ελληνική κυβέρνηση ρισκάρει μεμονωμένες περιπτώσεις να μην εξετάζονται πλέον πολύ προσεκτικά. Οι Έλληνες πρέπει να προσέξουν να μην υπονομεύσουν το δικαίωμα ασύλου. Τόσο περισσότερο λοιπόν χρειάζεται τώρα η ΕΕ. Δεν πρέπει να προσποιείται ότι δεν είναι δουλειά της. Η ΕΕ πρέπει να κατανείμει επιτέλους το βάρος πιο δίκαια και να απαλλάξει χώρες πρώτης άφιξης, όπως η Ελλάδα, από ένα μέρος της διαδικασίας ασύλου. Έτσι κι αλλιώς αυξάνεται η προσφυγική πίεση προς την Ευρώπη. Αργά ή γρήγορα οι μετανάστες που βρίσκονται στην Ελλάδα θα προσπαθήσουν να πάνε σε άλλες χώρες της ΕΕ – παρά τα κλειστά σύνορα».</p>
      <h3>Και η Κύπρος πιέζεται από το προσφυγικό</h3>
      <p>Στη διάσωση πάνω από 100 προσφύγων από τη Συρία από τις κυπριακές ακτές και συγκεκριμένα στο Παραλίμνι, στο νότιο μέρος του νησιού, αναφέρονται επίσης γερμανόφωνα μέσα. Η αυστριακή<b> Salzburger Nachrichten</b> σημειώνει: «Οι κυπριακές αρχές εκτιμούν ότι οι πρόσφυγες ξεκίνησαν από τη Συρία ή τον Λίβανο» και παρατηρεί: «Στην Κύπρο φτάνουν ολοένα περισσότεροι μετανάστες από τη Μέση Ανατολή και την Τουρκία. Μόνο στους πρώτους εννιά μήνες του 2019 εισήλθαν στο νησί πάνω από 9000 μετανάστες. Το 2016 μόλις 2936. Το 2017 ο αριθμός τους αυξληθηκε σε 4.582 και το 2018 σε 7.761. Ο πρόεδρος της Κύπρου Ν. Αναστασιάδης έχει ήδη ζητήσει τη συνδρομή της ΕΕ».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125793/kyriakos-mitsotakis-epiheirei-na-xypnisei-tin-eyropi-gia-prosfygiko"/>
        <a href="https://www.insider.gr/eidiseis/politiki/125738/skliri-apantisi-sto-toyrkiko-ypex-i-ellada-den-dehetai-mathimata"/>
        <a href="https://www.insider.gr/eidiseis/kosmos/125721/prokalei-i-agkyra-kai-kanei-ypodeixeis-stin-ellada-gia-metanasteytiko"/>
      </related>
    </article>
  </body>
</html>