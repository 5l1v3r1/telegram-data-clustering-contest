<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112153"/>
    <meta property="og:site_name" content="MGR Online"/>
    <meta property="article:published_time" content="2019-11-22T10:48:00+00:00"/>
    <meta property="og:title" content="In Clip : ตำรวจเสิ่นเจิ้นปล่อยเทปสารภาพ “อดีตลูกจ้างกงสุลอังกฤษ” ผู้ประท้วงหยิบมือใน ม.โพลีเทคนิค ยอมมอบตัว"/>
    <meta property="og:description" content="มีผู้ประท้วงไม่ต่ำกว่า 8 คนภายในมหาวิทยาลัยโพลีเทคนิคฮ่องกงยอมมอบตัวกับเจ้าหน้าที่ช่วงเช้าวันศุกร์ (22 พ.ย) ส่วนที่เหลือยังดื้อพยายามหาทางออกอื่นท่ามกลางการปิดล้อม 1 วันก่อนหน้าตำรวจเมืองเซินเจิ้นเปิดเผยเทปสารภาพของไซมอน เฉิง"/>
  </head>
  <body>
    <article>
      <h1>In Clip : ตำรวจเสิ่นเจิ้นปล่อยเทปสารภาพ “อดีตลูกจ้างกงสุลอังกฤษ” ผู้ประท้วงหยิบมือใน ม.โพลีเทคนิค ยอมมอบตัว</h1>
      <address><time datetime="2019-11-22T10:48:00+00:00">22 Nov 2019, 10:48</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011596401.JPEG"/>
      </figure>
      <p><b>รอยเตอร์/เอเจนซีส์ - มีผู้ประท้วงไม่ต่ำกว่า 8 คนภายในมหาวิทยาลัยโพลีเทคนิคฮ่องกงยอมมอบตัวต่อเจ้าหน้าที่ช่วงเช้าวันศุกร์ (22 พ.ย) ส่วนที่เหลือยังดื้อพยายามหาทางออกอื่นท่ามกลางการปิดล้อม 1 วันก่อนหน้าตำรวจเมืองเสิ่นเจิ้นเปิดเผยเทปสารภาพของไซมอน เฉิง อดีตลูกจ้างกงสุลอังกฤษประจำฮ่องกง </b><br/><br/>รอยเตอร์รายงานวันนี้ (22 พ.ย.) การยึดมหาวิทยาลัยโพลีเทคนิคฮ่องกงดู เหมือนใกล้จะสิ้นสุดด้วยจำนวนผู้ประท้วงที่ยังคงยืนกรานอยู่ด้านในมีไม่ถึง 100 คน <br/><br/>บรรยากาศโดยรอบในช่วงพระอาทิตย์ขึ้นเป็นไปอย่างสงบ หลังจากชั่วข้ามคืนกลุ่มผู้ประท้วงเดินสำรวจไปทั่วทั้งมหาวิทยาลัยเพื่อตรวจดูว่ามีตำรวจนอกเครื่องแบบ มีบางส่วนพากันหลบซ่อนตัวเพราะเกรงว่าเจ้าหน้าที่แฝงตัวเข้ามาอาจทำการจับกุมพวกเขา<br/><br/>หนึ่งในผู้ประท้วงที่มีอายุมากกว่าใคร ทำการประเมินตัวเลขผู้ประท้วงว่าน่าจะเหลืออยู่แค่ 30 คนเท่านั้น พร้อมกล่าวว่ามีบางส่วนยอมยกเลิกที่จะหาช่องทางอื่นหลบหนี แต่เริ่มทำอาวุธประกอบเองเพื่อปกป้องตัวเองในกรณีที่ตำรวจปราบจลาจลฮ่องกงบุกเข้ามาด้านในมหาวิทยาลัย <br/><br/>นักข่าวรอยเตอร์รายงานว่า เห็นผู้ประท้วงแต่งชุดดำจำนวน 6 คนเดินจับมือเดินเข้าไปยังแนวตำรวจด้านนอก ส่วนเจ้าหน้าที่ปฐมพยาบาลได้ให้ข้อมูลเพิ่มเติมว่า ในภายหลังมีผู้ประท้วงอีก 2 คนยอมออกมามอบตัว <br/><br/>ด้านไซมอน เฉิง (Simon Cheng) วัย 29 ปี อดีตลูกจ้างกงสุลอังกฤษประจำฮ่องกง ที่ถูกตำรวจเมืองเสิ่นเจิ้นจับกุมในข้อหาความผิดเกี่ยวข้องกับหญิงโสเภณีพบว่า ในวันพฤหัสบดี (21) ตำรวจเมืองเสิ่นเจิ้นได้เปิดเผยเทปสารภาพของเฉิง<br/><br/>หนังสือพิมพ์เซาท์ไชน่า มอร์นิงโพสต์ รายงานเมื่อวานนี้ (21) ว่า การออกมาเปิดเผยวิดีโอเทปการสารภาพความผิดนี้ดูเหมือนว่าทางตำรวจมีจุดประสงค์เพื่อต้องการดิสเครดิตข้อกล่าวหาของเฉิงซึ่งเคยทำหน้าที่เจ้าหน้าที่การค้าการลงทุนประจำกงสุลอังกฤษว่า เขาถูกตำรวจลับจีนทรมานในระหว่างการถูกควบคุมตัวในเมืองเสิ่นเจิ้นเมื่อสิงหาคมล่าสุด <br/><br/>พบว่าวิดีโอคลิปการสารภาพถูกเผยแพร่บนเว็บไซต์เวย์ปั๋วของจีน แสดงให้เห็นถึงเฉินซึ่งเป็นผู้อาศัยอยู่ในฮ่องกงยอมสารภาพต่อผู้สอบปากคำว่า เขารู้สึกอับอายต่อการกระทำผิดและให้สัญญาที่จะไม่ให้เกิดซ้ำ<br/><br/>และวิดีโอคลิปชิ้นที่ 2 ที่ถูกเผยแพร่โดยตำรวจจีนเช่นกัน แสดงให้เห็นถึงเฉิงอยู่ในไนท์คลับในเขต Luohu ของเมืองเสิ่นเจิ้นก่อนที่จะเข้าห้องไปกับผู้หญิง 1 คน<br/><br/>รายงานที่มาพร้อมกับวิดีโอคลิประบุว่า เฉิงได้เคยมาที่ไนท์คลับแห่งนี้ถึง 3 ครั้งในระยะเวลา 14 วันตั้งแต่ช่วงปลายกรกฎาคมที่เขาได้เกี่ยวข้องกับการค้าประเวณี <br/><br/>โดยรายงานระบุว่า “จากข้อมูลที่ได้ให้โดยตำรวจ Luohu (เราสามารถเห็นได้ว่า) นี่เป็นคดีธรรมดาในการจัดซื้อบริการทางเพศ และนี่สมควรที่จะเป็นความจริงที่แจ่มชัดและเป็นหลักฐานที่สรุปได้”<br/><br/>และในรายงานยังกล่าวอีกว่า “ในคดีนี้ตำรวจได้ทำการสอบสวนและสอบปากคำเป็นไปตามกฎหมาย และ (พวกเขา) ไม่ได้พยายามหาหลักฐาน (จากเฉิง) ผ่านการทรมาน”<br/><br/>หนังสือพิมพ์เดลีเทเลกราฟของอังกฤษรายงานในวันพฤหัสบดี (21) ว่า รัฐบาลอังกฤษได้ออกวีซ่าอนุญาตให้เฉิงเข้าประเทศเพื่้อไปเริ่มต้นชีวิตใหม่ในอังกฤษ เกิดขึ้น 1 วันหลังจีนออกมาข่่มขู่ลอนดอนว่า หากยังคงยุ่งเกี่ยวกับฮ่องกงและกิจการภายในของจีนจะเป็นการส่งผลร้ายต่อผลประโยชน์ของอังกฤษเอง<br/><br/>ทั้งนี้ พบว่าเฉิงเป็นหนึ่งในประชากรฮ่องกงจำนวน 800,000 คนที่ถือหนังสือเดินทางอังกฤษโพ้นทะเลไกลที่จะได้รับหนังสือเดินทางและความช่วยเหลือทางกงสุล แต่ไม่มีสิทธิอาศัยในประเทศอังกฤษ</p>
      <figure>
        <iframe src="https://www.youtube.com/embed/sPiLX-VpAn4" width="1280" height="720" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/FyBnysWlWQM" width="1280" height="720" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/blhPPY6MaE4" width="1280" height="720" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/og4YHRymt9k" width="1280" height="720" data-service="Youtube" scrolling="no"/>
      </figure>
      <figure>
        <img src="https://mpics.mgronline.com/pics/Images/562000011596402.JPEG"/>
      </figure>
      <figure>
        <img src="https://mpics.mgronline.com/pics/Images/562000011596403.JPEG"/>
      </figure>
      <figure>
        <img src="https://mpics.mgronline.com/pics/Images/562000011596404.JPEG"/>
        <figcaption>ไซมอน เฉิง อดีตลูกจ้างกงสุลอังกฤษ</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000112153"/>
      </related>
    </article>
  </body>
</html>