<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/racafolt-a-borus-elojelekre-europa-legnagyobb-gazdasaga-1885848/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T10:43:00+00:00"/>
    <meta property="og:title" content="Rácáfolt a borús előjelekre Európa legnagyobb gazdasága"/>
    <meta property="og:description" content="Az export és a fogyasztás hajtotta a német gazdaságot a harmadik negyedévben."/>
  </head>
  <body>
    <article>
      <h1>Rácáfolt a borús előjelekre Európa legnagyobb gazdasága</h1>
      <address><time datetime="2019-11-22T10:43:00+00:00">22 Nov 2019, 10:43</time> by <a rel="author">MTI</a></address>
      <p>Rácáfolva a borús előrejelzésekre a német gazdaság bővült a harmadik negyedévben: a recessziót az export erős teljesítményének, valamint a lakossági fogyasztás és az állami kiadások bővülésének köszönhetően sikerült elkerülni a szövetségi statisztikai hivatal (Destatis) pénteken közölt második becslésének tanúsága szerint.</p>
      <p>Az adatok szélesebb körére támaszkodó számítások szerint Németország hazai összterméke ár-, szezonális és naptári hatással kiigazítva 0,1 százalékkal gyarapodott július-szeptemberben az előző három hónaphoz képest. A második negyedévben 0,2 százalékos visszaesést, az elsőben viszont 0,5 százalékos emelkedést mértek.</p>
      <aside>Éves összevetésben árkiigazítással számolva 1,0 százalékkal, míg ár- és naptári hatással kiigazítva 0,5 százalékkal nőtt Európa legnagyobb gazdasága a harmadik negyedévben.</aside>
      <p>A második negyedévben az árak kiigazításával számolt GDP 0,1 százalékkal csökkent, ár- és naptári hatással kiigazítva viszont 0,3 százalékkal nőtt.</p>
      <p>Negyedéves összehasonlításban – ár-, szezonális és naptári hatással kiigazítva – a fogyasztás volt az egyik hajtóerő: a lakossági fogyasztás 0,4 százalékkal, a kormányzati kiadások pedig 0,8 százalékkal nőttek július szeptemberben. Érzékelhetően, 1,2 százalékkal bővültek az építőipar beruházások, míg a gép- és berendezésgyártó ágazatban 2,6 százalékkal csökkentek. Jól teljesített a külkereskedelem, az export 1,0 százalékkal, míg az import 0,1 százalékkal bővült.</p>
      <figure>
        <img src="https://www.vg.hu/wp-content/uploads/2019/11/0001ME4CE.jpg"/>
        <figcaption>Fotó: AFP</figcaption>
      </figure>
      <p>Éves szinten a lakossági fogyasztás árkiigazítással számolva 2,1 százalékkal, a kormányzat kiadásai pedig 2,3 százalékkal nőttek. A bruttó állóeszköz-felhalmozás a gép- és berendezésgyártó ágazatban 0,8 százalékkal, az építőiparban pedig 4,5 százalékkal emelkedett. Az export 2,5 százalékkal, az import pedig 2,0 százalékkal bővült július-szeptemberben.</p>
      <p>A Destatis adatai szerint a harmadik negyedévi hazai összterméket 45,4 millió munkavállaló állította elő a 83,1 millió lakosú országban.</p>
      <aside>A foglalkoztatottak száma 356 ezerrel, 0,8 százalékkal nőtt az egy évvel korábbihoz képest, így a foglalkoztatottság Németország újraegyesítése, 1990 óta a legmagasabb szintre emelkedett.</aside>
      <p>A német gazdaság teljesítményét visszafogja, hogy az exportorientált feldolgozóipara recesszióba került a kereskedelmi feszültségek miatt, az autógyártásban komoly gondokat okozott az üzemanyag-fogyasztási és károsanyag-kibocsátási értékek megállapítására szolgáló új nemzetközi szabvány (WLTP) bevezetése, ráadásul a Nagy-Britannia európai uniós tagságának megszűnését övező bizonytalanságok is rontottak a helyzeten.</p>
    </article>
  </body>
</html>