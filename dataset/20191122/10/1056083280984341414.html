<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100198/%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%A8%D8%B1%D8%B1%D8%B3%DB%8C-%D9%88-%D8%AA%D8%AD%D9%84%DB%8C%D9%84-%D8%B9%D9%88%D8%A7%D9%85%D9%84-%D8%AE%D8%B7%D8%B1-%D8%AF%D8%B1-%D9%85%DB%8C%D8%A7%D9%86%D8%B3%D8%A7%D9%84%D8%A7%D9%86-%D8%AF%D8%B1-%DA%AF%DB%8C%D9%84%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T10:39:44+00:00"/>
    <meta property="og:title" content="اجرای طرح «بررسی و تحلیل عوامل خطر در میانسالان» در گیلان"/>
    <meta property="og:description" content="ایسنا/گیلان معاون بهداشتی دانشگاه علوم پزشکی گیلان گفت: طرح «بررسی و تحلیل عوامل خطر مرتبط با سبک زندگی و سرطان ها در میانسالان» در ۱۱ شهرستان گیلان از امروز آغاز شد."/>
  </head>
  <body>
    <article>
      <h6 class="kicker">معاون بهداشتی دانشگاه علوم پزشکی استان خبر داد</h6>
      <h1>اجرای طرح «بررسی و تحلیل عوامل خطر در میانسالان» در گیلان</h1>
      <address><time datetime="2019-11-22T10:39:44+00:00">22 Nov 2019, 10:39</time> by <a rel="author">الهه ابراهیمی</a></address>
      <p>ایسنا/گیلان معاون بهداشتی دانشگاه علوم پزشکی گیلان گفت: طرح «بررسی و تحلیل عوامل خطر مرتبط با سبک زندگی و سرطان ها در میانسالان» در ۱۱ شهرستان گیلان از امروز آغاز شد.</p>
      <p>فردین مهرابیان در گفت وگو با ایسنا، اظهار کرد: طرح کشوری «بررسی و تحلیل عوامل خطر مرتبط با سبک زندگی و سرطان ها در میانسالان» در راستای ارتقای سلامت میانسالان و با هدف تعیین شیوع عوامل خطر مهم بیماری های غیرواگیر در جمعیت میانسالان (افراد ۳۰ تا ۵۹ ساله) همزمان با چهار استان کشور، از امروز به مدت یک ماه در استان گیلان اجرا می شود.</p>
      <p>وی تصریح کرد: طرح مذکور از طریق تکمیل پرسشنامه های نرم افزاری، از سوی کارشناسان سلامت آموزش دیده (مرد و زن) با مراجعه به درب منازل در ۱۱ شهرستان استان از جمله؛ آستانه اشرفیه، انزلی، تالش، رودسر، رودبار، رضوانشهر، صومعه سرا، فومن، لاهیجان، لنگرود و رشت در خوشه های منتخب به تعداد ۳۰۰ نمونه انجام خواهد شد.</p>
      <p>معاون بهداشتی دانشگاه علوم پزشکی گیلان با بیان اینکه بیماری های غیر واگیر، عامل بیش از ۵۳ درصد بار بیماری ها بوده افزود: تخمین زده می شود که ۸۰ درصد مرگ های ناشی از بیماری های غیر واگیر در کشورهای در حال توسعه رخ خواهند داد.</p>
      <p>مهرابیان خاطرنشان کرد: بروز بیماری های غیر واگیر در ارتباط با عوامل زمینه سازی مانند نداشتن تحرک بدنی، مصرف دخانیات، تغذیه ناسالم و عدم رعایت ایمنی است و پایه پیشگیری از بیماری های غیر واگیر، شناسایی عوامل خطر اولیه، پیشگیری و کنترل این عوامل است.</p>
      <p>انتهای پیام </p>
    </article>
  </body>
</html>