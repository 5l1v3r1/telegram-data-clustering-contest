<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_sprava-pro-vbivstvo-yevromajdanivcya-verbickogo-sluga-narodu-kontaktuvav-iz-titushkami-eksnardep-lucenko/939391"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T10:53:00+00:00"/>
    <meta property="og:title" content="Справа про вбивство євромайданівця Вербицького: &quot;слуга народу&quot; контактував із тітушками - екс-нардеп Луценко"/>
    <meta property="og:description" content="Під час викрадення учасника Євромайдану, Героя України Юрія Вербицького, якого вбили, координатор тітушок розмовляв із теперішним нардепом від &quot;Слуги народу&quot; Сергієм Литвиненком. Про це повідомив екс-нардеп Ігор Луценко у Facebook Луценко опублікував матеріали кримінального ..."/>
  </head>
  <body>
    <article>
      <h1>Справа про вбивство євромайданівця Вербицького: "слуга народу" контактував із тітушками - екс-нардеп Луценко</h1>
      <address><time datetime="2019-11-22T10:53:00+00:00">22 Nov 2019, 10:53</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939391_w_300.jpg?v=0"/>
        <figcaption>"Слуга народу" Литвиненко засвітися у справі про вбивство євромайданівця. Фото: 4vlada.com</figcaption>
      </figure>
      <p>Під час викрадення учасника Євромайдану, Героя України <b>Юрія Вербицького</b>, якого вбили, координатор тітушок розмовляв із теперішним нардепом від "Слуги народу" <b>Сергієм Литвиненком</b>.</p>
      <p>Про це повідомив екс-нардеп <b>Ігор Луценко</b> у <a href="https://www.facebook.com/igor.lutsenko/posts/2771851936172111">Facebook</a></p>
      <p>Луценко опублікував матеріали кримінального провадження про своє викрадення й убивство Вербицького під час Революції гідності в січні 2014 року.</p>
      <p>"Пам'ятаєте такого депутата Сергія Литвиненка, котрий попався на кнопкодавстві, і котрого я тоді впізнав як особу, чиє прізвища фігурує у матеріалах кримінального провадження щодо мого викрадення?</p>
      <p>Він довгий час керував одним із спиртзаводів, котрі, як кажуть, донедавна контролював кримінальний авторитет<b> Чеба </b>(<b>Олексій Чеботарьов</b>). Чеба під час Майдану фінансував тітушок, зокрема <b>Крисіна</b>, а також тих, хто викрадав нас з Вербицьким.</p>
      <p>Так от, у час цього злочину такий собі <b>Щинкін</b>, права рука Чеби по найделікатнішим завданням, 24(!) рази розмовляв з Литвиненком. Приблизно так само активно Щинкін наярював тітушкам з групи безпосередніх викрадачів, а також організатору злочину <b>Зубрицькому</b>", - повідомив Луценко.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_sluga-narodu-vlyapavsya-u-knopkodavstvo/927062"/>
      </related>
      <blockquote>Юрія Вербицького викрали разом з Ігорем Луценком 21 січня 2014 року з приміщення Жовтневої лікарні у Києві.<br/>За словами Луценка, викрадачів було 10, яких найняла Партія Регіонів, щоб чинити безлад в столиці на час Євромайдану.<br/>22 січня тіло Юрія Вербицького знайшли в околицях села Гнідин Бориспільського району Київської області зі слідами тортур.</blockquote>
    </article>
  </body>
</html>