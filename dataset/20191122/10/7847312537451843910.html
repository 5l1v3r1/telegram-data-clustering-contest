<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474179-grodzki-naradzal-sie-z-gersdorf-i-poslami-ko-ws-wyroku-tsue"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T10:47:49+00:00"/>
    <meta property="og:title" content="Zakończyło się spotkanie ws. wyroku TSUE. Absurdalny apel Gasiuk-Pihowicz do sędziów KRS: Powinni powstrzymać się od orzekania"/>
    <meta property="og:description" content="Tomasz Grodzki w środowej rozmowie z PAP nie wykluczył, że w Senacie powstanie inicjatywa ustawodawcza w związku z wyrokiem TSUE."/>
  </head>
  <body>
    <article>
      <h1>Zakończyło się spotkanie ws. wyroku TSUE. Absurdalny apel Gasiuk-Pihowicz do sędziów KRS: Powinni powstrzymać się od orzekania</h1>
      <address><time datetime="2019-11-22T10:47:49+00:00">22 Nov 2019, 10:47</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>
        <b>To było moje pierwsze spotkanie z prof. Małgorzatą Gersdorf ws. wyroku TSUE, będą kolejne. Jeśli zajdzie taka potrzeba, Senat włączy się w proces legislacyjny w tej sprawie</b>
      </blockquote>
      <p>—powiedział prof. Tomasz Grodzki na konferencji prasowej po spotkaniu z  przedstawicielami środowiska prawniczego ws. sytuacji po wyroku TSUE dotyczącym Izby Dyscyplinarnej Sądu Najwyższego. W spotkaniu uczestniczyła I prezes SN Małgorzata Gersdorf.</p>
      <p>CZYTAJ WIĘCEJ: <a href="https://wpolityce.pl/polityka/474050-w-co-on-sie-bawi-grodzki-chce-majstrowac-przy-krs">W co on się bawi? Grodzki chce majstrować przy KRS: Uważam, że częściowo wybory do Rady trzeba będzie zapewne powtórzyć</a></p>
      <p>Oprócz prawników, w spotkaniu z marszałkiem Senatu uczestniczyła grupa parlamentarzystów, przede wszystkim z Koalicji Obywatelskiej.</p>
      <blockquote>Akta spraw z Luksemburga przyszły już wczoraj do Sądu Najwyższego i leżą w sejfie u prezesa Izby Pracy. Sprawa będzie rozstrzygana niezwłocznie, ale to trochę wymaga czasu. Dzisiaj prezes poinformował mnie, że być może będzie to nawet przed świętami</blockquote>
      <p>—poinformowała na konferencji prasowej I Prezes Sądu Najwyższego Małgorzata Gersdorf.</p>
      <p>Dodała, że SN niewątpliwie odniesie się do wskazań TSUE dotyczących przymiotów, które musi posiadać niezależny i niezawisły sąd.</p>
      <blockquote>Po wyroku TSUE nie możemy stać z boku i zostawić tego rządowi. Należy działać i mobilizować rządzących do pracy</blockquote>
      <p>—powiedziała poseł Kamila Gasiuk-Pihowicz, współorganizatorka spotkania.</p>
      <blockquote>
        <b>Kluczowe jest, żeby to sędziowie kontrolowali polityków, a nie politycy sędziów. (…) Wszyscy sędziowie, którzy swój status zawdzięczają upolitycznionej KRS powinni powstrzymać się od orzekania</b>
      </blockquote>
      <p>—dodała.</p>
      <blockquote>Senat, jeśli się zaangażuje w proces legislacyjny po wyroku TSUE, musi stworzyć jak najlepsze prawo. Stąd nasze spotkania ze środowiskami sędziowskimi</blockquote>
      <p>—podkreślił marszałek Senatu.</p>
      <p>Trybunał Sprawiedliwości UE wydał we wtorek wyrok w odpowiedzi na pytania prejudycjalne zadane przez Izbę Pracy Sądu Najwyższego. Trybunał orzekł, że to Sąd Najwyższy ma badać niezależność nowej Izby Dyscyplinarnej, by ustalić, czy może ona rozpoznawać spory dotyczące przejścia sędziów Sądu Najwyższego w stan spoczynku. Zdaniem TSUE, jeśli SN uznałby, że Izbie Dyscyplinarnej brak niezależności i bezstronności, mógłby - zgodnie z wyrokiem TSUE - przestać stosować przepisy, na mocy których to właśnie do tej Izby należy rozpoznawanie sporów dotyczących przejścia w stan spoczynku sędziów SN.</p>
      <p>We wtorek I prezes SN prof. Małgorzata Gersdorf wezwała rząd, Sejm i Senat, by podjęły działania ustawodawcze w celu usunięcia wadliwości prawnych, których zaistnienie zostało potwierdzone w wyroku TSUE.</p>
      <p>Tomasz Grodzki w środowej rozmowie z PAP nie wykluczył, że w Senacie powstanie inicjatywa ustawodawcza w związku z wyrokiem TSUE.</p>
      <blockquote>Rozważam taką inicjatywę</blockquote>
      <p>—powiedział.</p>
      <p>Zastrzegł wówczas jednocześnie, że decyzję w tej sprawie podejmie po spotkaniu z prawnikami.</p>
      <blockquote>Zgodnie z sugestią pani prezes Gersdorf, że Senat powinien się w ten proces włączyć, a ponieważ ja wyznaję zasadę, że każdą operację należy przygotować niezwykle starannie (…), to zaprosiłem wybitnych polskich konstytucjonalistów, prawników, panią prezes Gersdorf na pierwszą dyskusję w Senacie</blockquote>
      <p>—powiedział Grodzki. Zaznaczył, że spotkanie ma mieć charakter roboczy.</p>
      <p>Piątkowe spotkanie współorganizuje wiceprzewodnicząca sejmowej komisji sprawiedliwości i praw człowieka Kamila Gasiuk-Pihowicz (KO).</p>
      <p>kk/PAP/Twitter/PO</p>
    </article>
  </body>
</html>