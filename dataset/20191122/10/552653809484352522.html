<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058040_vadat-emeltek-a-mozsgoi-szocialis-otthon-ket-korabbi-dolgozoja-ellen"/>
    <meta property="og:site_name" content="Népszava"/>
    <meta property="article:published_time" content="2019-11-22T10:19:00+00:00"/>
    <meta property="og:title" content="Vádat emeltek a mozsgói szociális otthon két korábbi dolgozója ellen"/>
    <meta property="og:description" content="A Népszava májusban, az Alapvető Jogok Biztosa Hivatalának (AJBH) vizsgálatára hivatkozva számolt be arról: az ombudsman látogatásának időpontjában is borzalmas állapotok uralkodtak az intézményben."/>
  </head>
  <body>
    <article>
      <h1>Vádat emeltek a mozsgói szociális otthon két korábbi dolgozója ellen</h1>
      <address><time datetime="2019-11-22T10:19:00+00:00">22 Nov 2019, 10:19</time> by <a rel="author" href="https://nepszava.hu/szerzo/juhasz-daniel/" target="_blank">Juhász Dániel</a></address>
      <p>
        <b>A Népszava májusban, az Alapvető Jogok Biztosa Hivatalának (AJBH) vizsgálatára hivatkozva számolt be arról: az ombudsman látogatásának időpontjában is borzalmas állapotok uralkodtak az intézményben.</b>
      </p>
      <p>Közfeladatot ellátó személy által elkövetett bántalmazás bűntette miatt emelt vádat a Baranya megyében található Mozsgó szociális otthonának lakóit bántalmazó két emberrel szemben a Szigetvári Járási Ügyészség - közölte a Baranya megyei főügyész pénteken az MTI-vel. A vádemelés az Emberi Erőforrások Minisztériumának feljelentése alapján történt.</p>
      <p>A Népszava idén májusban, az Alapvető Jogok Biztosa Hivatalának (AJBH) <b><a href="https://nepszava.hu/3031894_furdes-elott-olykor-sepruvel-pucoljak-a-betegeket-a-mozsgoi-szocialis-otthonban">vizsgálatára hivatkozva számolt be arról:</a></b> az ombudsman látogatásának időpontjában is borzalmas állapotok uralkodtak az intézményben.</p>
      <p>Az AJBH azt követően kezdett vizsgálódni, miután a Társaság a Szabadságjogokért (TASZ) olyan videókat juttatott el a hivatalhoz, amelyeken jól látszik, hogy a „gondozók” durván bántalmazzák a gondozottakat, ordítoznak velük, ütlegelik őket.</p>
      <p>A hír megjelenése után Fülöp Attila szociális államtitkár még „megalapozatlan vádakról” és „ellenzéki hangulatkeltésről” beszélt, nem sokkal később <b><a href="https://nepszava.hu/3033072_mar-az-allamtitkar-szerint-is-bantalmazas-tortent-a-mozsgoi-szocialis-otthonban">már ő is elismerte</a></b>, hogy súlyos bántalmazás történhetett az otthonban. Azt is közölte: rendőrségi feljelentést tett.</p>
      <p>A Szigetvári Rendőrkapitányság áprilisban indított nyomozást. A vádlottakat egytől öt évig terjedő szabadságvesztéssel büntethetik. </p>
    </article>
  </body>
</html>