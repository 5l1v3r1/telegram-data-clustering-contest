<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/despoina-drakaki-o-politismos-den-prepei-na-periorizetai-stis-megaloupoleis.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-22T10:46:00+00:00"/>
    <meta property="og:title" content="Δέσποινα Δρακάκη: «Ο πολιτισμός δεν πρέπει να περιορίζεται στις μεγαλουπόλεις»"/>
    <meta property="og:description" content="Τρεις νομοί ενώνουν τις καλλιτεχνικές δυνάμεις για το έργο «Αντιστάσεως Έπος»"/>
  </head>
  <body>
    <article>
      <h1>Δέσποινα Δρακάκη: «Ο πολιτισμός δεν πρέπει να περιορίζεται στις μεγαλουπόλεις»</h1>
      <address>
        <time datetime="2019-11-22T10:46:00+00:00">22 Nov 2019, 10:46</time>
      </address>
      <p>
        <b>Τρεις νομοί ενώνουν τις καλλιτεχνικές δυνάμεις για το έργο «Αντιστάσεως Έπος»</b>
      </p>
      <p>Σε πολιτιστικό γεγονός εξελίσσεται η συναυλία με το έργο του <b>Μπάμπη</b> <b>Πραματευτάκη</b> «Αντιστάσεως Έπος» που θα παρουσιαστεί την Κυριακή 24 Νοεμβρίου 2019 και ώρα 8.30 μ.μ. στην αίθουσα ΠΑΝΤΕΛΗΣ ΠΡΕΒΕΛΑΚΗΣ ( παράρτημα Ελληνικού Ωδείου Ρεθύμνου).</p>
      <p>Στο έργο που βασίζεται σε κείμενα και ποίηση <b>Εύας Λαδιά</b> συμπράττουν καλλιτέχνες από τρεις νομούς της Κρήτης αποδεικνύοντας πόσα μπορεί να επιτύχει το καλλιτεχνικό δυναμικό του νησιού μας αν ενώσει τις αξίες του.</p>
      <p>Από Ρέθυμνο συμμετέχουν ο Αντώνης Μαυράκης (τρομπέτα) και ο Αριστείδης Συσκάκης (βιολί) Μαρία Λαντζουράκη, Ρωμανός Σκουμπουρδής και Αριστείδης Μιχελουδάκης (σολίστ) Φερενίκη Βαλαρή και Γιάννης Λαχνιδάκης (αφηγητές) από το Ηράκλειο Εύα Θανάση (σόλο) Ηρακλής Θανάσης (βιολί) Αργκόν Νταλίπι Λεονάρντο Σκόμπι (βιολί) από Χανιά η Συμφωνική Ορχήστρα του Βενιζελείου Ωδείου και η Μικτή τετράφωνη χορωδία «CONCORDIA».</p>
      <p>Εκείνη που ανέλαβε τη μεγαλύτερη ευθύνη για την παρουσίαση του έργου είναι η επιφανής καλλιτέχνις <b>Δέσποινα Δρακάκη</b> που διδάσκει και διευθύνει τη Μικτή τετράφωνη χορωδία του Βενιζελείου Ωδείου Χανίων.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/22-11/xorodia%20(1).jpg"/>
      </figure>
      <p>Η εκλεκτή μουσικός που έχει διαπρέψει και στο λυρικό τραγούδι με μεγάλη άνεση ανέλαβε να διδάξει τη νέα δημιουργία του Μπάμπη Πραματευτάκη που υμνεί την Εθνική Αντίσταση. Και το αποτέλεσμα όπως φαίνεται από τις πρόβες είναι εξαιρετικό.</p>
      <p>Συναντήσαμε την κα Δρακάκη σε ένα διάλειμμα της διδασκαλίας και είχαμε την ευκαιρία για μια ενδιαφέρουσα συζήτηση γύρω από την ίδια και το έργο του κ. Πραματευτάκη.</p>
      <ul>
        <li>. <b>Κυρία Δρακάκη πως αισθάνεται ένας δημιουργός που μοχθεί στην Περιφέρεια χωρίς τις ευκαιρίες των μεγαλουπόλεων;</b></li>
      </ul>
      <p>Είναι γεγονός πως η επαρχία δεν παρουσιάζει τις ευκαιρίες που θα έβρισκε κάποιος σε μια μεγάλη πόλη. Παρόλα αυτά υπάρχει έντονο ενδιαφέρον τα τελευταία χρόνια όσον αφορά το κομμάτι του πολιτισμού στα Χανιά αλλά και σε όλη την Κρήτη. Υπάρχουν πολλοί αξιόλογοι μουσικοί με πολλή διάθεση και μέσα από συνεργασίες μπορεί κανείς να δημιουργήσει και στην περιφέρεια. Και βέβαια εάν βοηθάνε και οι τοπικοί φορείς, ακόμα καλύτερα.</p>
      <ul>
        <li>
          <b>Εσείς γιατί κάνατε αυτή την επιλογή;</b>
        </li>
      </ul>
      <p>Η αλήθεια είναι ότι δραστηριοποιούμαι και στην Αθήνα εκτός από την Κρήτη, όμως έχω επιλέξει τα Χανιά ως βάση επειδή πιστεύω ότι κανείς μπορεί να δημιουργήσει και να παράγει έργο όπου κι αν βρίσκεται. Άλλωστε όπως είπα αξιόλογοι συνεργάτες και ενδιαφέρον για την τέχνη δεν υπάρχει μόνο στις μεγαλουπόλεις. </p>
      <ul>
        <li>
          <b>Ακολουθείτε μια οικογενειακή παράδοση. Μιλήστε μας για το περιβάλλον σας.</b>
        </li>
      </ul>
      <p>Είχα την τύχη να έχω γονείς που αγαπούσαν τη μουσική. Και οι δύο τραγουδούσαν σε χορωδίες. Η μητέρα μου έπαιζε και μαντολίνο. Μου είχαν μάθει διφωνίες από πολύ νωρίς. Πριν ακόμα πάω στο σχολείο. Με έκαναν να αγαπήσω τη μουσική. </p>
      <ul>
        <li>
          <b>Έχει μέλλον το χορωδιακό τραγούδι;</b>
        </li>
      </ul>
      <p>Το χορωδιακό τραγούδι είναι η μουσική, η ποίηση, ο λόγος, η κουλτούρα των λαών. Βεβαίως και έχει μέλλον το χορωδιακό τραγούδι. Αν σκεφτείτε τον αριθμό των χορωδιών που λειτουργούν στην Ελλάδα.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/22-11/xorodia%20(4).jpg"/>
      </figure>
      <ul>
        <li> <b>Τι νομίζετε πως προσφέρει μια προσπάθεια σαν τη δική σας στην πόλη που ζείτε;</b></li>
      </ul>
      <p>Είναι σημαντικό να δραστηριοποιούνται οι άνθρωποι και στην επαρχία. Γιατί ο πολιτισμός πρέπει να μην περιορίζεται μόνο στις μεγαλουπόλεις. Είναι σημαντικό να εμπνέονται οι νέοι και να δημιουργούνται ευκαιρίες για μάθηση αλλά και ποιοτικές εκδηλώσεις σε όλες τις περιοχές. Εγώ με τον τρόπο μου προσπαθώ να δημιουργώ και να συμβάλλω σε αυτό.</p>
      <ul>
        <li>
          <b>Θα θέλαμε τις δικές σας εντυπώσεις για το Αντιστάσεως Έπος. Πόσο σημαντικό για ένα μουσικό σχήμα είναι να παρουσιάζει πρωτογενείς δημιουργίες;</b>
        </li>
      </ul>
      <p>Είναι πολύ σημαντικό αλλά και τιμητικό το γεγονός ότι μας εμπιστεύτηκαν ένα τόσο σπουδαίο έργο και πόσο μάλλον όταν αναφέρεται σε ένα τόσο σημαντικό γεγονός όπως η Αντίσταση. Το έργο είναι πολύ ενδιαφέρον μουσικά και στιχουργικά και υψηλών απαιτήσεων.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/22-11/xorodia%20(2).jpg"/>
      </figure>
    </article>
  </body>
</html>