<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/strada-sarnano-sassotetto-conclusi-i-lavori-di-protezione/1327861/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T10:22:58+00:00"/>
    <meta property="og:title" content="Strada Sarnano-Sassotetto, conclusi i lavori di protezione"/>
    <meta property="og:description" content="VIABILITA' - La Provincia ha investito 150mila euro per l'intervento che ha interessato un’area di oltre mille metri quadrati"/>
  </head>
  <body>
    <article>
      <h1>Strada Sarnano-Sassotetto, conclusi i lavori di protezione</h1>
      <h2>VIABILITA' - La Provincia ha investito 150mila euro per l'intervento che ha interessato un’area di oltre mille metri quadrati</h2>
      <address><time datetime="2019-11-22T10:22:58+00:00">22 Nov 2019, 10:22</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Fstrada-sarnano-sassotetto-conclusi-i-lavori-di-protezione%2F1327861%2F">Condividi10</a><a href="https://twitter.com/intent/tweet?text=Strada+Sarnano-Sassotetto%2C++conclusi+i+lavori+di+protezione&amp;url=https%3A%2F%2Fwww.cronachemaceratesi.it%2F2019%2F11%2F22%2Fstrada-sarnano-sassotetto-conclusi-i-lavori-di-protezione%2F1327861%2F">Tweet</a>Email10 Condivisioni</p>
      <p> </p>
      <p> </p>
      <p><b>Si sono concluse le operazioni di disgaggio e disbosco e sono state realizzate le opere di protezione del tratto al chilometro otto della provinciale 120 “Sarnano – Sassotetto – Bolognola”. </b>L’intervento, dal costo di 150mila euro, ha interessato un’area di oltre mille metri quadrati ed è stato realizzato dalla ditta Pro.Ge.Co. di Muccia. Si tratta di un nuovo stralcio dei lavori, progettati e diretti dalla Provincia di Macerata, che ha previsto la rimozione di parti o frammenti di roccia e alberi a rischio di distacco e caduta e successivamente la realizzazione e il ripristino di opere di protezione, con la sistemazione e lo svuotamento della rete metallica esistente a contatto della parete e con la sostituzione della parte più danneggiata. Inoltre sono stati ripristinati i montanti ed è stata creata una pista tra la scarpata e la sommità del muro per agevolare i futuri interventi di rimozione detriti.</p>
      <figure>
        <img src="https://cdn.cronachemaceratesi.it/wp-content/uploads/2019/11/sp120-325x244.jpg"/>
      </figure>
      <p><b>«</b>Stiamo lavorando per ripristinare la viabilità di una importante arteria montana – afferma il presidente della Provincia Antonio Pettinari -, gravemente danneggiata dopo i sismi del 2016, che ha pure una valenza turistica, sia d’inverno che d’estate. Purtroppo ci sono ancora altre strade interrotte su cui occorre intervenire o terminare i lavori il prima possibile<b>»</b>. Sempre sulla provinciale 120 “Sarnano – Sassotetto – Bolognola” è prevista una ulteriore opera. In questo caso il progetto è curato dall’Anas e prevede il ripristino di una frana, la realizzazione di paramassi, di paraslavine sulle pareti stesse e un collegamento coperto a protezione della strada tra due gallerie esistenti. L’intervento prevede un investimento di 4,7 milioni di euro.</p>
    </article>
  </body>
</html>