<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548947.html/%D8%A8%DB%8C%D8%B4-%D8%A7%D8%B2-50-%D8%AF%D8%B1%D8%B5%D8%AF-%D8%AE%D8%A8%D8%B1%D9%86%DA%AF%D8%A7%D8%B1%D8%A7%D9%86-%DA%A9%D8%B4%D9%88%D8%B1-%D8%A8%D8%B3%DB%8C%D8%AC%DB%8C-%D9%87%D8%B3%D8%AA%D9%86%D8%AF--%D8%A8%D8%B3%DB%8C%D8%AC-%D8%B1%D8%B3%D8%A7%D9%86%D9%87-%D8%A8%D8%A7-%D8%AA%D9%88%D8%A7%D9%86%D9%85%D9%86%D8%AF%D8%B3%D8%A7%D8%B2%DB%8C-%D9%88-%D9%87%D9%85-%D8%A7%D9%81%D8%B2%D8%A7%DB%8C%DB%8C-%D8%A7%D8%B5%D8%AD%D8%A7%D8%A8-%D8%B1%D8%B3%D8%A7%D9%86%D9%87-%D8%A7%D9%85%DB%8C%D8%AF%D8%A8%D8%AE%D8%B4%DB%8C-%D8%B1%D8%A7-%D8%A8%D9%87-%D8%AC%D8%A7%D9%85%D8%B9%D9%87-%D8%AA%D8%B2%D8%B1%DB%8C%D9%82-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T10:22:00+00:00"/>
    <meta property="og:title" content="بیش از 50 درصد خبرنگاران کشور بسیجی هستند/ بسیج رسانه با توانمندسازی و هم‌افزایی اصحاب رسانه امیدبخشی را به جامعه تزریق می‌کند"/>
    <meta property="og:description" content="رئیس بسیج رسانه کشور گفت: نقش رسانه در انقلاب یک نقش جدی بوده است و بسیج رسانه تلاش می کند با توانمندسازی، همدلی و هم افزایی اهالی رسانه، امید بخشی را به جامعه منتقل کند."/>
  </head>
  <body>
    <article>
      <h1>بیش از 50 درصد خبرنگاران کشور بسیجی هستند/ بسیج رسانه با توانمندسازی و هم‌افزایی اصحاب رسانه امیدبخشی را به جامعه تزریق می‌کند</h1>
      <h2>رئیس بسیج رسانه کشور:</h2>
      <address>
        <time datetime="2019-11-22T10:22:00+00:00">22 Nov 2019, 10:22</time>
      </address>
      <p>رئیس بسیج رسانه کشور گفت: نقش رسانه در انقلاب یک نقش جدی بوده است و بسیج رسانه تلاش می کند با توانمندسازی، همدلی و هم افزایی اهالی رسانه، امید بخشی را به جامعه منتقل کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مسعود بصیری در گفت و گو با خبرنگار "<a href="http://www.armanekerman.ir/">راه آرمان</a>" اظهار کرد: بسیج مستضعفان یکی از معجزات انقلاب اسلامی است که اداره حکومت، تشکیلات و دولتی و نظم عمومی کشور را بر پایه نیروی مردمی بنا نهاده است.</p>
      <p>رئیس بسیج رسانه کشور افزود: بسیج در موقعیت های مختلف خود را با شرایط روز منطبق می کند و برای حل مشکلات کشور تلاش می کند که دوران دفاع مقدس، دوران سازندگی و جنگ نرم که بسیجیان حرکت های خوبی را انجام دادند و آرایش دشمن را تغییر دادند از جمله این اقدامات است.</p>
      <p>بصیری بیان کرد: این نیروی مردمی که با اعتقاد و کم ترین هزینه ها و با اقتدار فعالیت می کند در هیچ جای دنیا سابقه ندارد و دوران صدر اسلام را یادآوری می کند که مسلمانان از جان و مال خود می گذشتند تا نهال اسلام را تنومند و پربار رشد دهند.</p>
      <p>وی تاکید کرد: بسیج رسانه به دلیل نقش مهمی که در انقلاب دارد باید از همان اوایل انقلاب شکل می گرفت چرا که نقش رسانه در انقلاب یک نقش جدی بوده است و حضرت امام (ره) از طریق همین رسانه با مردم ارتباط گرفتند و آن ها را به حرکت در آوردند.</p>
      <p>رئیس بسیج رسانه کشور عنوان کرد: در دوران دفاع مقدس در شکل های مختلف مردم با بسیج رسانه همراه شدند لذا امروز بسیج رسانه برای این منظور شکل گرفته است تا نیروهای عرصه رسانه  در بخش های مختلف صدا و سیما، رسانه های مکتوب و برخط را دور هم جمع کند و آن ها را متحد کند.</p>
      <p>بصیری بسیج رسانه را نهادی برای هم افزایی توانمندی های رسانه ها خواند و گفت: ممکن است در حوزه های مختلف از جمله نظامی و سخت جنگ تمام شده باشد اما درحوزه جنگ نرم هیچ زمانی این جنگ پایان نمی پذیرد و دشمن محکم بر طبل آن می کوبد و ما باید در مقابل آن ها ایستادگی کنیم.</p>
      <p>وی اضافه کرد: بسیج رسانه تلاش می کند با توانمندسازی، همدلی و هم افزایی اهالی رسانه، آن ها را نسبت به انقلاب و اسلام امیدوار کند و این امیدواری را به جامعه منتقل کند چرا که خبرنگاران نقش بسزایی در انتقال امید بخشی به جامعه دارند.</p>
      <p>رئیس بسیج رسانه کشور خاطر نشان کرد: بسیج رسانه در قالب برنامه های متعدد از جمله اردوها، نمایشگاه ها، جشنوارها، همایش ها، دور همی ها و ... موفق شده است که از 30 هزار خبرنگار حرفه ای موجود در کشور بیش از 50 درصد آن ها را به عضویت بسیج رسانه  در آورد.</p>
      <p>بصیری عنوان کرد: البته خبرنگارانی که قلب شان با اسلام و انقلاب است و بدون در نظر گرفتن مطامع جریانی و قبیله ای برای انقلاب فعالیت می کنند نیز از نظر ما بسیجی هستند لذا قاطبه خبرنگاران کشور بسیجی هستند و در حال حاضر که پایه های هژمونی آمریکا در حال فروپاشی است بسیاری از خبرنگاران خارجی نیز به انقلاب اسلامی و ایران بیشتر علاقه مند می شوند.</p>
      <p>وی با اشاره به بحران های اخیر کشور، اظهار کرد: یکی از نکات مهم در بحران ها این است که آرامش را در روان مردم برقرار کنیم و رسانه ها نقش موثری در این زمینه دارند که در ماجرای افزایش قیمت بنزین رسانه ها با شفاف سازی ماجرا همین کار را کردند.</p>
      <p>رئیس بسیج رسانه کشور با بیان اینکه رسانه ها صف مردم و اغتشاشگران را از هم جدا کردند، تصریح کرد: رسانه ها در روزهای اخیر فعالیت های خوبی انجام دادند که از طریق صدا و سیما آرامش خوبی به جامعه تزریق شد و نقشه صحنه ای که دشمن در آن فعالیت جدی می کرد به خوبی برای مردم ترسیم کرد که باعث شد مردم فوری خود را از صف معاندین، مسلحان و آشوبگران جدا کنند.</p>
      <p>انتهای پیام/ </p>
    </article>
  </body>
</html>