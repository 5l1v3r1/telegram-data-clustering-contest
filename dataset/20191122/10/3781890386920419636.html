<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743042"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T10:35:00+00:00"/>
    <meta property="og:title" content="โจรอุ้ม'ถ่าน'ขึ้นรถหน้าตาเฉย เจ้าของเผย10ปีไม่เคยหาย"/>
    <meta property="og:description" content="วงจรปิดจับชัดหัวขโมยขับกระบะมาจอดอุ้มถ่าน 23 กระสอบขึ้นรถหน้าตาเฉย เจ้าของร้านค้าเผย 10 กว่าปีวางไว้ไม่เคยหาย"/>
  </head>
  <body>
    <article>
      <h1>โจรอุ้ม'ถ่าน'ขึ้นรถหน้าตาเฉย เจ้าของเผย10ปีไม่เคยหาย</h1>
      <address>
        <time datetime="2019-11-22T10:35:00+00:00">22 Nov 2019, 10:35</time>
      </address>
      <p>
        <b>วงจรปิดจับชัดหัวขโมยขับกระบะมาจอดอุ้มถ่าน 23 กระสอบขึ้นรถหน้าตาเฉย เจ้าของร้านค้าเผย 10 กว่าปีวางไว้ไม่เคยหาย</b>
      </p>
      <p>เมื่อวันที่ 22 พ.ย. 62 ผู้สื่อข่าวได้รับการร้องเรียนจากนางคำบ่อ ป้านภูมิ ชาวบ้านดินทรายอ่อน ต.หัวนา อ.เมืองหนองบัวลำภู พร้อมเพื่อนบ้านอีก 3 ราย ว่า มีคนร้ายขับรถกระบะทำทีเข้ามาจอดลักกระสอบถ่านที่วางไว้หน้าบ้าน บนถนนหลวงหายไป 23 กระสอบ มูลค่าร่วม 5 พันบาท นานกว่า 10 วันแล้ว แต่ยังไร้วี่แวว ทั้งๆ ที่มีกล้องวงจรปิดจำภาพใบหน้าผู้กระทำผิดไว้ได้อย่างชัดเจน โดยขอให้เจ้าหน้าที่ตำรวจช่วยเร่งติดตามคนร้ายมาดำเนินคดีตามกฏหมาย<br/><br/>นางคำบ่อ เปิดเผยว่า ตนและเพื่อนบ้านอีก 3 คนมีอาชีพค้าขายสินค้าเบ็ดเตล็ตในหมู่บ้านดินทรายอ่อน เมื่อวันที่10 พย.ที่ผ่านมา ช่วงเวลาตี 2 ได้มีรถกระบะ เชฟโรเลต ไม่ทราบหมายเลขทะเบียน ขับมาตามถนนและหยุดจอดหน้าบ้าน ก่อนคนขับเป็นชายวัยกลางลงมาจากรถแล้วตรงเข้าไปอุ้มเอากระสอบถ่าน ซึ่งเป็นถ่านเผาไม้รวมใส่ถุงปุ๋ยไว้น้ำหนักรวมกว่า 50 กก. ที่ตั้งวางไว้หน้าบ้านขึ้นรถกระบะไปจำนวน 23 กระสอบๆ ละ180 บาท ร่วม 4,140 บาท ซึ่งตนและเพื่อนบ้านวางถ่านไว้หน้าบ้านเพื่อขายมานานนับ 10 ปีไม่เคยหาย จึงได้เดินทางไปแจ้งความไว้กับ สภ.เมืองหนองบัวลำภู ให้ช่วยตามจับคนร้าย </p>
      <figure>
        <img src="https://www.dailynews.co.th/admin/upload/20191122/news_BTkCHYeErn165045_533.jpg?v=201911221810?v=5916"/>
      </figure>
      <p>ในขณะที่ นายวิชัย สุตพรม หนึ่งในผู้เสียหาย เล่าว่า ก่อนเข้านอนตนก็วางกระสอบถ่านดำทับกันไว้หน้าบ้านและมียางรถจักรยานยนต์เก่าๆ ทับไว้ จากนั้นก็เข้านอนตามปกติ ตื่นเช้ามาไม่เห็นกระสอบถ่าน จึงสอบถามร้านค้าอื่นๆ ที่มีกระสอบถ่านดำวางไว้ขายที่หน้าบ้านก็พากันเอะอะโวยวายไปตามๆ กัน เมื่อเปิดกล้องวงจรปิดสามารถบันทึกพฤติกรรมของหัวขโมยไว้ได้หมด แต่เสียดายที่ฝาท้ายรถกะบะบังป้ายทะเบียนจึงทำให้มองไม่เห็น ในขณะที่กล้องด้านหน้าอีกตัวกำลังตรวจเช็คอยู่ จึงอยากวิงวอนให้เจ้าหน้าที่ตำรวจเร่งตามหัวขโมยรายนี้มาดำเนินคดีตามกฎหมายต่อไป</p>
      <figure>
        <img src="https://www.dailynews.co.th/admin/upload/20191122/news_LVcOUIAfBh165045_533.jpg?v=201911221810?v=5186"/>
      </figure>
      <p>ด้าน พ.ต.ท.กิตติพล สมสิทธิ์ พนักงานสอบสวน สภ.เมืองหนองบัวลำภู กล่าวว่า หลังจากดูจากภาพกล้องวงจรปิดแล้ว คนร้ายเข้าก่อเหตุในลักษณะเสมือนเป็นเจ้าของ จอดรถและเดินลงหิ้วเอากระสอบถ่านขึ้นรถไปอย่างใจเย็นเหมือนไม่สังเกตว่าจะมีคนเห็น ในแนวทางการสืบสวนจะตรวจสอบกล้องวงจรปิดที่ติดตั้งอยู่เสาไฟฟ้าที่อยู่ข้างเคียง คาดว่าอาจจะเป็นคนร้าย ที่เคยมาก่อเหตุร้านค้าผู้เสียหายร้านอื่นๆ แล้วย้อนกลับมาขโมยอีก ซึ่งจะให้ตำรวจชุดสืบสวนทำการตรวจสอบเส้นทางหลบหนี และทราบว่าในช่วงเดียวกันมีเจ้าทุกข์หลายราย หากใครทราบเบาะแสสามารถแจ้งเจ้าหน้าที่ในการติดตามตัวคนไม่เอาถ่านที่มาลักถ่านมาดำเนินคดีตามกฎหมายต่อไป.</p>
    </article>
  </body>
</html>