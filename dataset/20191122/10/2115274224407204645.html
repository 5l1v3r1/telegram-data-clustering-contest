<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/fascismo_sarno_mussolini-6598003/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T10:21:00+00:00"/>
    <meta property="og:title" content="Il comune di Sarno revoca la cittadinanza onoraria a Mussolini"/>
    <meta property="og:description" content="Tra le motivazioni ci sono l'incompatibilità con i valori della città e &quot;il giudizio unanime negativo sul Duce&quot;"/>
  </head>
  <body>
    <article>
      <h1>Il comune di Sarno revoca la cittadinanza onoraria a Mussolini</h1>
      <h2>Tra le motivazioni ci sono l'incompatibilità con i valori della città e "il giudizio unanime negativo sul Duce"</h2>
      <address><time datetime="2019-11-22T10:21:00+00:00">22 Nov 2019, 10:21</time> by <a rel="author" href="https://www.agi.it/authors/lucia-licciardi/" target="_blank">Lucia Licciardi</a></address>
      <p>Ad aprile scorso l'approvazione in Giunta; ora, arriva la <b>ratifica</b> in Consiglio comunale: <b>Benito Mussolini</b> non è più <b>cittadino onorario di Sarno</b>, nel Salernitano. Su proposta della maggioranza di centrosinistra, con sedici voti favorevoli, quattro contrari e un astenuto, l'assise cittadina revoca l'omaggio al Duce. Nell'aula consiliare era presente anche anche una delegazione dell'Anpi che, al termine della votazione, ha intonato "Bella Ciao".</p>
      <p>La decisione è arrivata dopo mesi di dibattito, ma era stata approvata già dalla Giunta comunale alla vigilia della festa della Liberazione del 25 aprile scorso.<br/>Tra le motivazioni che hanno spinto il Comune di Sarno a revocare quell'onorificenza, l'<b>incompatibilità" </b>con i valori di cui il Comune di Sarno e la sua comunità sono oggi portatori" e il pensiero secondo cui "il giudizio unanime su Mussolini è talmente negativo che appare necessaria e non piu' rinviabile la revoca della cittadinanza onoraria allo stesso".</p>
      <p>"Abbiamo votato un atto di libertà", sottolinea il sindaco, Giuseppe Canfora, spiegando che "Sarno è una <b>città democratica,</b> è la città di Giovanni Amendola". "Abbiamo votato questa revoca anche per chi, nel 1923, non si poteva opporre. I documenti cartacei restano, sono parte della storia di questa città", aggiunge. A chi sostiene che si è voluto "cancellare la storia", Canfora risponde che non è cosi', " costruiamo il presente e il futuro con esempi di democrazia per le nuove generazioni". </p>
    </article>
  </body>
</html>