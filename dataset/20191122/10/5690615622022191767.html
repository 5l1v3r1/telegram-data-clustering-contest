<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837202-tilo-zniklogo-ponad-tizhden-tomu-khersontsya-znayshli-zakopanim"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T10:45:00+00:00"/>
    <meta property="og:title" content="Тіло зниклого понад тиждень тому херсонця знайшли закопаним"/>
    <meta property="og:description" content="КИЇВ. 22 листопада. УНН. Херсонця, який зник майже два тижні тому, знайшли вбитим та закопаним у землю. Про це повідомляє УНН з посиланням на відділ …"/>
  </head>
  <body>
    <article>
      <h1>Тіло зниклого понад тиждень тому херсонця знайшли закопаним</h1>
      <address><time datetime="2019-11-22T10:45:00+00:00">22 Nov 2019, 10:45</time> by <a rel="author">Валерія Гуржий</a></address>
      <p><b>КИЇВ. 22 листопада. УНН.</b> Херсонця, який зник майже два тижні тому, знайшли вбитим та закопаним у землю. Про це повідомляє <b>УНН</b> з посиланням на відділ комунікації ГУНП у Херсонській області.</p>
      <p>"Сьогодні приблизно о 3:00 в полі поблизу села Молодіжне Дніпровського району було проведено огляд місця події за участю слідчо-оперативної групи та експертів. Тіло зниклого було закопане в землі. Хлопець помер насильницькою смертю: під час огляду на грудній клітині та шиї були колото-різані рани", - сказано у повідомленні.</p>
      <p>Як повідомив начальник Херсонського відділу поліції Олександр Говорун, правоохоронці провели комплекс оперативно-розшукових заходів та встановили особу, причетну до зникнення хлопця.</p>
      <p>Наразі проводяться заходи зі збирання доказів щодо причетності винної особи у скоєнні умисного вбивства. Найближчим часом йому буде повідомлено про підозру та обрано міру запобіжного заходу. У межах розслідування злочину призначено проведення низки експертиз. Після отримання результатів досліджень, а також слідчих експериментів можна буде повністю встановити, за яких обставин сталося вбивство, його мотиви та причини.</p>
      <p>Додамо, 10 листопада у Херсоні зник 22-річний хлопець. Поліція внесла відомості до Єдиного реєстру досудових розслідувань за ч.1 ст.115 "Умисне вбивство" з позначкою (безвісно відсутній). </p>
      <p>Нагадаємо, на Одещині знайшли тіло зниклої 14-річної жительки Суворовського району Одеси з ознаками <a href="https://www.unn.com.ua/uk/news/1833661-na-odeschini-znayshli-mertvoyu-zniklu-14-richnu-divchinu">насильницької смерті</a>.</p>
    </article>
  </body>
</html>