<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/bylgariia/451/a/mestnata-vlast-i-arteks-otnovo-sporiat-za-zakonnostta-na-zlaten-vek-293682/"/>
    <meta property="og:site_name" content="Investor.bg"/>
    <meta property="article:published_time" content="2019-11-22T10:51:00+00:00"/>
    <meta property="og:title" content="Местната власт и &quot;Артекс&quot; отново спорят за законността на &quot;Златен век&quot;"/>
    <meta property="og:description" content="Кметът на район &quot;Лозенец&quot; поиска събарянето на 34-етажната сграда в столичния квартал"/>
  </head>
  <body>
    <article>
      <h1>Местната власт и "Артекс" отново спорят за законността на "Златен век"</h1>
      <h2>Кметът на район "Лозенец" поиска събарянето на 34-етажната сграда в столичния квартал</h2>
      <address><time datetime="2019-11-22T10:51:00+00:00">22 Nov 2019, 10:51</time> by <a rel="author">Божидарка Чобалигова</a></address>
      <p>Местната власт в София и строителната компания „Артекс“ отново влязоха в словесна престрелка за законността на небостъргача „Златен век“.</p>
      <p>Вчера новият кмет на район „Лозенец“ Константин Павлов поиска от директора на ДНСК Иван Несторов да издаде заповед за събаряне на строящия се небостъргач в столичния квартал. Според него строителството на високата сграда е незаконно, защото презавереното строително разрешително е изтекло.</p>
      <p>Павлов поиска също от столичния кмет Йорданка Фандъкова да промени подробния устройствен план на „Лозенец“, за да отговаря на Общия устройствен план на София, който забранява в тази част на квартала да се строят сгради с височина над 20 м.</p>
      <p>В съобщение до медиите от тази сутрин „Артекс“ за пореден път защитава строителството на 34-етажния небостъргач „Златен век“ и припомня, че в края на юли <a href="https://www.investor.bg/bylgariia/451/a/arteks-e-zagubila-18-mln-lv-sled-zapovedta-na-dnsk-za-spirane-na-zlaten-vek-286830/"><b>Софийският административен съд</b></a> е потвърдил валидността на разрешението за строеж до 2028 г. Според компанията действията на Павлов „целят правен прецедент, който освен че ще бъде негативен сигнал към българските и чуждестранни инвеститори, ще създаде възможност да се атакуват редица мащабни строежи, включително и редица инфраструктурни проекти в страната, за които поправката в чл. 153 на ЗУТ е направена и важи“.</p>
      <p>Строителният надзор <a href="https://www.investor.bg/bylgariia/451/a/vrychena-e-zapoved-za-cialostno-spirane-na-stroeja-zlaten-vek-v-stolicata-280658/"><b>спря за постоянно </b></a>изграждането на небостъргача „Златен век“ през април след среща на премиера Бойко Борисов с недоволни жители на квартал „Лозенец“. Мотивите бяха свързани с нарушения по време на строителството и липса на презаверено разрешение за строеж.</p>
      <p>Софийският административен съд обаче счете, че в момента на издаването на заповедта на ДНСК за спиране на строежа посочените в нея нарушения вече са били отстранени. Освен това според съда констатираните пропуски налагали частично, а не цялостно спиране на строителната дейност.</p>
      <p>Впоследствие <a href="https://www.investor.bg/bylgariia/451/a/dnsk-shte-objalva-vyv-vyrhovniia-administrativen-syd-restarta-na-zlaten-vek--287652/"><b>ДНСК обжалва решението на съда</b></a> пред Върховния административен съд. От „Артекс“ съобщават, че изчакват окончателното решение на ВАС по казуса, за да продължат строителството на небостъргача.</p>
      <p>
        <i>По статията работиха: <a href="https://www.investor.bg/bylgariia/451/a/mestnata-vlast-i-arteks-otnovo-sporiat-za-zakonnostta-na-zlaten-vek-293682/znvygb:pubonyvtbin@vairfgbe.ot">Божидарка Чобалигова</a>, редактор <a href="https://www.investor.bg/bylgariia/451/a/mestnata-vlast-i-arteks-otnovo-sporiat-za-zakonnostta-na-zlaten-vek-293682/znvygb:e.crvpurin@tznvy.pbz">Ралица Пейчева</a></i>
      </p>
      <related>
        <h4>Още по темата</h4>
        <a href="https://www.investor.bg/bylgariia/451/a/ik-lozenec-sezira-prokuraturata-zaradi-nebostyrgacha-zlaten-vek-287970/"/>
        <a href="https://www.investor.bg/bylgariia/451/a/arteks-objalva-spiraneto-na-stroeja-zlaten-vek-281481/"/>
        <a href="https://www.investor.bg/bylgariia/451/a/fandykova-samo-dnsk-shte-reshi-dali-da-spre-stroitelstvoto-na-nebostyrgacha-279941/"/>
      </related>
      <related>
        <a href="https://www.investor.bg/ikonomika-i-politika/332/a/dnsk-prekrati-licenzite-na-shest-firmi-za-stroitelen-nadzor-293363/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/ik-lozenec-sezira-prokuraturata-zaradi-nebostyrgacha-zlaten-vek-287970/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/dnsk-shte-objalva-vyv-vyrhovniia-administrativen-syd-restarta-na-zlaten-vek--287652/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/arh-zdravkov-klimaticite-v-sofiia-niama-da-bydat-premahvani-prinuditelno-282530/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/nova-direkciia-v-dnsk-shte-kontrolira-licata-uprajniavashti-stroitelen-nadzor-282285/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/arteks-objalva-spiraneto-na-stroeja-zlaten-vek-281481/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/iordanka-fandykova-po-200-hil-lv-na-den-shte-e-globata-za-remonta-na-grafa-280917/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/vrychena-e-zapoved-za-cialostno-spirane-na-stroeja-zlaten-vek-v-stolicata-280658/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/arh-mirianov-ima-natisk-ot-pravitelstvoto-kym-dnsk-po-sluchaia-s-arteks-280293/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>