<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ygeia/1560982/to-madarini-ehthros-tou-karkinou/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T10:52:01+00:00"/>
    <meta property="og:title" content="Το μανταρίνι «εχθρός» του καρκίνου"/>
    <meta property="og:description" content="Ποιες ασθένειες &quot;καταπολεμάει&quot; το φρούτο του χειμώνα"/>
  </head>
  <body>
    <article>
      <h1>Το μανταρίνι «εχθρός» του καρκίνου</h1>
      <address>
        <time datetime="2019-11-22T10:52:01+00:00">22 Nov 2019, 10:52</time>
      </address>
      <p>
        <b>Ποιες ασθένειες "καταπολεμάει" το φρούτο του χειμώνα</b>
      </p>
      <p>Το μανταρίνι, το φρούτο του χειμώνα, συμβολίζει τη μακροζωία, ανήκει στην ομάδα των εσπεριδοειδών όπως το πορτοκάλι, το γκρέιπφρουτ και το λεμόνι και η καλύτερη εποχή του είναι αρχές Νοέμβρη με τέλος Δεκέμβρη.</p>
      <p>
        <b>Διατροφικός θησαυρός</b>
      </p>
      <p>Ξεκινώντας από τον φλοιό του μανταρινιού αξίζει να πούμε, πως έχει θεραπευτικές ιδιότητες και διευκολύνει την πέψη, κάνει καλό στην κοιλιά και έχει ηρεμιστική δράση. Σύμφωνα με δύο ιαπωνικές μελέτες, η κατανάλωση μανταρινιών μπορεί να μειώσει σημαντικά την πιθανότητα εμφάνισης καρκίνου του ήπατος, καρδιοπαθειών, εγκεφαλικών επεισοδίων και διαβήτη. Τα μανταρίνια είναι πλούσια πηγή βιταμίνης Α και καροτένιου που και τα δύο συμβάλλουν στην καλή υγεία των δοντιών και των οστών. Επιπλέον, δύο μέτρια μανταρίνια μπορούν να καλύψουν περίπου το 10% των ημερήσιων αναγκών του ανθρώπινου σώματος σε κάλιο.</p>
      <p>Ακόμη, είναι σύμφωνα με το <a href="https://www.olivemagazine.gr/%cf%87%cf%81%ce%ae%cf%83%ce%b9%ce%bc%ce%b1/%ce%b4%ce%b9%ce%b1%cf%84%cf%81%ce%bf%cf%86%ce%b9%ce%ba%ce%ac-%cf%87%cf%81%ce%ae%cf%83%ce%b9%ce%bc%ce%b1/%ce%bc%ce%b1%ce%bd%cf%84%ce%b1%cf%81%ce%af%ce%bd%ce%b9-%cf%8c%cf%83%ce%b1-%ce%b4%ce%b5%ce%bd-%ce%be%ce%ad%cf%81%ce%bf%cf%85%ce%bc%ce%b5-%ce%b3%ce%b9%ce%b1-%cf%84%ce%bf-%cf%86%cf%81%ce%bf%cf%8d%cf%84/">olivemagazine.gr</a> πλούσια σε βιταμίνη C, βιταμίνη με αντιοξειδωτική δράση που καταπολεμά την επιβλαβή δράση που έχουν οι ελεύθερες ρίζες στον ανθρώπινο οργανισμό. Μεταξύ των εσπεριδοειδών, τα μανταρίνια έχουν το υψηλότερο περιεχόμενο σε καροτενοειδή και πιο συγκεκριμένα είναι πλούσια σε β-κρυπτοξανθίνη. Αξίζει να σημειωθεί, πως η β-κρυπτοξανθίνη ευθύνεται για το πορτοκαλί χρώμα των μανταρινιών και για την αντικαρκινική τoυς δράση. Μην ξεχνάμε ακόμη πως τα μανταρίνια βοηθούν στην απορρόφηση του σιδήρου γι’ αυτό μετά από φακές ή σπανακόρυζο είναι καλό τα τρώμε ένα μανταρίνι! Τέλος, από τα μανταρίνια προέρχεται και ένα εξαιρετικό έλαιο που χρησιμοποιείται στην αρωματοθεραπεία και την κοσμετολογία ως χαλαρωτικό, αντιρυτιδικό και αντισηπτικό.</p>
      <p>Η πιο γνωστή ποικιλία διεθνώς είναι η Κλημεντίνη και ακολουθεί το Νόβα (κυρίως σε Ανατολικές χώρες). Μάλιστα η ποικιλία Κλημεντίνη πήρε το όνομά της από τον μοναχό Clement Rodier (1829-1904) που εντόπισε τη συγκεκριμένη ποικιλία στην Αλγερία.</p>
      <p>
        <b>Για την ιστορία</b>
      </p>
      <p>Η ιστορία των μανταρινιών ξεκινά πριν από 3.000 χρόνια στην Κίνα και φθάνει στην Ευρώπη και τη Β. Αμερική μόλις το 1830. Η επικρατέστερη εκδοχή είναι πως πήραν το όνομά τους από τους ανώτατους κρατικούς λειτουργούς της κινεζικής αυτοκρατορίας, τους μανδαρίνους, οι στολές των οποίων ήταν πορτοκαλί, αλλά και από το γεγονός ότι τα προσέφεραν ως δώρα. Στην Ελλάδα τα έφερε από τη Μάλτα ο Ρώσος ναύαρχος Λογγίνος Χέιδεν και καλλιεργούνται κυρίως στην Κρήτη και στη Χίο. Το μανταρίνι, λοιπόν, μπορεί να άργησε, αλλά πλέον είναι για τα καλά στη διατροφή μας και πολύ λογικό, βέβαια, αφού είναι πλούσιο σε βιταμίνες και όχι μόνο.</p>
      <p>Τώρα, που ξέρεις, λοιπόν, πόσο καλό κάνει το μανταρίνι στην υγεία σου δες πόσο καλό μπορεί να κάνει και στη μαγειρική σου, καθώς υπάρχουν δεκάδες συνταγές, που μπορούν να «απογειώσουν» τον ουρανισκό σου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ygeia/1351759/apo-ti-prostateyei-to-mantarini-ton-organismo-mas/"/>
      </related>
    </article>
  </body>
</html>