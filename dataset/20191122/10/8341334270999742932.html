<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezone.cz/clanek/39336-navrat-robocopa-ma-noveho-rezisera"/>
    <meta property="og:site_name" content="MovieZone.cz"/>
    <meta property="article:published_time" content="2019-11-22T10:09:00+00:00"/>
    <meta property="og:title" content="Návrat RoboCopa má nového režiséra"/>
    <meta property="og:description" content="O RoboCopovi se v posledních letech mluvilo docela dost. Po nepříliš úspěšném remaku, kde si ho zahrál Joel Kinnamon, mě..."/>
  </head>
  <body>
    <article>
      <h1>Návrat RoboCopa má nového režiséra</h1>
      <h2>Sci-fi klasika se dočká dalšího dílu. </h2>
      <address><time datetime="2019-11-22T10:09:00+00:00">22 Nov 2019, 10:09</time> by <a rel="author">Mr. Hlad</a></address>
      <p>O RoboCopovi se v posledních letech mluvilo docela dost. Po nepříliš úspěšném remaku, kde si ho zahrál Joel Kinnamon, měl o látku velký zájem Neill Blomkamp, který chtěl natočit regulérní pokračování, plánoval do něj obsadit Petera Wellera, jenž si zahrál <b>RoboCopa</b> už v osmdesátých letech, a sliboval návrat k brutální poetice Paula Verhoevena. A nakonec z toho sešlo, protože studio nemělo zájem. Ale jak to tak vypadá, nejspíš nemělo zájem jen o toho Blomkampa. </p>
      <figure>
        <img src="https://www.moviezone.cz/image/235955"/>
      </figure>
      <p>RoboCop se totiž vrátí a nová verze má být opravdu pokračování. Má navazovat přímo na Vehoevenovu jedničku a jak ukázal loňský Halloween nebo letošní Terminátor: Temný osud, tohle ignorování sequelů může fungovat docela dobře, když se k tomu přistoupí správným způsobem. Scénář napsal Justin Rhodes, který dělal právě i posledního Terminátora, a režírovat bude Abe Forsythe, jenž natočil docela chválenou zombie komedii <b>Little Monsters</b>. Sám má scénář ještě upravit a produkčně na něj mají dohlížet tvůrci originálu Ed Neumeier a Michael Miner. Snad se mu bude dařit lépe než Blomkampovi a další RoboCop to do těch kin fakt konečně dotáhne. </p>
      <p>---</p>
      <p>
        <i><b>Vytáhni v hospodě: </b>Peter Weller se v kostýmu RoboCopa potil tak, že denně shodil kilo a půl. </i>
      </p>
    </article>
  </body>
</html>