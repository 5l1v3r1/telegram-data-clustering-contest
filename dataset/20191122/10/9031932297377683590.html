<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/grzegorz-tobiszowski-zatrzasnal-sie-na-tarasie-w-pe-i-kopal-w-drzwi-zostal-nagrany-to-manipulacja/"/>
    <meta property="og:site_name" content="Polsat News"/>
    <meta property="article:published_time" content="2019-11-22T10:19:00+00:00"/>
    <meta property="og:title" content="Europoseł PiS zatrzasnął się na tarasie. Ratował się kopiąc w drzwi i idąc po gzymsie [WIDEO]"/>
    <meta property="og:description" content="Były wiceminister energii i aktualny poseł do PE Grzegorz Tobiszowski utknął na tarasie budynku europarlamentu. Pomoc nie nadchodziła, dlatego zaczął kopać w zatrzaśnięte drzwi. Te okazały się przeszkodą nie do sforsowania, więc polityk przeszedł przez barierkę i po gzymsie dotarł do innego wejścia. Zdarzenie nagrano. Tobiszowski tłumaczy, że nie miał telefonu i &quot;próbował wydostać się z pułapki&quot;."/>
  </head>
  <body>
    <article>
      <h1>Europoseł PiS zatrzasnął się na tarasie. Ratował się kopiąc w drzwi i idąc po gzymsie [WIDEO]</h1>
      <address>
        <time datetime="2019-11-22T10:19:00+00:00">22 Nov 2019, 10:19</time>
      </address>
      <p>
        <b>Były wiceminister energii i aktualny poseł do PE Grzegorz Tobiszowski utknął na tarasie budynku europarlamentu. Pomoc nie nadchodziła, dlatego zaczął kopać w zatrzaśnięte drzwi. Te okazały się przeszkodą nie do sforsowania, więc polityk przeszedł przez barierkę i po gzymsie dotarł do innego wejścia. Zdarzenie nagrano. Tobiszowski tłumaczy, że nie miał telefonu i "próbował wydostać się z pułapki".</b>
      </p>
      <related>
        <a href="https://www.polsatnews.pl/wiadomosc/2019-11-07/rachunek-sikorskiego-ponad-4-tys-zl-za-roaming-w-szwajcarii-to-nie-fair/"/>
      </related>
      <p>"Panie europośle Tobiszowski! Czy to Pan ćwiczy proste kopnięcie a la Bruce Lee w PE? Czyżby wyszedł Pan na papierosa i drzwi się zatrzasnęły? Minister, europoseł PIS - to brzmi dumnie!!" – napisał na Twitterze były poseł Platformy Obywatelskiej Michał Stasiński, który zamieścił film.</p>
      <p>Były polityk dodał, że "ogólnie drzwi opisane są zwykle słowami PUSH (ang. pchnij), PULL (ang. pociągnij). Zwrot KICK (ang. kopnij) jest raczej niespotykany. Ja wiem, że to po angielsku i nie jest łatwo".</p>
      <figure>
        <iframe data-src="https://twitter.com/StasinskiM/status/1197497283308331010?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na komentarze Stasińskiego zareagował sam Tobiszowski. "Szkoda że działacz Platformy widząc, że drzwi na tarasie zatrzasnęły się nie pomógł mi, nie poinformował ochrony, a zajął się nagrywaniem i cięciem relacji filmowej. Ciekawe co Pan by zrobił na moim miejscu - na tarasie dachu budynku, bez telefonu, po prostu bez wyjścia?" - napisał na Twitterze europoseł. </p>
      <figure>
        <iframe data-src="https://twitter.com/StasinskiM/status/1197542013337554944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Były poseł PO opowiedział, że "nie rusza się z Polski" i że to nie on jest autorem filmu. Według Stasińskiego, nagrał go pracownik PE. "Zapytał mnie czy to możliwe aby tak zachowywał się europoseł? Kopał »z glana« w drzwi?? Tak Pan otwiera drzwi zamknięte u siebie w domu? Gratuluję!!" – dodał Stasiński.</p>
      <p>
        <b>"Polak Polakowi jest wrogiem żerującym na nieszczęściu"</b>
      </p>
      <p>Tobiszowski skomentował szerzej całe zajście na swoim profilu na Facebooku. "Proszę sobie wyobrazić sytuację. Zima, 2 stopnie C jesteście Państwo w samej marynarce na tarasie znajdującym się w budynku. Zatrzaskują się drzwi. Nie macie z sobą telefonu i podejmujecie próbę otwarcia i wydostania się z pułapki".</p>
      <p>
        <a href="https://www.polsatnews.pl/wiadomosc/2019-09-24/biedron-zorganizowal-w-pe-projekcje-filmu-sekielskich-a-jaki-filmu-o-bohaterach-polskiego-kosciola/">
          <b>ZOBACZ: Biedroń zorganizował w PE projekcję filmu Sekielskich. A Jaki filmu o bohaterach polskiego Kościoła</b>
        </a>
      </p>
      <p>Europoseł tłumaczył, że próbował przez 15 minut otworzyć drzwi i "zawiadomić kogoś o kłopocie". Dodał, że w próbował sforsować zamek w "akcie totalnej bezsilności, przy odczuwaniu przenikliwego chłodu". Kiedy mu się to nie udało, wybrał "niebezpieczne przejście - 40-centymetrowy gzyms". Według relacji polityka, udało mu się dostać do wnętrza budynku przez kotłownię.</p>
      <p>
        <a href="https://www.polsatnews.pl/wiadomosc/2019-11-21/wypadek-na-wycieczce-w-turcji-dostala-rachunek-na-80-tys-euro/">
          <b>ZOBACZ: Wypadek w Turcji na wycieczce. Dostała rachunek na 80 tys. euro - reportaż "Interwencji"</b>
        </a>
      </p>
      <p>"Zamiast pomocy ze strony naocznego świadka - sympatyka <a href="https://www.facebook.com/hashtag/platformyobywatelskiej?source=feed_text&amp;epa=HASHTAG&amp;__xts__%5B0%5D=68.ARAsTs76m_pExP9-_3DIMKpPlDNnQIFCpUWj8a0_eTegOV1Xrk7A6Yhs7VxBZ3IXhvq1fMhNjzgka3yoaCLAuioZVIRvv88bjNRE0G6aCwKVZG1SpmA2dD5s_tviPp73eP5TSIa0PPgs_EmI_fz8TivZdDt-4dKUaMfbs3Tor8ZuzMU5KGkBDyInSLeITE67GTS9Y6MDNkMbXeCtssEzlcm2QoohXAMPCruvjC5U86I-_S3mqYA2qA5-3y_c3MHImRvZxOKRWXlpdYuB0V6lPL_cdOIXQ01ANpzU6ktyEbJczUOw2t38cbeBR9Gb74w2siWllTMGAEScTesIapbs1LxnSg&amp;__tn__=%2ANK-R">#PlatformyObywatelskiej</a> - do sieci trafia zmanipulowany film przedstawiający ostatnie momenty sytuacji. Jest mi po prostu po ludzku przykro".</p>
      <p>W swoim poście zaznaczył, że zastanawia się, "jak daleko może sięgnąć polityczny hejt w imię interesu partyjnego".</p>
      <p>"Dodatkowo przykry jest fakt, że na obczyźnie Polak Polakowi jest wrogiem żerującym na nieszczęściu i losowej sytuacji" - zakończył swój wpis Tobiszowski.</p>
      <p>
        <a href="https://www.polsatnews.pl/wideo/na-ratunek-koali-kobieta-zdjela-koszule-i-ocalila-zwierze-przed-ogniem-wideo_6759996/">WIDEO - Na ratunek koali. Kobieta zdjęła koszulę i ocaliła zwierzę przed ogniem [WIDEO]</a>
      </p>
      <figure>
        <img src="https://r.dcs.redcdn.pl/http/o2/redefine/cp/dd/ddnykfarhpqsiokoiuck3aq5tmzwynx8.jpg"/>
      </figure>
    </article>
  </body>
</html>