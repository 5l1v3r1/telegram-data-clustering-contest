<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/verona-uccide-a-coltellate-lanziano-padre-malato-poi-tenta-il-suicidio/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T10:44:11+00:00"/>
    <meta property="og:title" content="Verona, uccide a coltellate l’anziano padre malato poi tenta il suicidio"/>
    <meta property="og:description" content="Rudy Paugger, 49 anni, ha accoltellato a morte l'anziano padre gravemente malato poi ha rivolto l'arma verso se stesso e ha tentato di togliersi la vita."/>
  </head>
  <body>
    <article>
      <h1>Verona, uccide a coltellate l’anziano padre malato poi tenta il suicidio</h1>
      <h2>Rudy Paugger, 49 anni, ha accoltellato a morte l’anziano padre gravemente malato poi ha rivolto l’arma verso se stesso e ha tentato di togliersi la vita.</h2>
      <address><time datetime="2019-11-22T10:44:11+00:00">22 Nov 2019, 10:44</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Dramma familiare questa mattina a Verona, dove un uomo ha ucciso a coltellate il padre di 80 anni e poi ha tentato di togliersi la vita. E' successo questa mattina intorno alle 8 e 30. Il parricida, Rudy Paugger, 49 anni, è stato soccorso dai sanitari del 118 e trasportato all'ospedale di Borgo Trento. Secondo quanto riferito dagli investigatori della Squadra mobile della Questura scaligera l'uomo avrebbe ucciso il padre Walter Paugger che era malato da tempo.</p>
      <p><b>Come raccontano le cronache locali – e come conferma la Questura di Verona – alla tragedia</b> ha assistito la colf della famiglia, che come ogni giorno, da ormai 25 anni, si era recata a casa Paugger per le pulizie e per assistere l’anziano. È stato proprio mentre la donna si stava prendendo cura dell’80enne che l'assassino ha sferrato una coltellata alla schiena del padre. Terrorizzata, la colf è corsa dalla vicina di casa per chiamare aiuto e, in quel frangente, il 49enne avrebbe tentato il suicidio.</p>
      <p><b>Stando alle testimonianze dei vicini di casa, la famiglia Paugger era benestante e nella casa,</b> oltre alla vittima, vivevano la moglie, deceduta ad agosto, e il figlio nullafacente. Sul posto ora, la polizia scientifica, le forze dell’ordine e i sanitari della Croce Verde. Un tratto della via è stato chiuso per consentire i rilievi. L’omicida è stato portato all’ospedale di Borgo Trento.</p>
    </article>
  </body>
</html>