<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/pie-stures/avarijas/33296-ceturtdien-celu-satiksme-latvija-gajusi-boja-divi-cilveki"/>
    <meta property="og:site_name" content="iAuto"/>
    <meta property="article:published_time" content="2019-11-22T10:11:00+00:00"/>
    <meta property="og:title" content="Ceturtdien ceļu satiksmē Latvijā gājuši bojā divi cilvēki"/>
    <meta property="og:description" content="Vakar ceļu satiksmē Latvijā ir gājuši bojā divi cilvēki, aģentūru LETA informēja Valsts policija"/>
  </head>
  <body>
    <article>
      <h1>Ceturtdien ceļu satiksmē Latvijā gājuši bojā divi cilvēki</h1>
      <address><time datetime="2019-11-22T10:11:00+00:00">22 Nov 2019, 10:11</time> by <a rel="author">Nozare.lv</a></address>
      <p>Vakar ceļu satiksmē Latvijā ir gājuši bojā divi cilvēki, aģentūru LETA informēja Valsts policija</p>
      <p>Vakar no rīta īsi pirms plkst.8 Rīgā, Slāvu ielā, automašīnas "VW" vadītājam, iespējams, braukšanas laikā kļuvis slikti, viņš iebraucis pretējās braukšanas joslas aizsargbarjerā, izraisot sadursmi ar pretī braucošo automašīnu. "VW" vadītājs negadījuma vietā gājis bojā. Policija turpina skaidrot notikušā apstākļus.</p>
      <p>Savukārt novakarē ap plkst.17 Krimuldas novada Sunīšos, autobusa pieturā Ernesta Sovera ielā, kāda gājēja pakļuvusi zem automašīnas "VW". Sieviete notikuma vietā gāja bojā. Policija turpina skaidrot notikušā apstākļus.</p>
      <p>Pēc policijas sniegtās informācijas, vēl 12 cilvēki avārijās guvuši dažādas traumas. Ceturtdien septiņi cilvēki cieta avārijās Rīgā un tās apkārtnē, četri - Zemgalē, bet viens - Kurzemē. Divi no cietušajiem bija gājēji, bet vēl divi - velosipēdisti. Kopumā ceturtdien Latvijā reģistrēti 115 ceļu satiksmes negadījumi.</p>
      <p>Par automašīnas vadīšanu alkohola reibumā policija vakar aizturējusi sešus autovadītājus: trīs - Zemgalē, divus - Latgalē, bet vienu - Vidzemē.</p>
      <p>Par ātruma pārsniegšanu autovadītājiem noformēti 240 protokoli. Rīgas apkārtnē par atļautā braukšanas ātruma pārkāpšanu sodīti 76 autovadītāji, Vidzemē - 69, Zemgalē - 46, Kurzemē - 27, bet Latgalē - 22 autovadītāji. Rīgā un Vidzemē kopumā astoņi autovadītāji sodīti arī par agresīvu braukšanu.</p>
      <p>Kopumā policija vakar noformējusi 529 protokolus par ceļu satiksmes noteikumu pārkāpumiem.</p>
    </article>
  </body>
</html>