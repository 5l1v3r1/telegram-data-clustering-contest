<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/22/incidente-vicino-a-uta-intera-famiglia-salvata-dalla-penitenziari-136-955706.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T10:31:14+00:00"/>
    <meta property="og:title" content="Incidente vicino a Uta, intera famiglia salvata dalla penitenziaria"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">agenti eroi</h6>
      <h1>Incidente vicino a Uta, intera famiglia salvata dalla penitenziaria</h1>
      <h2>Gli agenti non hanno esitato a intervenire per recuperare i tre, finiti nella corsia opposta al buio e col rischio di un'esplosione</h2>
      <address>
        <time datetime="2019-11-22T10:31:14+00:00">22 Nov 2019, 10:31</time>
      </address>
      <p>Poteva finire in tragedia l'incidente stradale avvenuto ieri sera vicino al carcere di Uta.</p>
      <p>Un'auto, con a bordo madre, padre e figlio minore, si è andata a schiantare contro lo spartitraffico che delimita le corsie di marcia finendo nella carreggiata opposta, molto poco illuminata. L'auto ha cominciato anche a perdere combustibile infiammabile, con il concreto pericolo che prendesse fuoco.</p>
      <p>Provvidenziale l'intervento degli agenti della Polizia penitenziaria, che si trovavano a passare di lì e che hanno messo in salvo tutta la famiglia.</p>
      <p>A dare la notizia è il segretario generale della UilPa Polizia Penitenziaria della Sardegna Michele Cireddu: "Riteniamo - ha dichiarato - che interventi simili dimostrano la grande capacità operativa del personale di Polizia Penitenziaria dell’Istituto cagliaritano: i nostri Agenti non solo dimostrano grande capacità a gestire situazioni estreme all’interno dell’Istituto o in ambito di indagini di Polizia Giudiziaria, ma stoicamente ancora una volta hanno saputo intervenire prontamente per salvare una famiglia che era rimasta quasi intrappolata nell’abitacolo dell’auto incidentata".</p>
      <p>"Se l’intervento non fosse stato tempestivo ed efficace - prosegue - un'intera famiglia poteva rimanere travolta da altre auto che a causa del buio e del tratto di strada poco visibile potevano non riuscire a evitare l’impatto, avrebbero inoltre rischiato di rimanere vittime di esplosione nel caso una scintilla avesse alimentato il combustibile fuoriuscito dall’auto".</p>
      <p>"Gli stessi Agenti hanno rischiato di rimanere travolti ma hanno dato priorità a salvare le vittime dell’incidente. Auspichiamo - la conclusione - che anche i vertici dell’Amministrazione siano così sensibili per riconoscere il coraggio e la capacità operativa degli Agenti intervenuti”.</p>
      <p>(Unioneonline/D)</p>
    </article>
  </body>
</html>