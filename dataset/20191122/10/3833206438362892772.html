<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Borisov-Izpulnili-sme-vsichki-kriterii-za-Shengen-yadosva-me-che-oshte-ne-e-fakt-915886"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T10:31:00+00:00"/>
    <meta property="og:title" content="Борисов: Изпълнили сме всички критерии за Шенген, ядосва ме, че още не е факт"/>
    <meta property="og:description" content="Изпълнили сме всички критерии за Шенген, ядосва ме, че все още не е факт. Това каза премиерът Бойко ..."/>
  </head>
  <body>
    <article>
      <h1>Борисов: Изпълнили сме всички критерии за Шенген, ядосва ме, че още не е факт</h1>
      <address>
        <time datetime="2019-11-22T10:31:00+00:00">22 Nov 2019, 10:31</time>
      </address>
      <p>Изпълнили сме всички критерии за Шенген, ядосва ме, че все още не е факт. Това каза премиерът <a href="https://www.plovdiv24.bg/novini/persons/260.html">Бойко Борисов</a> от парламентарната трибуна в отговор на въпрос на лидера на БСП Корнелия Нинова, която изтъкна, че е отправила питането преди 2 месеца и половина месеца.</p>
      <p>"Радвам се, че много внимателно наблюдавате къде ходя и какво говоря. Въпросните думи за които ме питате. Мога да ви отговаря с едно изречение. Всичко, което е било необходимо за Шенген, е направено и всички институции в Европа са казали, че България трябва да бъде в Шенген", посочи Борисов.</p>
      <p>Той изтъкна, че това е заслуга на много български правителства.</p>
      <p>"Ние сме изпълнили всички критерии, вие сега се хващате за някакви думи", допълни премиерът. </p>
      <p>Той поздрави лидера на БСП за представянето на партията на местните избори, но коментира, че не приема нейната оценка, тъй като се интересува повече от тази на хората.</p>
      <p>Министър-председателят отговори и на обвиненията на Корнелия Нинова, че Себастиан Курц е пътувал в икономична класа, а премиерът с правителствения самолет.</p>
      <p>"Себастиен Курц в момента не е никакъв, той не е канцлер на Австрия. Канцлерът на Германия беше с правителствен самолет, премиерът на Гърция беше с правителствен самолет, а за съжаление ние щяхме да се пребием с този "Фалкон". Но нека напомня, че този тогава ненужен самолет на държавата от 100 млн, а бяха докарани и два, а ние с мъка върнахме единия, а понеже ми задават и въпроса с какво ходи президента Радев до Китай? Всички държави в Европа го правят. То пести време, пътуват делегации, върши се работа. Да ви покажа колко сте дребнава. Моите хора могат да излязат и да направят декларация и за заменките по ваше време", посочи още Борисов.</p>
      <p>Премиерът обърна внимание, че за разлика от Корнелия Нинова, два пъти е обещавал и си е подавал оставката.</p>
      <p>"Но все пак в къщата на обесения не се говори за въже. За конгреса - отидох, гласувах за две минути и си тръгнах. Нека журналистите да ви кажат. Не знам кое ви ядоса толкова много от това посещение. Може би, че г-жа Мария Габриел беше избрана с толкова голямо мнозинство", каза още Борисов.</p>
      <p>По въпроса за оставките - излъгах не един милион българи, а вас и няколко бизнесмени в България? Искате ли да ви кажа няколко имена и колко пари хвърлихте върху това да ме смените в БСП. Няма да овладеете БСП, поне в скоро време. Не ме дразни, когато българи отидат на високи постове. Напротив. Дразни ме, когато използвате държавни пари за личните си цели, отсече в отговор Нинова. </p>
    </article>
  </body>
</html>