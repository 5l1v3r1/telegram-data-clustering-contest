<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://signal.bg/%d0%bd%d0%be%d0%b2%d0%b0%d1%82%d0%b0-%d1%84%d0%be%d0%bb%d0%ba-%d0%b7%d0%b2%d0%b5%d0%b7%d0%b4%d0%b0-%d0%b8%d0%b2%d0%b5%d1%82%d0%b0-%d0%ba%d0%be%d1%81%d1%82%d0%be%d0%b2%d0%b0-%d1%81-%d0%bf%d0%be%d0%b2/"/>
    <meta property="og:site_name" content="SIGNAL.BG"/>
    <meta property="article:published_time" content="2019-11-22T10:46:25+00:00"/>
    <meta property="og:title" content="Новата фолк звезда Ивета Костова с повратен момент в живота си"/>
    <meta property="og:description" content="Ивета Костова признава: &quot;Аз бях детска учителка в Ямбол две години и нищо не се случваше с музиката, което ми беше много болна тема&quot;."/>
  </head>
  <body>
    <article>
      <h1>Новата фолк звезда Ивета Костова с повратен момент в живота си</h1>
      <address><time datetime="2019-11-22T10:46:25+00:00">22 Nov 2019, 10:46</time> by <a rel="author">Signal.bg</a></address>
      <p>Ивета Костова не се притеснява, че тази година много нови имена се появиха в “Пайнер“ и не се плаши от голямата конкуренция.</p>
      <p>“Ние повечето се познаваме и сме приятели. Не смятаме, че сме конкуренция един за друг, защото през годините сме били на много конкурси заедно и винаги вечерите, трепетните моменти на гала-концертите, сме били един до друг. Дано и занапред да останем заедно, да си помагаме, да обменяме общи идеи, а защо не да правим и общи проекти. Ще бъде много хубаво“ – казва тя в “Автограф”.</p>
      <p>Пред водещата Галя Димитрова Ивета разказва интересни моменти за създаването на дебютната й песен “Още те обичам“.</p>
      <p>“Това е моята рожба. Много дълго време я чаках и се радвам, че се прие от хората много добре. Почувствах я още от първото слушане и си казах: “Това ще бъде първата песен, която ще представя“. Само позитивни коментари чувам за нея, което изключително много ме радва. Много съм доволна от резултата и се надявам и занапред да продължавам така“.</p>
      <p>За песента певицата се е доверила на опита на професионалистите, с които е работила. Те са преценили какво може да изпее, кое е стойностно и кое ще й подхожда.</p>
      <p>“Много хора могат да се припознаят в тази песен. Аз самата от части съм преживяла историята, която разказва текста. Смятам, че вече достигна до сърцата на много хора, защото дори непознати ме срещат по улицата и ми казват колко много са я харесали, как постоянно я слушат и им напомня за минали събития, и нещастни любови“.</p>
      <p>Ивета си припомня моменти от кастинга за млади таланти на “Пайнер“, на който тя беше забелязана. Да се яви на този конкурс се е случило много спонтанно и неочаквано за нея като идея, защото не е имала подобни желания.</p>
      <p>“Аз бях детска учителка в Ямбол две години и нищо не се случваше с музиката, което ми беше много болна тема. Напуснах работното си място преди време, но трябва всеки да поеме по своя път и смятам, че сега аз мога да поема по моя. Може би известно време бях в един пашкул, от който се опитвах да изляза, защото не съм си представяла себе си като детска учителка. Все пак моята мечта беше да стана певица. Но за всеки има някакъв повратен момент в живота. Смятам, че кастингът на “Пайнер“ беше моят. Много се притеснявах. Никога през живота си не съм се притеснявала така. Признавам си. Когато се явих, треперих като листо. Но в крайна сметка успях и съм много щастлива, че професионалистите, които бяха в журито, са ме оценили. За мен е много голяма чест и отговорност да бъда в тази фирма,” казва още Ивета.</p>
      <figure>
        <iframe src="https://www.youtube.com/embed/5otagCjEVr0" width="500" height="281" data-service="Youtube" scrolling="no"/>
      </figure>
    </article>
  </body>
</html>