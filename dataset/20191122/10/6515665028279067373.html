<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3362389/uzasan-sudar-kod-novog-sada-mladic-iz-surcina-ispao-iz-kola-i-poginuo-auto-dvaput-udario-u-ogradu-pa-u-autobus"/>
    <meta property="og:site_name" content="kurir.rs"/>
    <meta property="article:published_time" content="2019-11-22T10:02:00+00:00"/>
    <meta property="og:title" content="UŽASAN SUDAR KOD NOVOG SADA: Mladić iz Surčina ispao iz kola i poginuo, auto dvaput udario u ogradu pa u autobus"/>
    <meta property="og:description" content="NOVI SAD - Mladić (28) poginuo je rano jutros, oko 3.30h, u sudaru automobila i autobusa na autoputu Novi Sad - Subotica, kod izlaza Novi Sad-Sever.Kako za Radio 021 kaže portparolka Hitne pomoći Ivana Ramović, jedan mladić je povređen u ovoj saobraćajnoj ..."/>
  </head>
  <body>
    <article>
      <h6 class="kicker">na auto-putu kod izlaza Sever u smeru ka subotici</h6>
      <h1>UŽASAN SUDAR KOD NOVOG SADA: Mladić iz Surčina ispao iz kola i poginuo, auto dvaput udario u ogradu pa u autobus</h1>
      <address>
        <time datetime="2019-11-22T10:02:00+00:00">22 Nov 2019, 10:02</time>
      </address>
      <p>NOVI SAD - Mladić (28) poginuo je rano jutros, oko 3.30h, u sudaru automobila i autobusa na autoputu Novi Sad - Subotica, kod izlaza Novi Sad-Sever.</p>
      <p>Kako za Radio 021 kaže portparolka Hitne pomoći Ivana Ramović, jedan mladić je povređen u ovoj saobraćajnoj nesreći.</p>
      <p>"Na licu mesta je poginuo dvadesetosmogodišnji muškarac, a dvadesetsedmogodišnjak je zadobio potres mozga, kontuzionu povredu grudnog koša i istezanje vrata. Nakon zbrinjavanja prevezen je u Urgentni centar na hirurgiju", navodi dr Ramović.</p>
      <p>Kako se nezvanično saznaje u novosadskoj policiji, saobraćajna nesreća se dogodila kada je vozač "pola" izgubio kontrolu nad automobilom i udario prvo u levu zaštitnu ogradu, zatim u desnu, a nakon toga u autobus.</p>
      <p>Mladić koji je poginuo ispao je iz automobila i preminuo na licu mesta. On je bio na mestu suvozača. Jedan putnik iz kola je povređen, dok su vozač i još jedan putnik prošli bez povreda. U autobusu niko nije povređen.</p>
      <p>Prema nezvaničnim podacima, sva četvorica muškaraca koji su bili u automobilu su iz Surčina. Policija je obavila uviđaj i dalja istraga će utvrditi šta se tačno dogodilo.</p>
      <p>Na teritoriji Novog Sada i okoline juče je došlo do još tri saobraćajne nezgode bez fatalnog ishoda.</p>
      <p>Trinaestogodišnja devojčica oborena je sa bicikla oko sedam časova pre podne u Ulici Ćirila i Metodija, ispred broja 20. Povredila je potkolenicu i stopalo, a nakon zbrinjavanja na licu mesta prevezena je u Dečju bolnicu na hirurgiju.</p>
      <p>Još jedna biciklistkinja, stara 26 godina, oborena je juče oko 16 časova, na uglu Rumenačke i Janka Veselinovića. Ona je zadobila kontuzionu povredu glave, lumbalne regije i karlice.</p>
      <p>Oko 16.50h na autoputu Novi Sad-Beograd, prema Kovilju, došlo je do sudara dva automobila. Povređena je žena stara 40 godina. Ona je zadobila kontuziju grudnog koša. U udesu su bila još dva učesnika koji su odbili pomoć ekipe Hitne pomoći.</p>
      <p>(Kurir.rs/<a href="https://www.021.rs/story/Novi-Sad/Hronika/228290/Mladic-poginuo-na-autoputu-kod-Novog-Sada-u-sudaru-automobila-i-autobusa.html">Radio 021</a>)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3362361/detalji-sokantne-likvidacije-u-niskom-beverli-hilsu-milos-trudnoj-zeni-i-cerki-doneo-kolace-pa-u-njega-sasuli-10-metaka"/>
        <a href="https://www.kurir.rs/crna-hronika/3362273/kriminalac-koji-se-klao-u-sudu-nadjen-krvav-na-seoskom-putu-priveden-dok-je-jeo-pljeskavicu"/>
        <a href="https://www.kurir.rs/crna-hronika/3362317/da-li-ste-videli-ovog-coveka-nestao-slavko-petrovic-iz-sela-prekodolce-porodica-moli-za-pomoc"/>
        <a href="https://www.kurir.rs/crna-hronika/3362309/novi-dokaz-koji-moze-dovesti-do-kicinog-ubice-metak-pronadjen-na-mestu-zlocina-resava-slucaj"/>
      </related>
    </article>
  </body>
</html>