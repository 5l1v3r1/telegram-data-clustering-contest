<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/policie-chce-stihat-novinare-pribila-za-lzivy-clanek/r~315eb3c80d0f11eaac760cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T10:24:36+00:00"/>
    <meta property="og:title" content="Policie chce poslat k soudu Přibila za lživý článek o ovlivňování kauzy Čapí hnízdo"/>
    <meta property="og:description" content="Generální inspekce bezpečnostních sborů zjistila, že k žádnému porušení zákona nedošlo, a věc proto předala policii."/>
  </head>
  <body>
    <article>
      <h1>Policie chce poslat k soudu Přibila za lživý článek o ovlivňování kauzy Čapí hnízdo</h1>
      <address>
        <time datetime="2019-11-22T10:24:36+00:00">22 Nov 2019, 10:24</time>
      </address>
      <p>Obvodní státní zástupce z Prahy 4 rozhoduje o tom, zda pošle na doporučení policistů bývalého novináře MF Dnes Marka Přibila k soudu za pomluvu. Informoval o tom <a href="https://denikn.cz/239029/novinare-pribila-zene-policie-k-soudu-vini-ho-ze-si-vymyslel-text-proti-chovancovi/?ref=in">Deník N</a>. Důvodem je text na Přibilově serveru <a href="https://www.ppmagazin.com/vybusna-vypoved-ctverice-vysetrovatelu-promluvila-kauza-capi-hnizdo-vznikla-na-prikaz-chovance-tvrdi/">ppmagazin.com</a> (článek už v současné době není na stránkách k dispozici pozn. red.), ve kterém vinil bývalého ministra vnitra Milana Chovance z ovlivňování kauzy Čapí hnízdo, ve níž byl premiér Andrej Babiš (ANO) stíhán za zneužití evropských dotací.</p>
      <p>Případ pražský městský státní zástupce Jaroslav Šaroch v září zastavil a definitivně o něm rozhodne nejvyšší žalobce Pavel Zeman, kterému v týdnu před Vánoci vyprší tříměsíční lhůta na přezkum Šarochova rozhodnutí.</p>
      <p>Související</p>
      <h4>Nejvyšší žalobce není na Čapí hnízdo sám, spis kromě něj posoudí další tři páry očí</h4>
      <figure>
        <img src="https://cdn.xsd.cz/resize/149b4674a1eb34d49da9c832cadc936f_extract=30,57,1285,723_resize=240,135_.jpg?hash=cc73ca4b3e39cff95a7cefe864f6c186"/>
      </figure>
      <p>Přibil ve zmiňovaném textu psal, že Chovanec s tehdejším policejním prezidentem Tomášem Tuhým ovlivňoval vyšetřovatele kauzy Pavla Nevtípila. Policisté citovaní v Přibilově článku ale popřeli, že by s autorem kdy mluvili.</p>
      <p>Případ údajného ovlivňování nakonec řešili vyšetřovatelé policistů z Generální inspekce bezpečnostních sborů, kteří věc předali pražským kriminalistům. K soudu ale nemíří policisté, ale právě autor článku Přibil. GIBS tvrdí, že bývalý novinář z MF dnes si výpovědi policistů vymyslel.</p>
      <p>"Případem se zabývali kriminalisté čtvrtého policejního obvodu, kteří po provedeném prověřování zahájili trestní stíhání konkrétní osoby pro trestný čin pomluvy. Ve věci byl následně podán návrh na podání obžaloby třiačtyřicetiletého muže na obvodní státní zastupitelství pro Prahu 4," řekl Deníku N mluvčí pražské policie Jan Daněk.</p>
      <h3>S vyšetřovatelem jsem nikdy nemluvil</h3>
      <p>Kvůli Přibilově textu na policii vypovídal i Chovanec. "Nikdy jsem s vyšetřovatelem Čapího hnízda nemluvil a nemluvil s ním ani generál Tuhý, aby ho jakkoli úkoloval. Od samého začátku to bylo vylhané," reagoval Chovanec.</p>
      <p>"GIBS to prošetřoval a následně mi jako oznamovateli sdělil, že policisté se nedopustili žádného přestupku nebo trestného činu a vše předali policii. Na policii jsem byl pak předvolán jako svědek v létě letošního roku. Další posun nemohu komentovat, protože jsem podepsal mlčenlivost při podání svědecké výpovědi," dodal exministr.</p>
      <p>Novinář Přibil Deníku N řekl, že o návrhu na podání obžaloby neví. "Řekl jsem vám, abyste mi nepsal. Mne nezajímají lidi, jejichž práci by zvládla průměrná opice s lahvičkou brufenu. Nebo snad máte infekci na mozku, že nerozumíte, když vám napíšu, abyste mi nepsal?" reagoval v SMS Přibil.</p>
    </article>
  </body>
</html>