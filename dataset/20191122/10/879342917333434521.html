<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/pogljad/ekonomika/hotivku-dozvolyat-otrymuvaty-kasi-mahazynu.-chy-bude-popyt-novyj-servis"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T10:54:01+00:00"/>
    <meta property="og:title" content="Готівку дозволять отримувати в касі магазину. Чи буде попит на новий сервіс?"/>
    <meta property="og:description" content="Уже найближчим часом українці зможуть знімати готівку з банківських карт прямо в касі супермаркету. Аналогічний сервіс давно доступний жителям США, Європи, Туреччини та навіть Росії."/>
  </head>
  <body>
    <article>
      <h1>Готівку дозволять отримувати в касі магазину. Чи буде попит на новий сервіс?</h1>
      <address><time datetime="2019-11-22T10:54:01+00:00">22 Nov 2019, 10:54</time> by <a rel="author">Дмитро Яблоновський</a></address>
      <p>
        <b>Уже найближчим часом українці зможуть знімати готівку з банківських карт прямо в касі супермаркету. Аналогічний сервіс давно доступний жителям США, Європи, Туреччини та навіть Росії. Однак в Україні зняти кеш з картки можна поки тільки в банкоматах. «<i>Таке рішення сприятиме зменшенню тінізації економіки, подальшому розвитку безготівкового сегмента і зростанню фінансової інклюзії громадян в цілому</i>», – йдеться в повідомленні Нацбанку. Заступник виконавчого директора Центру економічної стратегії Дмитро Яблоновський у коментарі «Слово і Діло» зазначив, що сервіс навряд чи користуватиметься масовим попитом, хоча потрібен для зручності клієнтів.</b>
      </p>
      <p>Економіст пояснив, що якщо порівнювати навіть з іншими країнами Європи, то в Україні на одного жителя доводиться досить велика кількість банкоматів, зняти готівку – не проблема. Тим більше банки часто пропонують пакети, які дозволяють зняти гроші без відсотків у різних банкоматах, підкреслив він.</p>
      <p>На його погляд, новий сервіс буде корисний насамперед жителям глибинки. Послуга корисна також у місцях, де є невеликі торговельні точки, які не приймають банківських карток, зазначив він.</p>
      <p>«<i>Сервіс спрацює для якихось окремих випадків, але не масово. Наприклад, якщо потрібно щось купити в переході, на невеликому ринку і потрібна готівка, а поблизу немає банкомату. Однак великого попиту на цю послугу не буде</i>», – висловив думку Яблоновський.</p>
      <related>
        <a href="https://www.slovoidilo.ua/2019/09/12/pogljad/ekonomika/keshbek-ta-zminy-sferi-rro.-detinizacziyi-hotivkovyx-rozraxunkiv-buty"/>
      </related>
      <p>Крім того, економіст зазначив, що в супермаркетах, які будуть надавати такі послуги, для початку, ймовірно, потрібно буде щось купити, розплатитися карткою, а потім попросити зняти ще певну суму, щоб купити щось на ринку.</p>
      <p>На його думку, в цілому краще робити розрахунки за допомогою платіжних карт, відповідно потреба знімати готівку поступово відпадатиме.</p>
      <p>«<i>Українці звикли, що не у всіх випадках можна розплатитися карткою, тому все одно у більшості є готівка в гаманці. Велика частина людей буде звичним чином розплачуватися, знімати гроші з банкомату. На першому етапі новий сервіс, мабуть, буде лише додатковим на випадок несподіваних витрат за умови, що в гаманці не виявилося готівки</i>», – прокоментував Дмитро Яблоновський.</p>
      <p>Відзначимо, в січні ПриватБанк почав тестування подібної послуги: клієнти банку можуть зняти до 500 грн зі своєї платіжної картки в касах мережі автозаправних комплексів WOG. Купівля товару та оплата його карткою є обов'язковою умовою для отримання послуги зняття готівки.</p>
      <p>Більш докладно про конфіскацію активів, запровадження РРО та кешбек <a href="https://www.slovoidilo.ua/2019/09/12/novyna/polityka/detinizacziya-hotivkovyx-rozraxunkiv-zmenshennya-tysku-biznes-chy-fiskalnyj-blicz-kryh">читайте</a> в матеріалі «Детінізація готівкових розрахунків: зменшення тиску на бізнес або фіскальний бліцкриг».</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/12/novyna/polityka/detinizacziya-hotivkovyx-rozraxunkiv-zmenshennya-tysku-biznes-chy-fiskalnyj-blicz-kryh"/>
        <a href="https://www.slovoidilo.ua/2019/09/12/pogljad/ekonomika/keshbek-ta-zminy-sferi-rro.-detinizacziyi-hotivkovyx-rozraxunkiv-buty"/>
        <a href="https://www.slovoidilo.ua/2019/06/26/novyna/finansy/nbu-sprostyv-provedennya-bezhotivkovyx-rozraxunkiv"/>
      </related>
    </article>
  </body>
</html>