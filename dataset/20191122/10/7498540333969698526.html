<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/appuntamenti-dal-22-al-24-novembre-reggio-emilia-provincia/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-22T10:08:55+00:00"/>
    <meta property="og:title" content="Appuntamenti dal 22 al 24 novembre a Reggio Emilia e provincia"/>
    <meta property="og:description" content="REGGIO EMILIA – Anche questo weekend sarà davvero ricco di appuntamenti. Vi ricordiamo che la data di pubblicazione è quella di venerdì 22 novembre e che gli eventi vanno fino a domenica 24 novembre. Città Una mostra per celebrare i diritti delle donne: in occasione della giornata mondiale contro la violenza sulle donne di lunedì […]"/>
  </head>
  <body>
    <article>
      <h1>Appuntamenti dal 22 al 24 novembre a Reggio Emilia e provincia</h1>
      <address>
        <time datetime="2019-11-22T10:08:55+00:00">22 Nov 2019, 10:08</time>
      </address>
      <p>
        <b>Diversi eventi per il festival Aperto, un concerto per la Torre di San Prospero, a Castelnovo Monti ultime iniziative per la Festa dei Popoli mentre in teatro a Novellara arriva il can can</b>
      </p>
      <p><b>REGGIO EMILIA</b> – Anche questo weekend sarà davvero ricco di appuntamenti. Vi ricordiamo che la data di pubblicazione è quella di venerdì 22 novembre e che gli eventi vanno fino a domenica 24 novembre.</p>
      <p>
        <b>Città</b>
      </p>
      <p><b>Una mostra per celebrare i diritti delle donne</b>: in occasione della giornata mondiale contro la violenza sulle donne di lunedì 25 novembre, l’associazione La Nostra Africa Onlus con Amnesty International-gruppo Reggio Emilia inaugura venerdì alle 17 presso il circolo Catomes Tot di via Panciroli una mostra fotografica dal titolo “anch’io donna”. L’incontro sarà aperto dall’assessore alle Pari opportunità e alla Cultura, Annalisa Rabitti, e interverranno Chiara Casotti, responsabile Amnesty International Reggio Emilia; Federica Casari, responsabile diritti umani e pace Sism; Camilla Avoni, referente diritti umani e pace Sism, e Giorgio Girella, presidente dell’associazione La Nostra Africa Onlus.</p>
      <related>
        <a href="https://www.reggionline.com/san-prospero-reggio-emilia-pronta-domenica-festa/"/>
      </related>
      <p><b>In università presentazione di un libro sulla Ghiara</b>: sabato alle 11 presso l’aula magna di Unimore in viale Allegri si terrà la presentazione di un volume dal titolo “la basilica della Ghiara di Reggio Emilia”. Il libro, promosso dalla Fondazione Manodori, rientra nel programma di iniziative legate ai 400 della traslazione dell’immagine della Madonna della Ghiara.</p>
      <related>
        <a href="https://www.reggionline.com/reggio-emilia-nel-weekend-torna-la-fiera-internazionale-ornitologica-video/"/>
      </related>
      <p><b>Doppio appuntamento con Collettivo Cinetico per festival Aperto</b>: Collettivo Cinetico, il gruppo che nasce nel 2007 come fucina di sperimentazione performativa negli interstizi tra teatro e arte visiva, si presenta al festival Aperto con un doppio appuntamento. Venerdì (replica sabato) alle 19.00 al Ridotto del teatro Valli arriva <i>Spin Off</i>, nuova creazione firmata da Francesca Pennini e presentata in una prima forma di studio: nasce come costola di Sylphidarium, aprendo un’altra e inaspettata direzione, voragine intima che si divarica dietro alle scapole di uno dei cento personaggi che si succedono in scena.<br/>Sabato, alle 22 al teatro Cavallerizza, il gruppo porterà invece sul palco <i>Pentesilea Ultras</i>, primo studio nel segno coreografico di Enzo Cosimi, proseguendo così i dialoghi con altri autori, iniziato l’anno passato con <i>Impatiens Noli Tangere</i> dell’israeliano Sharon Fridman.</p>
      <p><b>In Fonderia la danza torna protagonista</b>: già danzatrice e assistente di Hofesh Shechter, <b>Sita Ostheimer</b> si presenta per la prima volta sabato alle 20 in Fonderia Aterballetto nelle vesti di coreografa con un trittico <i>Us</i>, <i>Two</i>, <i>Human-in-Pieces</i>. Us, dove il tempo è un’illusione costruita dall’uomo e prodotta dalla paura, in cui la coreografa si chiede come riuscire a trattenere un particolare momento: con un segno, un suono, una sensazione? Two, duetto emblematico sull’incontro con l’altro. Human-in-Pieces, assolo danzato dall’autrice in cui angeli e fantasmi, figure femminili aliene e umane comunicano tra loro, nonostante le resistenze.</p>
      <p><b>Un concerto per la Torre di San Prospero</b>: sabato si terrà in basilica alle 21 un concerto dell’orchestra Adagio Furioso, diretta dal maestro Gaetano Nenna. Organizzato dall’associazione culturale Sgritèla, è a ingresso libero. Le offerte ricevute saranno interamente devolute a favore del restauro della torre che procede spedito.</p>
      <related>
        <a href="https://www.reggionline.com/francesco-lenzini-racconta-segreti-vincent-van-gogh-video/"/>
      </related>
      <p><b>Al teatro Piccolo Orologio torna Lady Grey</b>: dopo il debutto dello scorso weekend, <i>Lady Grey</i> (con le luci sempre più fioche) tornerà in scena al teatro Piccolo Orologio sabato alle 21. L’opera nasce dalla penna geniale di Will Eno e vedrà in scena <b>Alice Giroldini</b> guidata dalla regia di <b>Marco Maccieri</b> per la nuova produzione MaMiMò. La traduzione del testo è di Elena Battista, a cui Bam Teatro aveva commissionato la traduzione per la loro precedente produzione di Lady Grey con Isabella Ragonese.</p>
      <related>
        <a href="https://www.reggionline.com/torna-la-mostra-presepi-battistero-reggio-emilia/"/>
      </related>
      <p><b>San Prospero solidale al circolo Gardenia</b>: il circolo Gardenia supporta il <i>Jardin Maternal Manaslu</i>. Ogni giorno questa scuola sfama oltre mille bambini argentini della baraccopoli del quartiere San Tomàs a Mendoza, ma sopratutto offre una speranza ai bambini e famiglie di quel quartiere. Domenica, su proposta del cuoco Josuè Zacarias Gauna, alle 12.30 verrà allestito un pranzo i cui proventi saranno poi mandati in Argentina al Polo Educativo Manaslu. Il menù prevede: antipasto misto, empanadas di carne e vegetariane , tagliatelle ai funghi del nostro Appennino e acqua (altre bevande escluse). Il costo è di 15 euro (di cui 10 saranno devoluti).</p>
      <p>
        <b>Provincia</b>
      </p>
      <p><b>Quattordici artisti in mostra alla cantina di Albinea Canali</b>: sabato si terrà l’inaugurazione della mostra “le vigne di Matilde” all’interno della Cantina Albinea Canali di via Tassoni. L’esposizione è curata dal critico d’arte Luigi Borettini, in collaborazione con Enzo Fontanesi. Saranno presentate le opere di quattordici artisti, che interpretano il territorio: Marco Arduini, Mirco Ambrogini, Brenno Benatti, Primo Canepari, Gianni Carino, Pietro Cinti, Gino Fontanesi, Silvano Fontanesi, Giuliano Giuliani, Carlo Maestri, Andrea Magni, Patrick Pioppi, Oscar Piovosi, Romano Salami.</p>
      <p><b>A Campagnola tre eventi per combattere la violenza sulle donne</b>: in occasione della giornata mondiale contro la violenza sulle donne, sono tre gli appuntamenti organizzati. Si comincia domenica alle 16 quando alla scuola media “Galilei” andrà in scena “Nata femmina”; a seguire, “ad alta voce”: video interviste dei ragazzi del progetto Giovani. Lunedì dalle 9 alle 12 in piazza Roma verrà distribuito del materiale informativo contro il femminicidio, mentre martedì alle 20.45 in biblioteca si terrà l’iniziativa “se questo è amore”: letture e poesia a cura del gruppo M’illumino di libri.</p>
      <p><b>Torna il teatro per ragazzi al Novecento di Cavriago</b>: Domenica alle 11 e 16.30 alla multisala Novecento arrivano “gli aiutanti di Babbo Natale” della compagnia Rossoteatro. Che cosa accadrà in sala Rossa? I due aiutanti di Babbo Natale stanno cercando di preparare gli ultimi regali prima che cominci la meravigliosa notte di Natale. Nel loro piccolo laboratorio dovrebbero assemblare giocattoli, impacchettare bambole e stivare i pacchi nella slitta del capo… ma com’è possibile non iniziare a giocare? Comincia così un’interminabile sfida a colpi di giochi inventati, scherzi reciproci e impensabili gare di ballo. Riusciranno i due aiutanti a completare il lavoro in tempo prima che cominci la magica notte di Natale?</p>
      <related>
        <a href="https://www.reggionline.com/michele-placido-al-teatro-del-fiume-boretto-serata-romantica/"/>
      </related>
      <p><b>A Castelnovo Monti ultimi appuntamenti della Festa dei Popoli</b>: doppio appuntamento sabato e domenica  nell’ambito della kermesse iniziata a ottobre. L’evento di sabato sarà alle 21 in oratorio e si intitolerà “siamo sempre lo straniero di qualcun altro” con i ragazzi della compagnia Mangrovia. Domenica alle 15 al teatro Bismantova verrà invece proposto lo spettacolo Mondominio, che si svolge in un condominio come tanti in un paesino di periferia, dove tutto sembra scorrere nella normalità, tra rapporti di cortesia e finti sorrisi, spese condominiali e piccoli dispetti.</p>
      <p><b>In teatro a Novellara arriva il Can Can</b>: Orfeo all’Inferno, operetta passata alla storia per suoi audaci cancan e la pungente ironia arriva per la prima volta sabato alle 21 sul palco del teatro Tagliavini grazie alla compagnia Teatro Musica Novecento con orchestra dal vivo. Composta da Jacques Offenbach nel 1858 su libretto di Hector Crèmieux e Ludovic Halèvy l’opera riprende, in chiave comico-satirica, la vicenda mitologica della discesa di Orfeo agli Inferi per riportare alla vita l’amata Euridice.</p>
      <p><b>A Baiso c’è Vivian Lamarque per Autori in Prestito</b>: sabato alle 17.30, nell’ambito dell’iniziativa culturale organizzata da Arci, l’archivio Ca’ Toschi in via Ca’ Toschi 3 ospita l’autrice Vivian Lamarque. Nata in provincia di Trento nel 1946, è autrice di poesie e fiabe e per il suo lavoro le sono stati assegnati numerosi riconoscimenti tra i<br/>quali il Premio Rodari (1997), il Premio Andersen (2000) e la Laurea Apollinaris Poetica dall’università Salesiana di Roma. </p>
    </article>
  </body>
</html>