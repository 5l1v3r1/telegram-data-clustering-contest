<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/beklager-a-matte-skuffe-dere/71849134"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T10:19:07+00:00"/>
    <meta property="og:title" content="- Beklager å måtte skuffe dere"/>
    <meta property="og:description" content="José Mourinho er tilbake i Premier League, men Ole Gunnar Solskjær ønsker å fokusere på eget lag."/>
  </head>
  <body>
    <article>
      <h1>- Beklager å måtte skuffe dere</h1>
      <h2>José Mourinho er tilbake i Premier League, men Ole Gunnar Solskjær ønsker å fokusere på eget lag.</h2>
      <address><time datetime="2019-11-22T10:19:07+00:00">22 Nov 2019, 10:19</time> by <a rel="author">Håkon Østmoe Brandsnes</a></address>
      <p>- Jeg beklager å skuffe dere, men dette kommer ikke til å handle om Jose eller Mauricio. Jeg kan svare på et par, sier Ole Gunnar Solskjær.</p>
      <p>
        <b>Elleve måneder etter han fikk sparken i Manchester United, ble José Mourinho annonsert som ny Tottenham-manager.</b>
      </p>
      <p>Dette ble naturligvis et tema da Solskjær holdt pressekonferanse i dag før helgas serierunde.</p>
      <p>- Det er godt å ha Jose tilbake, spesielt for deres del. Kanskje for meg også, for da kan dere snakke og skrive om noe annet, sa Solskjær.</p>
      <h3>- Ikke sjokkert</h3>
      <p>Han hadde også medfølelse med Mauricio Pochettino, som fikk sparken dagen før Mourinho ble ansatt.</p>
      <p>- Han er en kollega. En flott mann. Du mister jobben før jul, det er aldri pent å se. Jeg ønsker han bare det beste, sier Solskjær.</p>
      <p>
        <b>Mange ble sjokkert av avgjørelsen, men ikke Solskjær.</b>
      </p>
      <p>- Du kan ikke bli sjokkert av noe i fotball. Jeg må bare fokusere på oss.</p>
      <h3>Ikke redd for Pochettino</h3>
      <p>Pochettino har tidligere blitt koblet til Manchester United, men Solskjær avkrefter at han nå frykter mer for sin egen jobb.</p>
      <p>
        <b>- Det plager meg ikke i det hele tatt. Jeg har den beste jobben i verden, og jeg er sikker på at du ønsker denne jobben uavhengig av om du er ansatt hos noen andre eller ledig, sier Solskjær, og legger til:</b>
      </p>
      <p>- Jeg må bare fokusere på jobben min. Jeg snakker hele tida med Ed (Woodward, United-direktør) og eierne om hvordan vi skal jobbe videre. Dette forandrer seg ikke avhengig av hva som skjer i andre klubber.</p>
      <h3>Pogba fortsatt skadet</h3>
      <p>Manchester United møter Tottenham på Old Trafford 4. desember. Først skal de derimot møtte overraskelseslaget Sheffield United på ligaens eldste stadion, Bramall Lane, på søndag.</p>
      <p>
        <b>Scott McTominay, Marcos Rojo og Paul Pogba er skadet, mens Axel Tuanzebe, Nemanja Matic og Luke Shaw er tilbake fra skade.</b>
      </p>
      <p>- Vi får flere tilbake. De er kanskje ikke klare for kamp, men vi er sterkere tallmessig på trening, sier Solskjær.</p>
      <p>Paul Pogba har lagt ut en video av at han spiller basketball på sosiale medier, men han er ikke klar for spill på en god stund, ifølge Solskjær.</p>
      <p>- Vi spiller fotball, ikke basketball, sier Solskjær.</p>
      <p>
        <b>- Han er ikke leget ennå, men han er i framgang og har tatt av kasten. Han har mistet muskler, men han går på tredemølle med fri ankel. Det blir noen uker til. Vi håper innen 2019, forklarer han.</b>
      </p>
      <p>Mens Mourinho åpner Tottenham-karrieren med London-derby mot West Ham i morgen, spiller Manchester United på søndag mot Sheffield United.</p>
    </article>
  </body>
</html>