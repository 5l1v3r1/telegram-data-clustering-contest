<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/utazas/orszagos-kektura-legjobb-uti-celok/"/>
    <meta property="og:site_name" content="FEMINA"/>
    <meta property="article:published_time" content="2019-11-22T10:00:00+00:00"/>
    <meta property="og:title" content="Nagy büszkeség! A világ legjobb úti céljai közé választották a Kéktúrát - Mik vannak még a listán?"/>
    <meta property="og:description" content="A világ legjobb utazási célpontjai közé választották az Országos Kéktúrát."/>
  </head>
  <body>
    <article>
      <h1>Nagy büszkeség! A világ legjobb úti céljai közé választották a Kéktúrát - Mik vannak még a listán?</h1>
      <h2>A világ legjobb utazási célpontjai közé választották az Országos Kéktúrát.</h2>
      <address><time datetime="2019-11-22T10:00:00+00:00">22 Nov 2019, 10:00</time> by <a rel="author">Tamás Katalin</a></address>
      <p>A 2020-ra leginkább ajánlott huszonöt utazási célpont közé sorolta a Magyarországon átívelő Országos Kéktúrát a National Geographic magazin nemzetközi honlapja.</p>
      <p>Az Országos Kéktúra a világ legismertebb tudományos ismeretterjesztő magazinjának <a href="https://www.nationalgeographic.com/travel/features/best-trips-2020/">listáján</a> olyan látványosságok között áll helyt, mint a Kalahári-sivatag, a Grossglockner-Hochalpenstrasse, Parma városa, a Maldív-szigetek, Asztúria, Tasmania, a Kamcsatka-félsziget vagy a Grand Canyon Nemzeti Park - tudatta az MTI-vel csütörtökön a Magyar Természetjáró Szövetség.</p>
      <h3>Kéktúra a legjobb 25 úti cél között</h3>
      <p>A National Geographic huszonötös listájának készítői a magazin honlapján közölték, hogy a National Geographic Traveler's tizenhét országbeli szerkesztőségével és saját, világjáró szakértőikkel egyeztetve alakították ki a legvonzóbb és legfenntarthatóbb turisztikai célpontok névsorát.</p>
      <figure>
        <img src="https://kep.cdn.indexvas.hu/1/0/3047/30470/304701/30470191_d0333372b475228208d09a480a1a5944_wm.jpg"/>
      </figure>
      <p>Mint a Magyar Természetjáró Szövetség emlékeztet, az Országos Kéktúra teljes útvonalának részletes, szakaszonkénti ismertetője számtalan útba eső látnivalóval együtt elérhető magyar, angol, német és szlovák nyelven a szervezet online útikönyvében, a Természetjáró.hu honlapon, valamint az ingyenes Természetjáró applikációban.</p>
      <p>Ez akár offline módban is alkalmas terepi navigációra, és a felhasználói felülete a mobilkészülék nyelvét követi, ezért akár a helyismeret nélkül érkező külföldi turistákat is végigvezetheti az Országos Kéktúrán - hívta fel a figyelmet a kommüniké.</p>
      <p>A Magyar Természetjáró Szövetség szakmai koordinálásban működő Országos Kéktúra útvonala 1167 kilométer hosszú, 27 szakaszból áll, 152 bélyegzőponttal. Mostanáig ezt a távot már több mint 6700-an teljesítették - áll a szövetség közleményében.</p>
      <p>
        <b>A Kéktúra legszebb szakaszai</b>
      </p>
      <p>Az Országos Kéktúra bejárja az ország leggyönyörűbb vidékeit, tele csodálatos szakaszokkal, amelyeket önmagában is felejthetetlen élmény bejárni.</p>
      <figure>
        <img src="https://kep.index.hu/1/0/1754/17547/175479/17547922_1058094_9edf38ffe0770fdd423c6599d8383d6c_wm.jpg"/>
        <figcaption>
          <a href="https://femina.hu/utazas/kektura-szakaszok/">Nézegess képeket! 10 kép<br/><b>A Kéktúra 10 leggyönyörűbb szakasza: minden kilométeren elképesztő élmények érnek</b></a>
        </figcaption>
      </figure>
      <p>
        <i>(Borító- és ajánlókép: Kilátás a Csobánc várától - Országalbum/<a href="https://www.orszagalbum.hu/u/david86/kepek">David86</a>, cikkben szereplő kép: Indafotó/<a href="https://indafoto.hu/fovarosiblog">fovarosi.blog.hu</a>.)</i>
      </p>
    </article>
  </body>
</html>