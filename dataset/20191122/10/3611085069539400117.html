<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/nopietna-cina-vai-cirka-izrade-habibs-velas-boksa-macu-ar-meivezeru/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-22T10:03:06+00:00"/>
    <meta property="og:title" content="Nopietna cīņa vai cirka izrāde? Habibs vēlas boksa maču ar Meivezeru"/>
    <meta property="og:description" content="Krievijas jauktās cīņas mākslas (MMA) sportists Habibs Nurmagomedovs vēlas aizvadīt boksa dueli ar amerikāņu boksa veterānu un leģendu Floidu Meivezeru, medijam TASS atklājusi Nurmagomedova puse."/>
  </head>
  <body>
    <article>
      <h1>Nopietna cīņa vai cirka izrāde? Habibs vēlas boksa maču ar Meivezeru</h1>
      <address><time datetime="2019-11-22T10:03:06+00:00">22 Nov 2019, 10:03</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Krievijas jauktās cīņas mākslas (MMA) sportists Habibs Nurmagomedovs vēlas aizvadīt boksa dueli ar amerikāņu boksa veterānu un leģendu Floidu Meivezeru, medijam TASS atklājusi Nurmagomedova puse.</p>
      <p>Medijam šādu informāciju apstiprinājis Habiba tēvs Abdulmanaps Nurmagomedovs. “Lai sagatavotos cīņai ar Meivezeru, mums vajadzētu sešu mēnešu treniņnometni ar Vasila Lomačenko [ukraiņu boksa zvaigzne] komandu. Runāsim ar viņiem un tad jau redzēsim,” norādīja Nurmagomedovs seniors.</p>
      <p>Par iespējamo cīņu spekulācijas izskanējušas jau iepriekš, bet pirms mēneša Meivezers medijam TMZ atklāja, ka arī viņš noteikti vēlas dueli ar Habibu.</p>
      <figure>
        <iframe src="https://www.youtube.com/embed/WvGdsxRa45Q" width="640" height="360" data-service="Youtube" scrolling="no"/>
      </figure>
      <p>Meivezers ir viens no visu laiku izcilākajiem bokseriem, kurš savas karjeras laikā izcīnījis uzvaras visās 50 cīņās un nekad nav izjutis zaudējuma rūgtumu. 42 gadus vecais Meivezers paziņojis, ka 2020. gadā atsāks karjeru.</p>
      <p>Viņš pēdējo dueli aizvadīja 2017. gadā, kad cīnījās ar citu “Ultimate Fighting Championship” (UFC) sportistu Konoru Makgregoru. Meivezers boksa debitantu Makgregoru uzvarēja vieglā cīņā, neatstājot pretiniekam nekādas izredzes.</p>
      <p>Habibu var piemeklēt līdzīgs liktenis, ja viņš izvēlēsies aizvadīt boksa maču ar Meivezeru, jo viņš nekad nav aizvadījis profesionālu boksa cīņu. 31 gadu vecā Habiba kontā MMA karjerā ir 28 uzvaras tikpat cīņās. Arī viņš savā karjerā zaudējumus nav cietis.</p>
    </article>
  </body>
</html>