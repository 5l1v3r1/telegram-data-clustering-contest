<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1302688572_Zavisheni_biznes_planove_-_osnovnite_narusheniya_v_kashtite_za_gosti"/>
    <meta property="og:site_name" content="webcafé"/>
    <meta property="article:published_time" content="2019-11-22T10:39:00+00:00"/>
    <meta property="og:title" content="Завишени бизнес планове - основните нарушения в къщите за гости"/>
    <meta property="og:description" content="Масово кандидатстване със завишени бизнес планове с цел получаване на европейска субсидия - това открои като основен проблем с къщите за гости земеделският министър Десислава Танева."/>
  </head>
  <body>
    <article>
      <h1>Завишени бизнес планове - основните нарушения в къщите за гости</h1>
      <address><time datetime="2019-11-22T10:39:00+00:00">22 Nov 2019, 10:39</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/05/15/desislavataneva-gerb/1170x655.jpg"/>
        <figcaption>Два пъти повече проверки от изискваните по европейски регламент били правени на къщите за гости<cite>Снимка: © БНТ</cite></figcaption>
      </figure>
      <p>Масово кандидатстване със завишени бизнес планове с цел получаване на европейска субсидия - това открои като основен проблем с къщите за гости земеделският министър Десислава Танева.</p>
      <p>Заради засиления обществен интерес са проверени 100% от всички къщи в мониторинга - 288. В 276 от тях процедурите са приключили. 15 къщи не са работели изобщо, посочи Танева.</p>
      <p>Около 158 къщи за гости, които дължат пълната субсидия, не изпълняват основно два показателя - бизнес плана, с който са кандидатствали, не е изпълнен или е изпълнен под 20%. 43,1 милиона лева е размерът на средствата, които къщите за гости трябва да върнат, припомни Танева.</p>
      <p>Попитана защо тези нарушения не са констатирани по-рано, земеделският министър обясни пред bTV, че проверки и инспекции в къщите за гости, изградени с евросредства от програмния период 2007-2013 година, са правени два пъти повече, отколкото било задължението по европейски регламент. Основните нарушения са свързани с реализацията на приходи от нощувки, кухня и наемане на персонал.</p>
      <p>Мониторингът обаче започвал от изплащането на субсидията, тоест в 5-годишен срок.</p>
      <p>По думите й хората не са предполагали, че ще бъдат проверени. Както стана ясно по-рано, един от сочените за нарушители е изпълнителят Милко Калайджиев. „Бизнеспланът му е в неизпълнение", потвърди за него Танева.</p>
      <related>
        <h4>Още по темата:</h4>
        <a href="https://www.webcafe.bg/newscafe/bulgaria/id_293436853"/>
        <a href="https://www.webcafe.bg/webcafe/caffeine/id_123896953"/>
        <a href="https://www.webcafe.bg/newscafe/obshtestvo/id_1843161501"/>
      </related>
    </article>
  </body>
</html>