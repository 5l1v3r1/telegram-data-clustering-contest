<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901033.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T10:46:00+00:00"/>
    <meta property="og:title" content="آغاز مذاکرات جدید ایران و روسیه برای وام ۵ میلیارد دلاری"/>
    <meta property="og:description" content="به گزارش تسنیم، در سفر وزیر نیروی ایران به روسیه، مذاکرات دوجانبه رضا اردکانیان، وزیر نیرو و رئیس کمیسیون مشترک اقتصادی ایران و روسیه با الکساندر نوواک، وزیر انرژی و رئیس روسی این کمیسیون آغاز شد."/>
  </head>
  <body>
    <article>
      <h1>آغاز مذاکرات جدید ایران و روسیه برای وام ۵ میلیارد دلاری</h1>
      <address>
        <time datetime="2019-11-22T10:46:00+00:00">22 Nov 2019, 10:46</time>
      </address>
      <p>مذاکرات دوجانبه رضا اردکانیان، وزیر نیرو و رئیس کمیسیون مشترک اقتصادی ایران و روسیه با الکساندر نوواک، وزیر انرژی و رئیس روسی این کمیسیون آغاز شد.</p>
      <p>به گزارش تسنیم، در سفر وزیر نیروی ایران به روسیه، مذاکرات دوجانبه رضا اردکانیان، وزیر نیرو و رئیس کمیسیون مشترک اقتصادی ایران و روسیه با الکساندر نوواک، وزیر انرژی و رئیس روسی این کمیسیون آغاز شد.</p>
      <p>اردکانیان پیش از برگزاری این نشست در جمع خبرنگاران گفت: دو هفته پیش مطلع شدیم که پیشنهادهای جمهوری اسلامی ایران در مورد استفاده از تمامی وام پنج میلیارد دلاری دولت روسیه به دولت ایران مورد بررسی با دیدگاه مثبت قرار گرفته و لذا این نشست با حضور دستگاه‌های مسئول به منظور تنظیم مسیر پیش‌رو برای عملیاتی کردن این موافقتنامه برگزار شده است.</p>
      <p>وی با تاکید بر اینکه دولت جمهوری اسلامی ایران در جلسه یکشنبه هفته جاری پروژه‌های مربوط به این موضوع را به تصویب رسانده است، گفت: دو پروژه پیش از این توافق تقریبا نهایی شده است که یک طرح شامل نیروگاه یک هزار و 400 مگاواتی سیریک هرمزگان و دیگری پروژه برقی‌کردن راه‌آهن اینچه‌برون_گرمسار خواهد بود.</p>
      <p>وزیر نیرو افزود: اجرای پروژه برقی کردن راه‌آهن اینچه‌برون_گرمسار به کشور ما این امکان را خواهد داد که ظرفیت حمل بار در این مسیر از یک میلیون و 750 هزار تن در سال به حدود 10 میلیون تن افزایش یابد.</p>
      <p>اردکانیان با اشاره به اینکه چهار پروژه دیگر نیز مورد توافق طرفین است، گفت: یکی از این طرح‌ها مربوط به توسعه نیروگاه‌ برق‌آبی گتوند در استان خوزستان است. ظرفیت نیروگاه فعلی حدود یک هزار مگاوات است که با اجرای این برنامه 640 مگاوات به ظرفیت این واحد افزوده خواهد شد.</p>
      <p>وی افزود: پروژه بعدی مربوط به مدرن کردن سیستم نیروگاه رامین و بازتوانی آن در اهواز خواهد بود که این طرح موجب افزایش راندمان نیروگاه و توسعه ظرفیت این واحد به میزان 180 مگاوات خواهد شد.</p>
      <p>وزیر نیرو تاکید کرد: علاوه بر پروژه‌های حوزه انرژی موضوع راه‌آهن زاهدان به بیرجند نیز به عنوان بخش مهمی از کریدور شمال به جنوب در شرق کشور ما، یکی از طرح‌های مرتبط برای استفاده از وام دولت روسیه خواهد بود.</p>
      <p>اردکانیان تجهیز ناوگان حمل و نقل شهری(واگن‌های مترو) را بخش دیگری از پروژه‌های این بخش برشمرد و افزود: در جریان این نشست علاوه بر حضور رئیس کمیسیون اقتصادی مجلس شورای اسلامی، مدیرانی از وزارتخانه‌های کشور، صنعت، اقتصاد و بانک مرکزی به منظور پیگیری مباحث یاد شده حضور خواهند داشت که امیدواریم مذاکرات دو طرف در این جلسه منجر به نتایج خوبی در توسعه هر چه بیشتر روابط میان ایران و روسیه شود.</p>
    </article>
  </body>
</html>