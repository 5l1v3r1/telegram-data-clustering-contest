<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/zuzel-dawid-lampart-mowi-co-dalej-z-jego-kariera/t9m3ek1"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T10:10:30+00:00"/>
    <meta property="og:title" content="Dawid Lampart: Potrafię radzić sobie z przeciwnościami losu"/>
    <meta property="og:description" content="Sezon 2019 miał być przełomowym w karierze Dawida Lamparta. Kiedy Speed Car Motor uzyskał po 23 latach upragniony awans do najlepszej żużlowej ligi świata, to starszy z braci niemalże z marszu poinformował, że zostaje w Lublinie. Postawa na zapleczu elity, większe doświadczenie i nawiązanie współpracy z Ryszardem Kowalskim miały przynieść przełom. Ponownie jednak czegoś zabrakło."/>
  </head>
  <body>
    <article>
      <h1>Dawid Lampart: Potrafię radzić sobie z przeciwnościami losu</h1>
      <address><time datetime="2019-11-22T10:10:30+00:00">22 Nov 2019, 10:10</time> by <a rel="author">Kamil Korzeniowski</a></address>
      <p>
        <b>Sezon 2019 miał być przełomowym w karierze Dawida Lamparta. Kiedy Speed Car Motor uzyskał po 23 latach upragniony awans do najlepszej żużlowej ligi świata, to starszy z braci niemalże z marszu poinformował, że zostaje w Lublinie. Postawa na zapleczu elity, większe doświadczenie i nawiązanie współpracy z Ryszardem Kowalskim miały przynieść przełom. Ponownie jednak czegoś zabrakło.</b>
      </p>
      <p>Średnia na poziomie 1,239 pkt. na wyścig i tylko 4 wygrane biegi to z pewnością nie był szczyt marzeń wychowanka Stali Rzeszów w sezonie 2019. Inauguracja PGE Ekstraligi wypadła obiecująco, ale z każdym kolejnym spotkaniem postawa Lamparta była coraz słabsza. W efekcie na tę starszy z braci Lampart na sezon 2020 podpisał w Lublinie kontrakt „warszawski”, bez gwarancji startowych i finansowych.</p>
      <p>- Obecnie jestem nastawiony tylko i wyłącznie na odpowiednie przygotowanie do sezonu – mówi Dawid Lampart. – A więc poprawę formy fizycznej. Głównie koncentruje się na zbijaniu wagi, bo w dzisiejszych czasach najważniejsza jest właśnie waga zawodnika i to, żeby motocykl miał jak najlżej. Żużel jest bardzo specyficznym sportem, który nie wymaga wielkiej siły fizycznej i doskonałej kondycji. Jeżeli moja forma na początku sezonu pozwoli na walkę o skład Motoru, to podejmę wyzwanie. Nie obawiam się rywalizacji i nie zniechęcam się. Jeżeli jednak działacze i zarządzający klubem w Lublinie nie będą widzieć mnie w składzie, to poszukam innych rozwiązań.</p>
      <p>Mimo nie do końca udanego sezonu 2019 Dawid Lampart pozostaje bardzo wartościowym zawodnikiem zwłaszcza na poziomie Nice 1. LŻ, gdzie w przeszłości notował dobre wyniki.</p>
      <p>- Nie dostałem z Motoru żadnej konkretnej oferty, ale dziękuje zarządowi za pomoc i podpisanie kontraktu warszawskiego. Jeżeli chodzi o inne zespoły, to też nie było żadnych konkretów, raczej zapytania. Spokojnie czekam na rozwój sytuacji – przyznał Lampart.</p>
      <p>Dawid Lampart planuje też zmiany w swoim teamie. Wiadomo już, że skończy się współpraca z mechanikiem Grzegorzem Rempała. - Z Grzegorzem pozostajemy w bardzo dobrych relacjach – mówi Lampart. - Po tym jak podpisałem kontrakt warszawski po dżentelmeńsku podziękowaliśmy sobie za współpracę i minione lata. Poleciłem jego osobę Oskarowi Boberowi. Grzegorz jest bardzo dobrym mechanikiem i zna się na żużlu jak mało kto. Jestem pewien, że pomoże Oskarowi osiągnąć satysfakcjonujące wyniki w sezonie 2020. Jeżeli chodzi o przygotowania do sezonu to nie ma czegoś takiego, że robię to z Motorem lub nie. Mieszkamy razem z Wiktorem w Rzeszowie i tutaj na miejscu się przygotowujemy. Siłownia, bieganie, motocykle crossowe. Szukamy cały czas rozwiązań, żeby przygotować się do rozgrywek jak najlepiej. Przede wszystkim trzeba jednak zwracać uwagę na to, ile i co się je. Wtedy waga będzie szła w dół i do tego dążę – podkreśla wychowanek Stali Rzeszów.</p>
      <p>Nie brakuje opinii, że wpływ na postawę zawodnika Motoru w zakończonym sezonie miały sprawy pozasportowe. Dawid Lampart rozwija bowiem swoją firmę transportową, a także zmienił stan cywilny.</p>
      <p>- Mam dużo zajęć – nie ukrywa zawodnik. - Jednak w czasach kiedy jeździłem w KMŻ Lublin, a później w Stali Rzeszów, to przez ponad 3 lata zarabiałem tylko wirtualne pieniądze, które nie zostały wypłacone i na bieżąco musiałem sobie jakoś radzić. W jednym momencie nie da się odciąć przeszłości i rzucić wszystkiego. Firmy są, rozwijają się, a ja razem z nimi. Jestem zaradnym człowiekiem i potrafię radzić sobie z przeciwnościami losu. Kariera żużlowca nie trwa wiecznie. Mam wspaniałą rodzinę, jestem zdrowy, a to najważniejsze. Mam też swoje przemyślenia i pomysły jeżeli chodzi o żużel i całą zimę, żeby je wdrożyć, a w sezonie pokazać, że jestem wartościowym zawodnikiem.</p>
      <related>
        <a href="http://www.tvp.pl/45451466?copy_id=45451675"/>
      </related>
    </article>
  </body>
</html>