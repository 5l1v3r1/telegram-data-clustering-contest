<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/jacek-jaskowiak-naprawde-chce-byc-prezydentem-mam-duze-szanse-w-starciu-z-andrzej-duda,135410.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T10:41:00+00:00"/>
    <meta property="og:title" content="Jacek Jaśkowiak: naprawdę chcę być prezydentem, mam duże szanse w starciu z Andrzej Dudą"/>
    <meta property="og:description" content="Ja naprawdę chcę być prezydentem i uważam, że mam duże szanse w starciu z Andrzej Dudą - mówi prezydent Poznania Jacek Jaśkowiak kandydat w prawyborach prezydenckich w PO. Mam nadzieję, że w prawyborach zostanie wybrany ten, kto będzie miał większe szanse na zwycięstwo z obecnym prezydentem - dodał."/>
  </head>
  <body>
    <article>
      <h1>Jacek Jaśkowiak: naprawdę chcę być prezydentem, mam duże szanse w starciu z Andrzej Dudą</h1>
      <address><time datetime="2019-11-22T10:41:00+00:00">22 Nov 2019, 10:41</time> by <a rel="author">PAP/AKC  </a></address>
      <h4>Ja naprawdę chcę być prezydentem i uważam, że mam duże szanse w starciu z Andrzej Dudą - mówi prezydent Poznania Jacek Jaśkowiak kandydat w prawyborach prezydenckich w PO. Mam nadzieję, że w prawyborach zostanie wybrany ten, kto będzie miał większe szanse na zwycięstwo z obecnym prezydentem - dodał.</h4>
      <hr/>
      <ul>
        <li>
          <b>W piątek zarząd PO zdecyduje o trybie wyboru kandydata na prezydenta.</b>
        </li>
        <li>
          <b>Ma zatwierdzić, że odbędzie się to poprzez prawybory do których zgłosili się wicemarszałek Sejmu Małgorzata Kidawa-Błońska i prezydent Poznania Jacek Jaśkowiak.</b>
        </li>
        <li>
          <b>Jaśkowiak w piątek w Radiu TOK FM pytany czy startuje w prawyborach dlatego, żeby uratować twarz szefa PO Grzegorza Schetyny, czy naprawdę chce być prezydentem, odpowiedział: "Ja naprawdę chcę być prezydentem i uważam, że mam bardzo duże szanse w starciu z prezydentem Dudą".</b>
        </li>
      </ul>
      <p>Przyznał, że starcie prawyborcze z Małgorzatą Kidawą-Błońską może być trudniejsze niż rywalizacja prezydencka z Dudą.</p>
      <p>- Dlatego, że ja staram się również w Poznaniu być prezydentem związanym nie tylko z formacją polityczną, której jestem członkiem, ale również być blisko ruchów obywatelskich i wielu środowisk. Staram się łączyć, a nie dzielić, mam np. dobre relacje z lewicą - mówił.</p>
      <p>Jaśkowiak podkreślił, że to iż łączy różne środowiska jest jego atutem w wyborach prezydenckich, ale może nie być atutem w prawyborach w PO. Dopytywany, czy kandyduje dlatego, że Grzegorz Schetyna mu kazał odparł: "Oczywiście, że nie".</p>
      <p>- (Grzegorz Schetyna) nie namawiał mnie, rozmawialiśmy ogólnie o wyborach, o tym, że ważne będzie nie tylko to, kto będzie kandydatem, ale dla przyszłości opozycji ważne będzie to, kto i jakim będzie prezydentem - zaznaczył. - Chodziło w tych rozmowach o to, czy to powinien być kandydat typowo partyjny, czy lepiej jest, żeby łączył on więcej środowisk - dodał.</p>
      <p>
        <a href="https://www.portalsamorzadowy.pl/polityka-i-spoleczenstwo/jacek-jaskowiak-wychodze-ze-swojej-strefy-komfortu-i-decyduje-sie-na-ryzykowny-dla-mnie-ruch,135374.html">Czytaj też: Jacek Jaśkowiak: Wychodzę ze swojej strefy komfortu i decyduję się na ryzykowny dla mnie ruch</a>
      </p>
      <p>Prezydent Poznania zwrócił też uwagę, że "z jednej strony Grzegorz Schetyna cieszy się, że te prawybory dojdą do skutku, bo to jest jego pomysł".</p>
      <p>- Z drugiej on ma również świadomość, że jak wygram te prawybory, to będzie zupełnie inna kampania niż te wcześniejsze - zaznaczył. - Nie wyobrażam sobie np. innej sytuacji, niż że to ja wybieram szefa sztabu i ja kształtuję ten sztab - dodał Jaśkowiak. Jak podkreślił, nie będzie również czekał, że ktoś mu ustali program.</p>
      <p>Na pytanie, czy PO da w takim przypadku pieniądze na kampanię, odparł: "Uzyskałem zapewnienie od Grzegorza, że jeśli chodzi o budżet kampania będzie miała finansowanie ze strony Platformy Obywatelskiej czy Koalicji".</p>
      <p>
        <a href="https://www.portalsamorzadowy.pl/polityka-i-spoleczenstwo/kto-namawial-jacka-jaskowiaka-to-startu-w-prawyborach-ko,135352.html">Czytaj też: Kto namawiał Jacka Jaśkowiaka to startu w prawyborach KO?</a>
      </p>
      <p>Poinformował, że szefem sztabu będzie Marcin Gołek, który prowadził jego kampanię w Poznaniu w 2018 roku. - To będzie profesjonalny sztab, taki jak pomógł mi wygrać wybory prezydenckie w Poznaniu - przekonywał.</p>
      <p>Jaśkowiak zapewnił, że podpisy pod jego kandydaturą były zbierane prawidłowo, a poparły go struktury wielkopolskie, a także część struktur Dolnego Śląska. - Nie będzie problemu przy weryfikacji podpisów - podkreślił.</p>
      <p>- Mam nadzieję, że te osoby, które będą decydowały (w prawyborach) wybiorą tego kandydata, który będzie miał większe szanse z panem prezydentem Dudą i to powinno być kryterium podejmowania przez nas decyzji - powiedział. - Ja zrobię wszystko, żeby przekonać do siebie - dodał. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>