<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/cinematrix/2019/11/22/sacha_baron_cohen_facebook_propaganda_adl/"/>
    <meta property="og:site_name" content="Index.hu"/>
    <meta property="article:published_time" content="2019-11-22T10:37:00+00:00"/>
    <meta property="og:title" content="Sacha Baron Cohen szerint a Facebook nem más, csak egy propagandagép"/>
    <meta property="og:description" content="Szerinte a Facebook elősegíti a hazugságok terjedését, az erőszakot és a gyűlöletet."/>
  </head>
  <body>
    <article>
      <h1>Sacha Baron Cohen szerint a Facebook nem más, csak egy propagandagép</h1>
      <address><time datetime="2019-11-22T10:37:00+00:00">22 Nov 2019, 10:37</time> by <a rel="author" href="https://index.hu/szerzo/molnar_reka" target="_blank">Molnár Réka</a></address>
      <p>Sacha Baron Cohen beszédet mondott az Anti-Defamation League, zsidó származású emberek rágalmazása és rasszizmus ellen fellépő szervezet Never is Now elnevezésű rendezvényén. A beszédben a színésztől megszokott módon humor is akadt, viszont a Facebook és Mark Zuckerberg ellen irányuló mondatok annál inkább, <a href="https://www.thedailybeast.com/sacha-baron-cohen-uses-adl-speech-to-tear-apart-mark-zuckerberg-and-facebook">írja</a> a Daily Beast.</p>
      <p>A Borat, a Brüno és A diktátor készítője filmjeiben is sokszor parodizálja humorral a diktatúrát, elnyomást, antiszemitizmust vagy rasszizmust. Borat karaktere például egy hangos antiszemita, miközben az őt játszó színész, Sacha Baron Cohen maga zsidó származású. Karaktereivel kapcsolatban beszédében azt mondta</p>
      <blockquote>Az igazság az, hogy szenvedélyem egész életemben, hogy próbára tegyem a vakbuzgóságot és az intoleranciát. Komikusként próbáltam a karaktereimmel arra kényszeríteni az embereket, hogy leeresszék páncéljukat és felfedjék, hogy mit hisznek valójában, beleértve saját előítéleteiket.</blockquote>
      <p>Azonban míg Bush elnöksége alatt működött a humor, úgy érezte, a Trump-érában komolyabban kell beszélnie: holott szerinte nemcsak Donald Trumpnak kéne levetkőznie előítéleteit és a rasszizmust, hanem az egész közösségi médiának is. Cohen azt mondta, hogy  "a Facebook propagandagépezet, ami elősegíti a gyűlöletet és az erőszakot", ami alatt főként azokat a Facebook-csoportokat és oldalakat értette. Arról <a href="https://index.hu/techtud/2019/11/13/ujabb_3_2_milliard_hamis_felhasznaloi_fiokot_torolt_a_facebook/">írtunk mi is,</a> hogy a Facebook maga is küzd utólag ezek ellen, mert valóban hihetetlen nagy számban vannak jelen: példának okáért csak idén közel 11 millió gyermekpornográfiát és 2,5 millió öncsonkításra buzdító posztot kellett törölniük. Cohen szerint az egész Facebook </p>
      <blockquote>Olyan, mintha a Római Birodalomban élnénk és Mark Zuckerberg lenne a császár. Mondjuk ez legalább magyarázza a hajvágását.</blockquote>
      <p>A hirdetésekkel kapcsolatban azt mondta, a Facebooknak utána kéne járnia, milyen politikai hirdetéseket enged a felületére, ha pedig kamut talál, vissza kéne adnia a pénzt és egyszerűen nem publikálnia saját felületén a hazugságokat. </p>
      <figure>
        <iframe src="https://www.youtube.com/embed/ymaWq5yZIYM" width="704" height="396" data-service="Youtube" scrolling="no"/>
      </figure>
    </article>
  </body>
</html>