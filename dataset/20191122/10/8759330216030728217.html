<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904700/akpala-kan-meteen-tegen-club-brugge-spelen-nog-enkele-goeie-jaren-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-22T10:15:00+00:00"/>
    <meta property="og:title" content="Akpala kan meteen tegen Club Brugge spelen: &quot;Nog enkele goeie jaren&quot;"/>
    <meta property="og:description" content="KV Oostende deed deze week een opvallende transfer door Joseph Akpala terug te halen. De Nigeriaan begint aan zijn tweede periode aan de kust en zou meteen minuten kunnen maken tegen ex-ploeg Club Brugge."/>
  </head>
  <body>
    <article>
      <h1>Akpala kan meteen tegen Club Brugge spelen: "Nog enkele goeie jaren"</h1>
      <address>
        <time datetime="2019-11-22T10:15:00+00:00">22 Nov 2019, 10:15</time>
      </address>
      <p>
        <b>KV Oostende deed deze week een opvallende transfer door Joseph Akpala terug te halen. De Nigeriaan begint aan zijn tweede periode aan de kust en zou meteen minuten kunnen maken tegen ex-ploeg Club Brugge.</b>
      </p>
      <p>Akpala is vooral heel blij dat hij terug onderdak heeft. "Voor mij is geld belangrijk, maar het is niet alles. Samen met Oostende hebben we besloten dat we elkaar kunnen helpen, waarbij het financiële plaatje niet doorslaggevend is. Ik hoop dat ik straks kan helpen in de strijd tegen de degradatie. Samen in eerste klasse blijven, dat is het hoofddoel. Zo snel mogelijk in de comfort zone belanden, is waar het straks om gaat", vertelt hij bij <i>Het Nieuwsblad.</i></p>
      <p>Akpala zit wel al maanden zonder club na zijn vertrek bij Al-Faisaly. "Ik ben 33 jaar, maar heb het gevoel dat ik nog enkele goeie jaren in mij heb. Mijn vrouw en ik zijn alvast heel blij dat we terug zijn. Omwille van persoonlijke redenen zijn we in februari naar België teruggekeerd. Het was er 40° en de levensomstandigheden lagen ons niet. Bovendien was de medische begeleiding voor spelers er allesbehalve top. Sindsdien ben ik onder de radar altijd actief gebleven."</p>
      <aside>Lees meer<br/><a href="https://www.voetbalprimeur.be/nieuws/904574/akpala-komt-fit-aan-bij-kv-oostende-dankzij-club-brugge-het-was-een-privilege-.html?itm_source=www.voetbalprimeur.be&amp;itm_medium=highlighted-content">Akpala komt fit aan bij KV Oostende dankzij Club Brugge: “Het was een privilege”</a></aside>
    </article>
  </body>
</html>