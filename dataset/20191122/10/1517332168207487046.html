<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/lampedusa-nuovo-sbarco-di-migranti-in-migliaia-in-fuga-dai-bombardamenti-in-libia/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T10:01:33+00:00"/>
    <meta property="og:title" content="Lampedusa, nuovo sbarco di migranti: in migliaia in fuga dai bombardamenti in Libia"/>
    <meta property="og:description" content="Trentasette migranti sono arrivati nella notte a Lampedusa, ma altre centinaia sono stati soccorsi nelle ultime ore da navi delle ONG. Si tratta prevalentemente di uomini, donne e bambini in partenza dalla Libia, dove sono tornati a intensificarsi i bombardamenti anche a Tripoli. Intanto in Calabria sono arrivati decine di profughi curdi partiti dalla Turchia."/>
  </head>
  <body>
    <article>
      <h1>Lampedusa, nuovo sbarco di migranti: in migliaia in fuga dai bombardamenti in Libia</h1>
      <h2>Trentasette migranti sono arrivati nella notte a Lampedusa, ma altre centinaia sono stati soccorsi nelle ultime ore da navi delle ONG. Si tratta prevalentemente di uomini, donne e bambini in partenza dalla Libia, dove sono tornati a intensificarsi i bombardamenti anche a Tripoli. Intanto in Calabria sono arrivati decine di profughi curdi partiti dalla Turchia.</h2>
      <address><time datetime="2019-11-22T10:01:33+00:00">22 Nov 2019, 10:01</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Un nuovo sbarco nella notte a Lampedusa,<a href="https://www.fanpage.it/politica/migranti-quasi-300-persone-soccorse-nel-mediterraneo-a-lampedusa-sbarcano-in-88/"> il terzo nel giro di poche ore</a>. Trentasette migranti – tra cui tre donne – sono approdati in nottata con un barcone a Cala Palme, dentro il porto dell'isola. Sono stati fermati dalla guardia di finanza e dai carabinieri e accompagnati all'interno del centro di accoglienza hotspot dell'isola dove si trovavano gli altri extracomunitari giunti in precedenza.</p>
      <p><b>Oltre agli arrivi autonomi a Lampedusa centinaia di migranti sono in queste ore a bordo delle tre navi di organizzazioni</b> non governative che pattugliano le zone Sar maltese: la Ocean Viking con 215 persone (presi a bordo in tre diversi salvataggi), 73 sulla Open Arms e 79 sulla nuova arrivata Aita Mari della omonima Ong spagnola. Dopo aver rifiutato di tornare a Tripoli, che come è noto si tratta di un porto non sicuro, le ONG hanno chiesto di poter approdare in Europa e attendono  risposta da Italia e Malta. La situazione rischia di protrarsi ancora a lungo, come sovente è accaduto in questi mesi, ma le navi stanno continuando a ricevere nuove segnalazioni e richieste di aiuto: l'ultima intorno a mezzanotte, un barcone con 79 persone con difficoltà di galleggiamento che ha chiamato il centralino Alarm Phone che ha a sua volta girato la richiesta alle autorità e a tutte le navi nella zona Sar maltese. Sulle tracce dei naufraghi di è portata la Aita Mari.</p>
      <p><b>In questo quadro le agenzie delle Nazioni Unite hanno lanciato l'allarme sollecitando i governi europei</b> a farsi carico del nuovo boom di partenze: "Questo apparente picco nelle partenze dalla Libia – dice l'Oim – arriva in un momento in cui Tripoli e le aree circostanti stanno assistendo ad alcuni dei bombardamenti più pesanti da quando il conflitto è scoppiato ad aprile".  Non a caso molti dei migranti soccorsi presentano vistose ferite d'arma da fuoco.</p>
      <p><b>Gli arrivi però non si susseguono solo in Sicilia: sulle coste calabresi una nave della Guardia di Finanza di Crotone</b> ha individuato e fermato un veliero con a bordo 31 migranti irregolari e due presunti scafisti russi. L'imbarcazione è stata condotta nel porto di Crotone e sottoposta a sequestro. A bordo del veliero uomini, donne e bambini di etnia curdo-irakena e curdo-iraniana erano stipati sottocoperta. Salpati da Bodrum, in Turchia, avrebbero navigato ininterrottamente per 6 giorni, tentando di raggiungere le coste italiane nella notte, con la speranza di confondersi con il traffico diportistico locale.</p>
    </article>
  </body>
</html>