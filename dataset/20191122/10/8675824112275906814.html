<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/india-vs-bangladesh-live-day-1-indian-pacers-puts-hosts-on-top-in-first-session-ban-73-6-143473"/>
    <meta property="og:site_name" content="Wah Cricket"/>
    <meta property="article:published_time" content="2019-11-22T10:15:58+00:00"/>
    <meta property="og:title" content="IND vs BAN Day 1: ऐतिहासिक मैच में गुलाबी गेंद से छाए भारतीय गेंदबाज, चाय तक बांग्लादेश की आधी टीम लौटी पवेलियन"/>
    <meta property="og:description" content="भारतीय गेंदबाजों ने अपने पहले दिन-रात टेस्ट मैच के पहले सत्र का खेल पूरी तरह से अपने नाम किया. बांग्लादेश के खिलाफ ईडन गार्डन्स स्टेडियम में खेले जा रहे सीरीज के दूसरे टेस्ट मैच के पहले दिन शुक्रवार को चायकाल तक भारत ने बांग्लादेश के छह विकेट महज 73 रनों पर ही टपका दिए. पहले सत्र का खेल खत्म होने तक नइम हसन विकेट पर हैं लेकिन उन्होंने खाता नहीं खोला है. लिटन दास को मोहम्मद शमी की गेंद हेलमेट पर लगी. इसके बाद फिजियो मैदान पर आए और दास को बाहर ले गए और इसी के साथ पहले सत्र की समाप्ति की घोषणा कर दी गई. लिटन 24 रन बनाकर खेल रहे हैं."/>
  </head>
  <body>
    <article>
      <h1>IND vs BAN Day 1: ऐतिहासिक मैच में गुलाबी गेंद से छाए भारतीय गेंदबाज, चाय तक बांग्लादेश की आधी टीम लौटी पवेलियन</h1>
      <h2>भारत और बांग्लादेश के बीच चल रहे पहले डे नाइट एतिहासिक टेस्ट मैच में भारतीय गेंदबाजों ने गुलाबी गेंद से बांग्लादेश के बल्लेबाजों पर कहर बरसा रखा है.</h2>
      <address>
        <time datetime="2019-11-22T10:15:58+00:00">22 Nov 2019, 10:15</time>
      </address>
      <p>भारतीय गेंदबाजों ने अपने पहले दिन-रात टेस्ट मैच के पहले सत्र का खेल पूरी तरह से अपने नाम किया. बांग्लादेश के खिलाफ ईडन गार्डन्स स्टेडियम में खेले जा रहे सीरीज के दूसरे टेस्ट मैच के पहले दिन शुक्रवार को चायकाल तक भारत ने बांग्लादेश के छह विकेट महज 73 रनों पर ही टपका दिए. पहले सत्र का खेल खत्म होने तक नइम हसन विकेट पर हैं लेकिन उन्होंने खाता नहीं खोला है. लिटन दास को मोहम्मद शमी की गेंद हेलमेट पर लगी. इसके बाद फिजियो मैदान पर आए और दास को बाहर ले गए और इसी के साथ पहले सत्र की समाप्ति की घोषणा कर दी गई. लिटन 24 रन बनाकर खेल रहे हैं.</p>
      <p>बांग्लादेश ने टॉस जीतकर पहले बल्लेबाजी करने का फैसला लिया है. गुलाबी गेंद से पहली बार खेल रहे बांग्लादेशी बल्लेबाज अतिरिक्त स्विंग के सामने पैर चला नहीं पाए.</p>
      <p>ईशांत शर्मा ने इमरुल कायेस (4) को 15 के कुल स्कोर पर एलबीडब्ल्यू करा दिया. दो रन बाद कप्तान मोमिनुल हक, उमेश यादव की स्विंग लेती गेंद पर स्लिप रोहित शर्मा द्वारा बेहतरीन तरीके से लपके गए.</p>
      <p>मुश्फीकुर रहीम से बांग्लादेश को उम्मीदें थीं लेकिन स्थानीय खिलाड़ी मोहम्मद शमी की गेंद का उनके पास जवाब नहीं था जो उनकी गिल्लियां ले उड़ी. रहीम चार गेंद खेलने के बाद भी खाता नही खोल पाए. उनके जाने के बाद टीम का स्कोर 26 रनों पर चार विकेट हो गया.</p>
      <p>अभी तक शुरू से एक छोर संभाले रखे सलामी बल्लेबाज शादमान इस्लाम भी उमेश के सामने नतमस्तक हो गए. उमेश की गेंद उनके बल्ले का किनारा लेकर पीछे गई और इस बार विकेटकीपर रिद्धिमान साहा ने कैच पकड़ उनकी 52 गेंदों पर 29 रनों की पारी का अंत किया. यह साहा का 100वां शिकार भी था.</p>
      <p>इसके बाद साहा ने अपना 101वां शिकार भी किया. महामुदुल्लाह, ईशांत की गेंद पर साहा के हाथों लपके गए. साहा ने इस बार बेहतरीन लो कैच पकड़ा. दास एक छोर पर खड़े होकर खेल रहे थे लेकिन शमी की गेंद ने उन्हें रिटायर हर्ट कर दिया.</p>
      <p>इससे पहले, बांग्लादेश की प्रधानमंत्री शेख हसीन और पश्चिम बंगाल की मुख्यमंत्री ममता बनर्जी ने बीसीसीआई अध्यक्ष सौरव गांगुली ईडन गार्डन्स स्टेडियम की घंटी बजाकर मैच की शुरुआत की. हसीना ने मैच के पहले खिलाड़ियों से मुलाकात की.</p>
    </article>
  </body>
</html>