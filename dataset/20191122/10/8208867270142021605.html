<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/juventus/2019/11/22/news/sarri_conferenza_ronaldo_forfait_atalanta-241630486/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T10:48:00+00:00"/>
    <meta property="og:title" content="Juventus, Sarri: ''Ronaldo al 99% out per l'Atalanta. Chiarimento? Non c'è bisogno''"/>
    <meta property="og:description" content="L'attaccante portoghese verso il forfait per la sfida di Bergamo: ''L'obiettivo è riaverlo per la Champions''. Sulla reazione di"/>
  </head>
  <body>
    <article>
      <h1>Juventus, Sarri: ''Ronaldo al 99% out per l'Atalanta. Chiarimento? Non c'è bisogno''</h1>
      <h2>L'attaccante portoghese verso il forfait per la sfida di Bergamo: ''L'obiettivo è riaverlo per la Champions''. Sulla reazione di CR7 dopo la sostituzione contro il Milan: ''In certi momenti i giocatori vanno lasciati sbollire"</h2>
      <address><time datetime="2019-11-22T10:48:00+00:00">22 Nov 2019, 10:48</time> by <a rel="author">DOMENICO MARCHESE</a></address>
      <p><b>Maurizio Sarri, c'è stato un chiarimento con Cristiano Ronaldo? Come sta?</b><br/>"Chiarimenti ce n'è poco bisogno. Arrivo dagli anni '90 e anche tra i dilettanti le reazioni ai cambi erane le stesse. O passavo la vita a chiarire o mi abituavo che i giocatori vanno lasciati sbollire in certi momenti. Questo non è un problema, il problema è che martedì nella riunione <a href="https://www.repubblica.it/sport/calcio/serie-a/juventus/2019/11/17/news/cristiano_ronaldo_pace_con_juventus-241283896/">Cristiano ha detto che nella prima partita</a> era stato meglio e nella seconda ha avuto gli stessi problemi delle ultime partite. Siamo quindi andati a preparare un programma per cercare di togliere questo acciacco che lo sta condizionando, anche mentalmente, cercando di farlo allenare allo stesso tempo. L'obiettivo è diventata la partita di Champions con l'Atletico Madrid. Sta svolgendo questo programma, ma domani al 99% non sarà a disposizione e andrà avanti nel suo programma".<br/><b>L'Atalanta è un avversario pericoloso e fastidioso, come deve approcciare la Juventus? </b><br/>"L'Atalanta definirla solo fastidiosa mi sembra molto riduttivo. L'Atalanta ha un modo di giocare con alto livello di aggressività e intensità, ma ha anche grandi qualità tecniche. Non a caso sta segnando più di tutte in questo campionato. Penso che la definizione più bella dell'Atalanta l'abbia data Guardiola, quando ha detto che è come andare dal dentista: ne puoi uscire bene, ma con il dolore. E' una squadra forte, un avversario pericoloso, chiaro che riuscire a nascondere tutte le loro doti sarebbe importantissimo. L'aspetto da considerare però è che è difficilissimo. Non sarà semplice, soprattutto in casa loro".<br/><b>Come sta la squadra? Come li ha ritrovati i calciatori dopo gli impegni con le nazionali?</b><br/>"Ancora non li ho ritrovati neanche tutti, <a href="https://www.repubblica.it/sport/calcio/serie-a/juventus/2019/11/21/news/juventus_mercato_ronaldo_pogba_mbappe_-241585685/">Cuadrado</a> è rientrato ieri un po' acciaccato. Sono tutti pieni di piccoli acciacchi. Ramsey e Danilo cominciavano già a stare bene. <a href="https://www.repubblica.it/sport/calcio/serie-a/juventus/2019/11/20/news/juventus_situazione_infortuni_pjanic_alex_sandro_ronaldo-241517104/">Alex Sandro</a> è molto meno grave rispetto alle voci che arrivavano dalla nazionale brasiliana. Abbiamo un problemino con l'adduttore per Rabiot e un colpo alla schiena per Cuadrado e sono tutte situazioni da valutare oggi. Pjanic per fortuna era negativo ai controlli strumentali, è rientrato in gruppo, sta abbastanza bene e dovrebbe essere a disposizione".<br/><br/><b>Voi avete la miglior difesa, l'Atalanta il miglior attacco. Forse ci si aspettava qualcos'altro al suo arrivo alla Juve? Cambia qualcosa nel modo di preparare la partita?</b><br/>"Al Napoli avevamo la seconda difesa del campionato. Passammo dai 54 gol subiti l'anno prima di me ai 31 il primo anno mio. Il lavoro sulla fase difensiva l'abbiamo sempre fatto, in Inghilterra avevamo la terza difesa della Premier nonostante qualche partita avessimo preso diversi gol. Per me non è un novità, è normale, poi cambiare il modo di giocare sull'avversario è impossibile. Se io in un giorno, perché la squadra di fatto la vedo oggi, riuscissi a cambiare la mentalità, non farei l'allenatore. Per costruire una mentalità ci vogliono mesi quindi dobbiamo andare avanti per la nostra strada".<br/><b>Cosa ne pensa dell'introduzione del virtual coach?</b><br/>"Ah da 5 anni si usano di nascosto, ma li usano tutti. Ormai sono 5 anni che nelle panchine girano questi strumenti. Se loro utilizzano la VAR non vedo perché noi non possiamo usare la tecnologia".<br/><b>Quanto ci vorrà per vedere la sua Juve al pieno? Finora la crescita è stata costante...</b><br/>"Non sono neanche tanto d'accordo che la crescita sia stata costante. La crescita è frutto di momenti di crescita e di regressione, l'importante è che quelli di crescita siano maggiori di quelli di regressione. Una crescita costante in una squadra non l'ho mai vista, ho sempre visto momenti di crescita alternati a momenti di impasse. Chiaro che noi vogliamo fare un certo tipo di calcio, ma non possiamo andare contro certe caratteristiche dei giocatori. Il modo di giocare deve essere un compromesso tra le idee dell'allenatore e la caratteristiche dei giocatori se ci si piega da una parte è un problema. Questa squadra secondo me ha molto da esprimere, ma anche in base alle sue caratteristiche, non solo quelle del suo allenatore".<br/><b>Matuidi può giocare contro l'Atalanta?</b><br/>"Sì, con un po' di dolorino, perché se viene toccato lì un po' di dolore ce l'ha. Lui caratterialmente riesce ad andare sopra questi dolori, per caratteristiche sue personali. Ieri ha fatto tutto con noi, compresa la partitella, quindi penso sia completamente a disposizione".</p>
    </article>
  </body>
</html>