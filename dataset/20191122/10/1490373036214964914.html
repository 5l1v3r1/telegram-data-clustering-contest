<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/hokej-nhl-dominik-kubalik-david-kampf-chicago-blackhawks-statistiky-goly_1911221033_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T10:33:00+00:00"/>
    <meta property="og:title" content="Češi v dresu v dresu Blackhawks: Kubalík odmítl pohodu v Evropě, Kämpf si pochvaluje atmosféru"/>
    <meta property="og:description" content="V dresu Chicaga se v minulosti představili například Dominik Hašek, František Kučera, Michal Rozsvíval nebo Michael Frolík. Jejich žezlo teď převzala dvojice Kubalík – Kämpf."/>
  </head>
  <body>
    <article>
      <h1>Češi v dresu v dresu Blackhawks: Kubalík odmítl pohodu v Evropě, Kämpf si pochvaluje atmosféru</h1>
      <address><time datetime="2019-11-22T10:33:00+00:00">22 Nov 2019, 10:33</time> by <a rel="author">Pavel Petr, mim</a></address>
      <p>
        <b>V hokejovém dresu slavných Blackhawks hrají v NHL i dva čeští útočníci – Dominik Kubalík a David Kämpf. Přestože Chicago své poslední dvě utkání v nejslavnější hokejové lize světa prohrálo, česká dvojice zanechává v zápasech výraznou stopu.</b>
      </p>
      <p>Dominik Hašek, František Kučera, Michal Rozsíval nebo Michael Frolík. To je jen malý výčet jmen českých hokejistů, kteří se nesmazatelně zapsali do historie Chicaga. Nyní se na ně snaží navázat útočníci Dominik Kubalík a David Kämpf. Právě zámořská soutěž byla a je pro oba velkou výzvou.</p>
      <figure>
        <audio src="https://www.irozhlas.cz/sites/default/files/audios/19868913a97e49a6c14d24bee2fe634a.mp3"/>
        <figcaption>Čeští hokejisté Dominik Kubalík a David Kämpf vypráví o svém působení v Chicago Blackhawks</figcaption>
      </figure>
      <p>„Celkově je život o tom, aby si člověk dával vyšší a vyšší cíle. Jedině tak se totiž může zlepšit,“ říká útočník Dominik Kubalík. Chicago je pro něj první zámořskou misí. V české extralize nebo Švýcarsku už měl své jméno. Vůbec mu nevadí, že teď musí znovu dokazovat, jak dobrý je hráč. V Americe na minulost nikdo nehledí.</p>
      <p>„Jsem rád, že jsem tady a že jsem si dokázal, že to nebylo jen o Evropě. Doufám, že tady budu pokračovat. Mohl jsem zůstat ve Švýcarsku a mít pohodu, ale soustředil jsem se na to, abych se posunul dál a doufám, že se mi daří,“ dodal čtyřiadvacetiletý rodák z Plzně.</p>
      <p>Po noční porážce 2:4 s Tampou ovšem ví, že nic není zadarmo a o místo v sestavě dál musí tvrdě bojovat. Teď se do ní nevešel.</p>
      <h3>Kämpfa ohromila atmosféra</h3>
      <p>Vyhráno nemá ani další z útočníků David Kämpf. V zámoří působí bývalý hráč Kadaně a Chomutova třetí sezonu. Přiznává, že samotná NHL ho nadchla od prvního vstupu do United Centra, kde Chicago hraje své domácí zápasy.</p>
      <p>„Když si vzpomenu, tak poprvé byla ta atmosféra nádherná. Prostředí, kabina a všechno kolem. Postupně si na to ale člověk zvykne a teď už mu to přijde přirozené.“</p>
      <p>Dva roky po sobě vstřelil po čtyřech brankách. V této sezoně dosáhl na stejnou metu už v listopadu. „V minulých sezonách jsem tolik gólů nedal, takže dorovnat to maximu zase není tak veliký cíl. Začátek sezony nám týmově moc nevyšel.“</p>
      <p>Dobrými výsledky se Chicago nemůže pochlubit ani teď. Tým z třetího nejlidnatějšího města Spojených států prohrál dva zápasy v řadě. Dominik Kubalík ale nepropadá panice. Věří navíc, že už si na zámořský styl hokeje zvykl.</p>
      <p>„Myslím, že už jsem si zvykl. Samozřejmě tam jsou nějaké rozdíly, ať to bylo hřiště, nebo zápasy, které jdou rychle za sebou. Člověk se musí postarat sám o sebe, aby byl připravená do zápasu nejlépe, jak může,“ dodal Kubalík.</p>
      <related>
        <h4>Související články</h4>
        <a href="https://www.irozhlas.cz/sport/hokej/hokej-nhl-dominik-kubalik-chicago-nashville-calgary-vegas_1911180657_tat"/>
        <a href="https://www.irozhlas.cz/sport/hokej/nhl-dominik-kubalik-david-kampf-david-pastrnak-boston-bruins-chicago-blackhawks_1911170944_mim"/>
      </related>
    </article>
  </body>
</html>