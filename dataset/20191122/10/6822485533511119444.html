<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901014.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T10:29:00+00:00"/>
    <meta property="og:title" content="افزایش ۳۰ درصدی میانگین بارندگی در کشور"/>
    <meta property="og:description" content="به گزارش مهر، محمد حاج رسولی‌ها عصر پنجشنبه در جمع خبرنگاران در بوشهر اظهار داشت: از روز جمعه قبل پیش‌بینی بارندگی را به سازمان آب منطقه‌ای بوشهر دادیم و خوشبختانه در استان ستاد بحران تشکیل شد و بدون هیچ خسارتی بارندگی خوب را در استان شاهد بودیم."/>
  </head>
  <body>
    <article>
      <h1>افزایش ۳۰ درصدی میانگین بارندگی در کشور</h1>
      <address>
        <time datetime="2019-11-22T10:29:00+00:00">22 Nov 2019, 10:29</time>
      </address>
      <p>معاون وزیر نیرو و مدیرعامل شرکت مدیریت منابع آب کشور با اشاره به کاهش بارش‌ها نسبت به سال قبل، گفت: میانگین بارندگی کشور در سال جاری ۳۰ درصد افزایش داشته است.</p>
      <p>به گزارش مهر، محمد حاج رسولی‌ها عصر پنجشنبه در جمع خبرنگاران در بوشهر اظهار داشت: از روز جمعه قبل پیش‌بینی بارندگی را به سازمان آب منطقه‌ای بوشهر دادیم و خوشبختانه در استان ستاد بحران تشکیل شد و بدون هیچ خسارتی بارندگی خوب را در استان شاهد بودیم.</p>
      <p>وی میزان بارندگی در کشور را ۳۶ میلیمتر عنوان کرد و ادامه داد: بارندگی نسبت به متوسط درازمدت ۳۰ درصد در سطح کشور افزایش یافته است ولی نسبت به سال قبل شاهد کاهش ۳۰ درصدی هستیم.</p>
      <p>مدیرعامل شرکت مدیریت منابع آب کشور با اشاره به اینکه بوشهر نسبت به کشور وضعیت خوبی دارد اضافه کرد: بوشهر رتبه سوم کشور در زمینه افزایش بارش را در سال زراعی جاری را دارد.</p>
      <p>معاون وزیر نیرو با اشاره به ورودی مطلوب سد رئیسعلی دلواری استان بوشهر خاطرنشان کرد: پروژه‌های در دست احداث استان را امروز بازدید کردیم و سد خائیز و سد باهوش مورد بازدید قرار گرفت.</p>
      <p>
        <b>مهندسی رودخانه در استان بوشهر</b>
      </p>
      <p>وی مهندسی رودخانه در استان بوشهر را از مسائل بسیار مهم دانست و اضافه کرد: چالشی را در بهره‌برداران روخانه مند دشتی شاهد هستیم و موضوع به صورت میدان مورد بازدید قرار گرفت و تلاش شد تا تصمیم را در چارچوب قانون  برای رفع این مشکل داشته باشیم.</p>
      <p>حاج‌رسولی‌ها با اشاره به انجام لایروبی رودخانه در پائین‌دست رودخانه مند بیان کرد:‌ لایروبی‌هایی که نیاز است بعد از سیلاب‌های اخیر انجام شود تلاش می‌شود که در سریع‌ترین زمان انجام شود.</p>
      <p>وی از رفع ایرادهای مربوط به پوشش کانال‌های آب خبر داد و اضافه کرد: استان بوشهر در استفاده از آب دریا از استان‌های پیشگام است و در تامین آب شرب استان کارهای خوبی صورت گرفته است.</p>
      <p>معاون وزیر نیرو با بیان اینکه طرح‌های استفاده از آب غیرمتعارف در استان بوشهر در دستور کار است، افزود: باید هماهنگی بیشتری بین آب منطقه ای و آب و فاضلاب وجود داشته باشد.</p>
    </article>
  </body>
</html>