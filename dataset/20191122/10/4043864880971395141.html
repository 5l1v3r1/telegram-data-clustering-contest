<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232728/"/>
    <meta property="og:site_name" content="Українська правда"/>
    <meta property="article:published_time" content="2019-11-22T10:40:17+00:00"/>
    <meta property="og:title" content="Бойовики стріляли на ділянці розведення в Петрівському"/>
    <meta property="og:description" content="Спостерігачі ОБСЄ зафіксували порушення режиму припинення вогню з боку окупаційних збройних формувань у межах ділянки розведення №3 Петрівське."/>
  </head>
  <body>
    <article>
      <h1>Бойовики стріляли на ділянці розведення в Петрівському</h1>
      <address>
        <time datetime="2019-11-22T10:40:17+00:00">22 Nov 2019, 10:40</time>
      </address>
      <p>Спостерігачі ОБСЄ зафіксували порушення режиму припинення вогню з боку окупаційних збройних формувань у межах ділянки розведення №3 Петрівське.</p>
      <p><b>Джерело:</b> звіт СММ <a href="https://www.osce.org/ru/special-monitoring-mission-to-ukraine/439808?download=true">ОБСЄ</a>, <a href="https://www.facebook.com/pressjfo.news/photos/a.364697644022858/718517295307556/?type=3&amp;theater">СЦКК</a></p>
      <p><b>Деталі:</b> У щоденному звіті СММ ОБСЄ від 21 листопада зазначено, що 20 листопада патруль ОБСЄ, який здійснював моніторинг ситуації за 2 км на північ від н.п. Петрівське (непідконтрольний урядові, 41 км на південь від Донецька) о 10.52 чув 3 черги з великокаліберного кулемета за 2-3 км на південь-південний захід (за оцінкою СЦКК, у межах ділянки розведення).</p>
      <p>У Спільному центрі з контролю та координації зазначають: після проведеного аналізу не важко здогадатись, що це чергова спроба дискредитації ЗС України в очах місцевого населення на тимчасово окупованій території (ТОТ) та світової спільноти.</p>
      <p><b>Дослівно:</b> "Спроектувавши цю подію на карту місцевості можна отримати результат, що постріли були здійснені з ТОТ окупаційними збройними формуваннями поблизу, або в межах ділянки розведення №3 Петрівське в невідомому напрямку".</p>
      <p><b>Чому це важливо:</b> Підрозділи Збройних сил України, відповідно до умов розведення, з ймовірного місця порушення режиму припинення вогню, вести обстріли фізично не можуть.</p>
      <p>
        <b>Передісторія:</b>
      </p>
      <ul>
        <li>9 листопада на лінії розмежування біля н.п. Богданівка та Петрівське <a href="https://www.pravda.com.ua/news/2019/11/9/7231467/">почалося дзеркальне розведення</a> сил і засобів на відстань 1 км. Практична фаза розведення завершилася <a href="https://www.pravda.com.ua/news/2019/11/11/7231633/">11 листопада</a>.</li>
        <li>13 листопада піротехніки Державної служби з надзвичайних ситуацій <a href="https://www.pravda.com.ua/news/2019/11/14/7231912/">почали обстеження</a> територій біля Петрівського й Богданівки на наявність вибухонебезпечних предметів.</li>
        <li>21 листопада на ділянці розведення №3 "Петрівське" у Донецькій області <a href="https://www.pravda.com.ua/news/2019/11/21/7232660/">завершили</a> розмінування.</li>
        <li>Розведення сил і засобів сторін конфлікту вже відбулося на двох ділянках - №1 в районі селища Станиця Луганська та №2 в районі міста Золоте Луганської області.</li>
        <li>Після розведення сил у Петрівському і <a href="https://www.pravda.com.ua/news/2019/11/1/7230762/">Золотому</a> штаб планував почати розведення <a href="https://www.pravda.com.ua/news/2019/10/28/7230308/">ще на 4-х ділянках</a>, а тоді вже вздовж усієї лінії зіткнення.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/21/7232678/"/>
        <a href="https://www.pravda.com.ua/news/2019/11/21/7232598/"/>
        <a href="https://www.pravda.com.ua/news/2019/11/20/7232571/"/>
      </related>
    </article>
  </body>
</html>