<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191122_Europai_Bizottsag_Polt_Peter_korrupcio_olaf"/>
    <meta property="og:site_name" content="HVG.hu"/>
    <meta property="article:published_time" content="2019-11-22T10:41:00+00:00"/>
    <meta property="og:title" content="Az Európai Bizottság szakértőinek magyarázta Polt Péter, hogyan küzd a korrupció ellen"/>
    <meta property="og:description" content="Saját irodájában fogadta a legfőbb ügyész az Európai Bizottság szakértőit."/>
  </head>
  <body>
    <article>
      <h1>Az Európai Bizottság szakértőinek magyarázta Polt Péter, hogyan küzd a korrupció ellen</h1>
      <address><time datetime="2019-11-22T10:41:00+00:00">22 Nov 2019, 10:41</time> by <a rel="author">hvg.hu</a></address>
      <p>
        <b>Saját irodájában fogadta a legfőbb ügyész az Európai Bizottság szakértőit.</b>
      </p>
      <p>Az Európai Bizottság Manfred Bergmann vezette szakértőit fogadta Polt Péter legfőbb ügyész. Az ügyészség erről közleményt adott ki, amelyben azt írták,</p>
      <blockquote>az Európai Bizottság szakértői megállapították, hogy a magyar ügyészség eredményeket ért el a korrupció elleni küzdelem területén és ígéretes trendek mutatkoznak.</blockquote>
      <p>Igaz, a korrupciós bűncselekmények száma az előző évihez képest emelkedett; a bűncselekménycsoporton belül mind a hivatali, mind a gazdasági vesztegetések száma nőtt.</p>
      <p>Polt Péter arról beszélt a szakértőknek: a magyar ügyészség – bár erre nincs törvényi kötelezettsége – a mindig követett protokoll szerint az OLAF igazságügyi ajánlása nyomán valamennyi esetben elrendelte a nyomozást, illetve amennyiben már folyamatban volt a nyomozás, az OLAF ajánlását a nyomozás irataihoz csatolták és abban értékelték.</p>
      <p>Idézte az OLAF 2018-as éves jelentését is, amely szerint az OLAF által kezdeményezett ügyek 45 százalékában emelt vádat az ügyészség 2012 és 2018 között. Az OLAF magyar ügyészséghez eljuttatott igazságügyi ajánlásainak a száma folyamatosan csökkent az elmúlt években. 2015-ben és 2016-ban még 10-10 ajánlás érkezett, 2017-ben már csak 6 ajánlás, 2018-ban 4, míg 2019-ben eddig még egy sem.</p>
      <p>Pontosan ugyanez volt amúgy a legfőbb ügyészség <a href="https://hvg.hu/gazdasag/20190904_legfobb_ugyeszseg_olaf_jelentes_reagalas">reakciója akkor is</a>, amikor kiderült, hogy a 2014 és 2018 között Magyarországnak utalt uniós támogatások majdnem 4 százalékát fizettetné vissza a csalás elleni hivatal, <a href="https://hvg.hu/gazdasag/20190903_olaf_jelentes_2018_eu_tamogatas">ami a nyolc és félszerese az EU-átlagnak</a>, és a legmagasabb arány az egész EU-ban.</p>
      <p>Polt Péter még azt is megmagyarázta, hogy a korrupcióérzékelési mérésekben miért áll rosszul Magyarország: a legfőbb ügyész felhívta a az EU szakértői figyelmét arra, hogy az Európai Bizottságnak, illetve tagállamainak nincs egységes definíciója a „magas szintű korrupcióra”. Polt Péter az Állami Számvevőszék kutatását idézte, amely arról szólt, hogy a korrupcióérzékelést mérő módszerek eltérnek egymástól és tudományosan nem kellően megalapozottak.</p>
    </article>
  </body>
</html>