<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/futball/2019/11/22/euro_2020_sorsolas_nemzetek_ligaja/"/>
    <meta property="og:site_name" content="Index.hu"/>
    <meta property="article:published_time" content="2019-11-22T10:46:00+00:00"/>
    <meta property="og:title" content="Bulgáriát kapta Magyarország az 2020-as Eb-kijutásért"/>
    <meta property="og:description" content="Kint kezdünk, aztán jön az Izland-Románia meccs győztese. Győzelem esetén a Puskás Aréna a helyszín."/>
  </head>
  <body>
    <article>
      <h1>Bulgáriát kapta Magyarország az 2020-as Eb-kijutásért</h1>
      <address><time datetime="2019-11-22T10:46:00+00:00">22 Nov 2019, 10:46</time> by <a rel="author" href="https://index.hu/szerzo/aghassi_attila" target="_blank">Ághassi Attila</a></address>
      <p>
        <b>A legkedvezőbb utat kapta Magyarország a részben budapesti rendezésű 2020-as Európa-bajnokság pótselejtezőiben. Ha nyerünk Szófiában a bolgárok ellen, akkor itthon fogadjuk az Izland-Románia meccs győztesét.</b>
      </p>
      <p>Az Európai Labdarúgó Szövetség (UEFA) péntek délben a görög Eb-aranyérmes Angelosz Hariszteasz segítségével sorsolta ki, hogy a nem túl könnyen érthető formátumúra szabott Nemzetek Ligájában még versenyben maradó csapatok milyen úton juthatnak ki a jövő évi Európa-bajnokságra. Még négy fennmaradó hely van, és 16 csapat. Minden divízió győztese csatlakozhat a már kijutott 20 országhoz.</p>
      <ul>
        <li>A D divízió így állt össze: Grúzia–Fehéroroszország és Macedónia–Koszovó.</li>
        <li>A B divízió párharcai: Bosznia–Észak-Írország és Szlovákia–Írország</li>
      </ul>
      <p>Az elöl álló csapatok a pályaválasztók, március 26-án lesznek a meccsek. Hogy a két győztes, melyik országban csap össze március 31-én, azt is sorsolással döntik el.</p>
      <p>Mivel a C-ben heten maradtak, az A-ban pedig egyedül Izland, a sorsolás legfontosabb része, melyik nemzet csatlakozhat a mindenképpen a C-ben maradó Skócia, Norvégia, Szerbia trióhoz. Ezzel a ránk fókuszáló táblázattal lesz átláthatóbb. Négy út állt előttünk. A vastagon szedettre léptünk.</p>
      <table>
        <tr>
          <td>A sorsolás a C-ben tartja</td>
          <td>Elődöntő 1, március 26.</td>
          <td>Elődöntő 2, március 26.</td>
          <td>Finálé, március 31.</td>
        </tr>
        <tr>
          <td>Magyarország</td>
          <td>Skócia-Magyarország</td>
          <td>Norvégia-Szerbia</td>
          <td>Sorsolással döntik el a helyszínt</td>
        </tr>
        <tr>
          <td>
            <b>Izrael</b>
          </td>
          <td>
            <b>Izland-Románia</b>
          </td>
          <td>
            <b>Bulgária-Magyarország</b>
          </td>
          <td>
            <b>Sorsolással döntik el a helyszínt</b>
          </td>
        </tr>
        <tr>
          <td>Románia</td>
          <td>Izland-Magyarország</td>
          <td>Bulgária-Izrael</td>
          <td>Sorsolással döntik el a helyszínt</td>
        </tr>
        <tr>
          <td>Bulgária</td>
          <td>Izland-Románia</td>
          <td>Izrael-Magyarország</td>
          <td>Sorsolással döntik el a helyszínt</td>
        </tr>
      </table>
      <p>Azt már előzetesen tudtuk, hogy a norvégok Oslóban fogadják a szerbeket, az azonban most derült ki, hogy a skótokhoz, melyik csapat látogat.</p>
      <aside>Izraelt húzták ki a skótokhoz, ami az összes többi párosítást is azonnal meghatározta.</aside>
      <p>Ezzel pedig nyilvánvaló lett: Magyarország a <a href="https://index.hu/sport/futball/2019/11/21/nemzetek_ligaja_playoff_sorsolas_befejezes/">világranglistán a 61. helyen álló Bulgáriához látogat.</a> A mieink most az ötvenedik helyen állnak, de a két novemberi vereség hatására várhatóan ezt a pozíciót nem őrizzük meg.</p>
      <related>
        <h4>Kapcsolódó</h4>
        <a href="https://index.hu/sport/futball/2019/11/21/nemzetek_ligaja_playoff_sorsolas_befejezes/"/>
      </related>
      <p>A bolgárok a selejtezőben a negyedik helyen végeztek Anglia, Csehország és Koszovó mögött, egyedül Montenegrót előzték meg. Egy meccset nyertek, a már továbbjutó cseheket verték az utolsó körben 1-0-ra. Mindössze hat pontot szereztek.</p>
      <p>Magyarország 12 ponttal fejezte be a küzdelmeket, ha az utolsó meccsen megverte volna Walest, akkor most a jövő szombaton Bukarestben tartandó Eb-sorsolásra készülhetnénk.</p>
      <figure>
        <img src="https://kep.cdn.indexvas.hu/1/0/3047/30473/304731/30473167_c0402f5aab7f576effe1376ec67eb203_wm.jpg"/>
        <figcaption>Wales - Magyarország labdarúgó Európa-bajnoki selejtező a cardiffi városi stadionban 2019. november 19-én.<cite>Fotó: Huszti István / Index</cite></figcaption>
      </figure>
      <p>Az is kiderült, ha a magyar válogatott nyer, akkor a Puskás Arénában fogadja az Izland–Románia párharc győztesét március 31-én. Ha a bolgárok nyernek, értelemszerűen ők fogadják Izlandot vagy Romániát.</p>
      <p>Bulgáriával legutóbb 2012-ben játszottunk, még Egervári Sándor kapitánysága idején, 1-1 lett az eredmény Győrben.</p>
      <aside>1974-ben vertük őket utoljára. Az 1966-os világbajnokság csoportkörében 3-1-re győztük le őket.</aside>
      <p>Idegenben a magyar válogatott az Eb-selejtezőkön nem tudott nyerni a jobban rangsorolt csapatokkal szemben, sőt még csak gólt sem rúgott Walesben (0-2), Horvátországban (0-3) és Szlovákiában (0-2).</p>
      <p>A 2018-ban három hónap alatt lejátszott Nemzetek Ligájában sem nyertünk idegenben, a finnektől 2-0-ra, a görögöktől 1-0-ra kaptunk ki, Észtországban pedig 3-3 lett. Mindez csak azt jelzi, nem vár könnyű feladat a csapatra, egy meglehetősen rossz sorozatot kellene megszakítani.</p>
      <p>„Bulgária ugyan mögöttünk áll a világranglistán, de erős csapatról van szó, amely saját közönsége támogatását élvezve játszhat ellenünk. El kell végeznünk ezt az extra munkát, hogy ott lehessünk a részben budapesti rendezésű Eb-n” – idézte Marco Rossi szövetségi kapitányt a Magyar Labdarúgó Szövetség Twitter-oldala. Itt a hosszabb változat.</p>
      <figure>
        <iframe src="https://www.youtube.com/embed/BGst0wCgBhc" width="640" height="360" data-service="Youtube" scrolling="no"/>
      </figure>
      <p>A bolgár kapitány, Georgij Dermendzsijev azt nyilatkozta, óvna az eufóriától, noha nekik ki sem kell mozdulniuk, úgy tudnak kijutni.</p>
      <blockquote>Kielemezzük a magyarokat, jó válogatottjuk van, de nem szabad leégni ellenük</blockquote>
      <p>– mondta.</p>
      <ul>
        <li>A negyedik ösvény így néz ki: Skócia–Izrael, Norvégia–Szerbia.</li>
      </ul>
    </article>
  </body>
</html>