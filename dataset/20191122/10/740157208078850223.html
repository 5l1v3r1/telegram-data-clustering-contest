<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/komunikacja-spoleczna/ponad-tysiac-atrakcji-w-ten-weekend-za-pol-ceny,135408.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T10:17:00+00:00"/>
    <meta property="og:title" content="Ponad tysiąc atrakcji w ten weekend za pół ceny"/>
    <meta property="og:description" content="Od piątku do niedzieli (22-24 listopada) turyści mogą skorzystać z noclegów, oferty kulturalnej czy gastronomicznej, a także z wielu innych atrakcji za połowę ceny. Do najnowszej edycji „Polska zobacz więcej – weekend za pół ceny” przystąpiła rekordowa liczba partnerów – ponad tysiąc w całej Polsce."/>
  </head>
  <body>
    <article>
      <h1>Ponad tysiąc atrakcji w ten weekend za pół ceny</h1>
      <address><time datetime="2019-11-22T10:17:00+00:00">22 Nov 2019, 10:17</time> by <a rel="author">aw  </a></address>
      <h4>Od piątku do niedzieli (22-24 listopada) turyści mogą skorzystać z noclegów, oferty kulturalnej czy gastronomicznej, a także z wielu innych atrakcji za połowę ceny. Do najnowszej edycji „Polska zobacz więcej – weekend za pół ceny” przystąpiła rekordowa liczba partnerów – ponad tysiąc w całej Polsce.</h4>
      <hr/>
      <p>Celem akcji „Polska zobacz więcej – weekend za pół ceny” jest zachęcenie Polaków do poznawania Polski poza głównym sezonem turystycznym. Jest to wspólna inicjatywa Ministerstwa Sportu i Turystyki oraz Polskiej Organizacji Turystycznej, która już na stałe zagościła w kalendarzach wielu polskich rodzin.</p>
      <p>Akcja z roku na rok staje się coraz bardziej popularna, zarówno wśród turystów, jak i partnerów. Pilotażowa odsłona została zorganizowana w 2016 roku i skorzystało z niej 60 tys. osób. Ostatnia edycja (marzec 2019) przyciągnęła aż 182 tys. turystów.<br/><br/>- Można powiedzieć, że inicjatywa ta na stałe wpisała się w weekendowe plany wielu Polaków. Oferty promocyjne znajdują się na stronie www.polskazobaczwiecej.pl i wyprzedają się bardzo szybko – informują organizatorzy.</p>
      <p>Propozycje dla turystów przygotowała rekordowa liczba partnerów – ponad tysiąc. Tradycyjnie już najwięcej ofert czeka na turystów w woj. małopolskim (161 zgłoszeń). Sto i więcej propozycji mają także woj. pomorskie, dolnośląskie i mazowieckie. Partnerzy obniżają nie tylko ceny zakwaterowania – ta branża stanowi największy procent oferty wszystkich dotychczasowych edycji (tym razem jest to 39 proc. oferty).</p>
      <p>Turyści będą mogli skorzystać z propozycji wielu restauracji, muzeów, uzdrowisk i innych atrakcji turystycznych. Należy pamiętać, że partnerzy, by wziąć udział w akcji, musieli obniżyć o min. 50 proc. cenę głównej usługi.</p>
      <p>Dla branży to świetna okazja do promocji swoich ofert, również poza głównym sezonem turystycznym.</p>
      <p>- To świetna inicjatywa, dzięki której wielu turystów odwiedza instytucje kulturalne. Dużym plusem dla obiektów biorących udział w tym przedsięwzięciu jest ogólnopolska promocja, jaką zapewnia POT – podkreśla Beata Krokosz z Europejskiego Centrum Bajki im. Koziołka Matołka w Pacanowie.</p>
      <p>- Już trzeci raz bierzemy udział w akcji, dzięki której nasze miasto zyska wspaniałą promocje i ma szansę stać się w przyszłości konkurencyjne dla zagranicznych kurortów – dodaje Katarzyna Jaks z Hotelu Nadmorskiego w Gdyni.</p>
      <p>Aby skorzystać ze zniżek, należy odnaleźć interesujące miejsce za pomocą mapy lub wyszukiwarki na stronie www.polskazobaczwiecej.pl i zapoznać się ze szczegółową ofertą partnerów. Sprzedaż potrwa do wyczerpania ofert.</p>
    </article>
  </body>
</html>