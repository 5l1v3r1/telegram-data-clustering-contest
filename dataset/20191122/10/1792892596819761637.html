<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/cloud/49330/google-stopt-volgend-jaar-met-cloud-print/"/>
    <meta property="og:site_name" content="Techzine"/>
    <meta property="article:published_time" content="2019-11-22T10:52:50+00:00"/>
    <meta property="og:title" content="Google stopt volgend jaar met Cloud Print"/>
    <meta property="og:description" content="Op 31 december van volgend jaar draagt Google Cloud Print ten grave. Hoewel de dienst de laatste jaren aan relevantie moest inboeten, maakt Google hiermee toch komaf met een dienst waar veel gebruikers, zeker in zakelijke omgevingen, op vertrouwen. Google Cloud Print is het laatste slachtoffer van Googles onstuitbare drang om eigen toepassingen af te […]"/>
  </head>
  <body>
    <article>
      <h1>Google stopt volgend jaar met Cloud Print</h1>
      <address><time datetime="2019-11-22T10:52:50+00:00">22 Nov 2019, 10:52</time> by <a rel="author">Michaël Aussems</a></address>
      <p>
        <b>Op 31 december van volgend jaar draagt Google Cloud Print ten grave. Hoewel de dienst de laatste jaren aan relevantie moest inboeten, maakt Google hiermee toch komaf met een dienst waar veel gebruikers, zeker in zakelijke omgevingen, op vertrouwen.</b>
      </p>
      <p>Google Cloud Print is het laatste slachtoffer van Googles onstuitbare drang om eigen toepassingen af te voeren. Op 31 december 2020 stopt Google met de ondersteuning van de dienst. Wie erop vertrouwd, met tegen dan op zoek naar een alternatief.</p>
      <h3>Printen zonder driver</h3>
      <p>Cloud Print zag het levenslicht in 2010. Het systeem maakte het mogelijk om eenvoudig bestanden af te drukken vanop bijvoorbeeld tablets en smartphones, of ook pc’s. Tien jaar geleden waren pritners nog een stuk vervelender om mee te werken. Zelfs op pc’s wat een driverinstallatie vaak noodzakelijk. Met Google Cloud Print konden gebruikers die beperking omzeilen.</p>
      <p>In een zakelijke en educatieve context is Cloud Print een interessante optie omdat het een eenvoudige manier biedt om printers centraal aanspreekbaar te maken via verschillende toestellen. De flexibiliteit van het systeem past bovendien mooi bij een BYOD-mindset. Tot slot maakte Cloud Print het eenvoudig om van overal ter wereld bestanden af te drukken.</p>
      <h3>Alternatieven</h3>
      <p>De laatste jaren verloor Cloud Print aan belang. Veel fabrikanten ontwikkelden hun eigen alternatief, zodat het vandaag ook zonder Cloud Print heel eenvoudig is om bestanden af te drukken vanop een mobiel toestel. Bovendien zit heel wat functionaliteit van de printdienst vandaag ingebakken in Chrome.</p>
      <p>Toch zijn er nog organisaties die op Cloud Print vertrouwen. Hen laat Google zonder verpinken in de steek. Terwijl Google er hard aan werkt om zich als betrouwbare partij op te stellen tegenover grote organisaties, ondermijnt het steevast die visie door gebruikers er enkele keren per jaar aan te herinneren dat wat Google geeft, Google ook zomaar kan wegnemen.</p>
      <h3>Los het maar op</h3>
      <p>Op zijn <a href="https://support.google.com/chrome/a/answer/9633006">ondersteuningspagina</a> voor enterprise-klanten wijst Google zelf op de integratie van de belangrijkste functies met Chrome en Chrome OS. Zo zullen de meeste beheersfuncties voor het einde van Cloud Print beschikbaar zijn op Googles eigen besturingssysteem. Verder suggereert de internetreus dat organisaties een migratiestrategie uitwerken, vertrouwen op de capaciteiten van hun OS, of een ondersteunende partner zoeken. Vrij vertaald: zoek het zelf maar uit.</p>
      <p>Vertrouw je op Cloud Print, persoonlijk of in je zaak, dan heb je nog ruim een jaar tijd om na te gaan of de fabrikant van je printer zelf een handig alternatief biedt. Bij de grote merken is dat gelukkig meestal wel het geval.</p>
    </article>
  </body>
</html>