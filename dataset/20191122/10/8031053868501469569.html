<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b3%ce%b1%ce%bb%ce%bb%ce%af%ce%b1-%cf%83%ce%bf%ce%ba%ce%ac%cf%81%ce%b5%ce%b9-%ce%bf-%ce%b8%ce%ac%ce%bd%ce%b1%cf%84%ce%bf%cf%82-%cf%84%ce%b7%cf%82-%ce%b5%ce%b3%ce%ba%cf%8d%ce%bf%cf%85-%ce%b1%cf%80.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T10:21:28+00:00"/>
    <meta property="og:title" content="Γαλλία: Σοκάρει ο θάνατος της εγκύου από σκυλιά – «Την είχαν γυμνώσει και τη δάγκωσαν παντού»"/>
    <meta property="og:description" content="Σοκ προκαλούν οι λεπτομέρειες του τραγικού θανάτου της 29χρονης εγκύου που την κατασπάραξαν σκυλιά στη Γαλλία."/>
  </head>
  <body>
    <article>
      <h1>Γαλλία: Σοκάρει ο θάνατος της εγκύου από σκυλιά – «Την είχαν γυμνώσει και τη δάγκωσαν παντού»</h1>
      <address>
        <time datetime="2019-11-22T10:21:28+00:00">22 Nov 2019, 10:21</time>
      </address>
      <p>Σοκ προκαλούν οι λεπτομέρειες του τραγικού θανάτου της 29χρονης <a href="https://www.pentapostagma.gr/2019/11/%CF%86%CF%81%CE%AF%CE%BA%CE%B7-%CF%83%CF%84%CE%B7-%CE%B3%CE%B1%CE%BB%CE%BB%CE%AF%CE%B1-%CF%84%CE%B1-%CF%83%CE%BA%CF%85%CE%BB%CE%B9%CE%AC-%CF%80%CE%BF%CF%85-%CF%83%CE%BA%CF%8C%CF%84%CF%89%CF%83%CE%B1.html">εγκύου που την κατασπάραξαν σκυλιά στη Γαλλία</a>.</p>
      <p>
        <b>Ο σύντροφος της άτυχης γυναίκας είπε με δάκρυα στα μάτια στο γαλλικό δίκτυο BMF ότι βρήκε τη σορό της φίλης του, Ελίζα Πιλάρσκι «γυμνή με σημάδια από δαγκώματα παντού», το απόγευμα του Σαββάτου στο δάσος του Ρετζ, κοντά στο Παρίσι μετά το τηλεφώνημα που δέχθηκε απ’ την ίδια, όπου του ανέφερε ότι ανησυχούσε για «απειλητικά σκυλιά». Όπως είπε ο Κριστόφ Λουσιέν Ζοζέφ , αρχικά εντόπισε μια αγέλη περίπου 30 σκύλων και μετά ανακάλυψε το πτώμα της φίλης του σε μια χαράδρα. Περιέγραψε, μάλιστα, πώς είδε κάτι που του φάνηκε αρχικά σαν κορμός για να διαπιστώσει στη συνέχεια έντρομος ότι ήταν το στομάχι της 29χρονης.</b>
      </p>
      <figure>
        <img src="https://www.pentapostagma.gr/wp-content/uploads/2019/11/Pilarski.jpg"/>
      </figure>
      <p>Ο Ζοζέφ είπε ότι ότι θεωρεί πως υπεύθυνα για τον φρικτό θάνατο της φίλης είναι κυνηγόσκυλα που μετείχαν σε κυνήγι ελαφιών στην περιοχή. Η αστυνομία έχει ήδη συλλέξει δείγματα DNA από 67 σκυλιά για να διαπιστώσει ποια κατασπάραξαν τη γυναίκα, ανάμεσά τους 62 που ανήκουν σε κυνηγετική λέσχη της περιοχής, αλλά και τα πέντε σκυλιά που ανήκαν στο ζευγάρι. Η Γαλλική Ένωση Κυνηγών, που εδρεύει στο Παρίσι, αρνείται πάντως ότι μπορεί να ενέχονται κυνηγόσκυλα στον θάνατο της 29χρονης. Στη Γαλλία υπάρχουν καταταγεγραμμένοι 30.000 κυνηγοί και όπως αναφέρει στην ανακοίνωσή της η Ένωσή τους, «τα σκυλιά αυτά έχουν εκπαιδευτεί να κυνηγούν συγκεκριμένα θηράματα και να υπακούν στους ανθρώπους σε όλες τις περιστάσεις».</p>
      <h3>Σοκ στη χώρα</h3>
      <p>Ο θάνατος της 29χρονης στο δάσος του Ρετζ οφείλεται «σε αιμορραγία που προκάλεσαν δαγκώματα σκύλων στο άνω και κάτω μέρος του σώματός της όπως και στο κεφάλι», ανέφερε ο εισαγγελέας του Σουασόν Φρεντερίκ Τριν, σε ένα δελτίο Τύπου.</p>
      <p>«Δείγματα DNA ελήφθησαν από 93 σκυλιά, από εκείνα που ανήκαν στο θύμα», το οποίο είχε συνολικά πέντε, όπως και από άλλα «που συμμετείχαν στο κυνήγι το οποίο είχε οργανωθεί σε κοντινή περιοχή», σύμφωνα με την εισαγγελία.</p>
      <p>Στόχος είναι «να ταυτοποιηθεί το σκυλί ή τα σκυλιά που τη δάγκωσαν» συνέχιζε η εισαγγελία, διευκρινίζοντας ότι τα δαγκώματα έγιναν «πριν και μετά θάνατον».</p>
      <figure>
        <img src="https://www.pentapostagma.gr/wp-content/uploads/2019/11/gynaika-gallia-egyos.jpg"/>
      </figure>
      <p>Η άτυχη γυναίκα με ένα από τα πέντε σκυλιά της</p>
      <p>Η 29χρονη έγκυος από το Μπεάρν τηλεφώνησε στον σύζυγό της προκειμένου, όπως εκείνος είπε, «να του πει για την παρουσία απειλητικών σκυλιών», που την είχαν προσεγγίσει, ενώ εκείνη «είχε βγάλει βόλτα τον σκύλο της», σύμφωνα με την εισαγγελία.</p>
      <p>Ο ίδιος εντόπισε αργότερα το πτώμα της συντρόφου του, το απόγευμα του Σαββάτου.</p>
      <p>Η εισαγγελία ξεκίνησε έρευνα για «εξ αμελείας ανθρωποκτονία από επίθεση σκύλου».</p>
      <p>Η άτυχη 29χρονη είχε συναντήσει τον σύντροφό της Κριστόφ σε έναν διαγωνισμό σκύλων και μοιράζονταν το πάθος για τα σκυλιά, σύμφωνα με την εφημερίδα Le Parisien. Φανατική της ιππασίας, η Ελίζα Πιλάρσκι ήταν 6 μηνών έγκυος, ενώ ο σύντροφός της εργαζόταν στο αεροδρόμιο Ρουασί, περίπου 70 χιλιόμετρα από το δάσος όπου η νεαρή γυναίκα βρέθηκε νεκρή.</p>
      <figure>
        <img src="https://www.pentapostagma.gr/wp-content/uploads/2019/11/femme-enceinte-tuee.jpg"/>
      </figure>
    </article>
  </body>
</html>