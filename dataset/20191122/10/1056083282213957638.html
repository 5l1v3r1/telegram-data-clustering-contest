<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100188/%DA%AF%D8%B2%D8%A7%D8%B1%D8%B4%DB%8C-%D8%AF%D8%B1%D8%A8%D8%A7%D8%B1%D9%87-%D9%86%D9%82%D8%B4-%DA%A9%D9%84%D8%A7%D9%87-%D8%B3%D9%81%DB%8C%D8%AF%D9%87%D8%A7-%D8%AF%D8%B1-%D9%82%D8%A7%DA%86%D8%A7%D9%82-%D8%A7%D8%B9%D8%B6%D8%A7%DB%8C-%D8%A8%D8%AF%D9%86-%D8%B4%D9%87%D8%B1%D9%88%D9%86%D8%AF%D8%A7%D9%86-%D8%B3%D9%88%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-22T10:32:33+00:00"/>
    <meta property="og:title" content="گزارشی درباره نقش کلاه سفیدها در قاچاق اعضای بدن شهروندان سوری"/>
    <meta property="og:description" content="براساس نتایج تحقیقاتی در روسیه، اعضای گروه موسوم به &quot;کلاه سفیدها&quot; در قاچاق اعضای انسان در سوریه دست دارند."/>
  </head>
  <body>
    <article>
      <h1>گزارشی درباره نقش کلاه سفیدها در قاچاق اعضای بدن شهروندان سوری</h1>
      <address><time datetime="2019-11-22T10:32:33+00:00">22 Nov 2019, 10:32</time> by <a rel="author">مریم مینایی</a></address>
      <p>براساس نتایج تحقیقاتی در روسیه، اعضای گروه موسوم به "کلاه سفیدها" در قاچاق اعضای انسان در سوریه دست دارند.</p>
      <p>به گزارش ایسنا، به نقل از روسیا الیوم، ماکسیم گریگوریف، مدیر موسسه روسی مطالعات دموکراسی در پی ارائه نتایج تحقیقاتی تحت عنوان " کلاه سفیدها، عاملان تروریستی و منبع اطلاعات اشتباه" خاطرنشان کرد:  گروه موسوم به کلاه سفیدها با توسل به زور اعضای بدن شهروندان سوری که در مناطق تحت سیطره تروریست‌ها زندگی می‌کنند را از بدنشان خارج می‌کرده است.</p>
      <p>وی همچنین تصریح کرد: کلاه‌ سفیدها عنصر اصلی در این طرح غیرقانونی خارج کردن اعضای بدن بودند و ما از طریق اشخاصی که با آنها گفت‌وگو کردیم، به این اطلاعات دست یافتیم.</p>
      <p>گریگوریف خاطرنشان کرد: بر اساس برخی گزارش‌ها جیمز لوموزوریه، بنیانگذار سازمان کلاه سفیدها که اخیرا جسدش در شرایط مشکوکی در نزدیکی منزلش در شهر استانبول ترکیه پیدا شد در اواخر دهه ۱۹۹۰ نیز در یوگسلاوی بود. در این بازه زمانی اقدام به خارج کردن غیرقانونی اعضای بدن و تجارت آن در کوزوو می‌کرد.</p>
      <p>وی تاکید کرد: تجارت اعضای بدن ساکنان صربستان در مناطقی که کلاه سفیدها در آن حضور داشتند همان برنامه‌ای است که در سوریه اجرا شده است.</p>
      <p>کلاه‌سفیدها که خود را گروه امدادرسان در مناطق تحت کنترل شورشیان سوری معرفی می‌کنند، از سوی سوریه و روسیه متهم به این امر هستند که با پرونده سازی‌های دروغ به دنبال متهم جلوه دادن نظام سوریه هستند. ساخت "فیلم‌های دروغین از حملات شیمیایی" در سوریه از جمله اتهاماتی است که دمشق و مسکو علیه این گروه مطرح می‌کنند که البته همین فیلم‌ها به عنوان سندی برای حملات آمریکا علیه سوریه استفاده شدند.</p>
      <p>انتهای پیام</p>
    </article>
  </body>
</html>