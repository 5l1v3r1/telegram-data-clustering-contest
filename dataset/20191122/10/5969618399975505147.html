<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Aek/aek-oliveira-up-livagia-down.5644316.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-22T10:02:00+00:00"/>
    <meta property="og:title" content="ΑΕΚ: Ολιβέιρα up, Λιβάγια down"/>
    <meta property="og:description" content="Ο Νέλσον Ολιβέιρα εξελίσσεται στον ηγέτη της επίθεσης της ΑΕΚ, τώρα που ο Μάρκο Λιβάγια διανύει περίοδο κακής φόρμας. Το θέμα είναι να παίζουν καλά ταυτόχρονα!"/>
  </head>
  <body>
    <article>
      <h1>ΑΕΚ: Ολιβέιρα up, Λιβάγια down</h1>
      <h2>Ο Νέλσον Ολιβέιρα εξελίσσεται στον ηγέτη της επίθεσης της ΑΕΚ, τώρα που ο Μάρκο Λιβάγια διανύει περίοδο κακής φόρμας. Το θέμα είναι να παίζουν καλά ταυτόχρονα!</h2>
      <address><time datetime="2019-11-22T10:02:00+00:00">22 Nov 2019, 10:02</time> by <a rel="author">Βαγγέλης Αρναούτογλου</a></address>
      <p>Έκπληξη αποτέλεσε για πολύ κόσμο το περασμένο καλοκαίρι, η απόκτηση του <a href="https://www.sport24.gr/football/omades/Aek/aek-sto-kynhgi-toy-mplanko-o-nelson-oliveira.5641385.html">Νέλσον Ολιβέιρα</a>, ίσως του επιθετικού με το μεγαλύτερο (1,2 εκατ. ευρώ) συμβόλαιο στην Α' Εθνική. Ευχάριστη ασφαλώς καθώς επρόκειτο για μια προσθήκη ποδοσφαιριστή που δεν «έβλεπε» ως πιθανή επιλογή το ελληνικό πρωτάθλημα και είχε πολύ μεγαλύτερες βλέψεις για τον εαυτό του.</p>
      <p>Για να πειστεί άλλωστε, θα έπρεπε να ικανοποιηθεί οικονομικά με περισσότερα χρήματα από αυτά που του προσέφεραν άλλες ομάδες, γι αυτό κι έγινε ο πρώτος παίκτης επί (της νέας) εποχής Μελισσανίδη που καρπώθηκε συμβόλαιο μεγαλύτερο του ενός εκατομμυρίου ευρώ σε ετήσιες αποδοχές. Τουλάχιστον ο Πορτογάλος φορ, τα δουλεύει τα χρήματά του και προσπαθεί συνεχώς να εξελιχθεί σε σημείο αναφοράς, σε ηγετική φιγούρα για την ομάδα.</p>
      <p>Μετρά ήδη 5 γκολ σε 7 αγώνες πρωταθλήματος, δίχως να εκτελεί πέναλτι κι έχοντας δύο φορές, δει τη μπάλα να σταματά σε αντίπαλα δοκάρια. Η μία φάση έγινε γκολ το οποίο δεν του πιστώθηκε επειδή πριν η μπάλα περάσει τα δίχτυα, χτύπησε στην πλάτη του τερματοφύλακα του Ατρόμητου Μανδά και κατακυρώθηκε ως αυτογκόλ εκείνου. Ωστόσο και αυτή, ήταν μια προσωπική ενέργεια του Πορτογάλου.</p>
      <p>Έχει επίσης δύο ασίστ στο πρωτάθλημα και επιπλέον δύο σε ευρωπαϊκά ματς, τέσσερις δηλαδή στο σύνολο, ενώ έχει κερδίσει και το πέναλτι με το οποίο η ΑΕΚ έκανε το 0-2 στην Τραπεζούντα, απέναντι στην Τραμπζονσπόρ. Επιπροσθέτως, είναι από εκείνους που έως σήμερα, στα ντέρμπι που η ομάδα έδωσε, ήταν από τους ελάχιστους διακριθέντες, ασχέτως με το ότι η «Ενωση» δεν κατάφερε να σημειώσει νίκη.</p>
      <p>Ευτύχημα είναι για την <a href="https://www.sport24.gr/football/omades/aek/">ΑΕΚ</a> να έχει αυτόν τον ποδοσφαιριστή στις τάξεις και να γνωρίζει ότι θα τον έχει και την επόμενη σεζόν. Ισως για εκείνη να ήταν σοφό να φροντίσει από τώρα και για τα επόμενα χρόνια, προτείνοντάς του πρόωρη επέκταση. Αρκεί ασφαλώς να το θέλει και εκείνος...</p>
      <h3>ΤΟ ΜΑΥΡΟ ΦΕΓΓΑΡΙ ΤΟΥ ΛΙΒΑΓΙΑ ΚΑΙ Η ΑΠΟΥΣΙΑ ΑΠΟ ΤΟ ΜΑΤΣ ΤΗΣ ΚΥΡΙΑΚΗΣ</h3>
      <p>Έως και τις 20/10, όταν δηλαδή σημείωσε το τελευταίο μέχρι στιγμής τέρμα του (απέναντι στον Βόλο), ο <a href="https://www.sport24.gr/football/omades/Aek/aek-kurios-livagia.5639328.html">Μάρκο Λιβάγια</a> ήταν στα φετινά επίσημα ματς ο σημαιοφόρος στην προσπάθεια της ΑΕΚ να κρατηθεί σε κοντινή απόσταση από την κορυφή (6 γκολ και 3 ασίστ έως σήμερα, σε δύο διοργανώσεις). Ωστόσο, ακολούθησε ο ο μαύρος μήνας του Κροάτη, καθώς είδαμε το άλλο, το κακό αγωνιστικό πρόσωπό του.</p>
      <p>Δεν μπήκε ποτέ στην ιστορία του ντέρμπι απέναντι στον Ολυμπιακό στο «Γ. Καραϊσκάκης», απογοητεύοντας όλους όσοι είχαν από εκείνον υψηλές απαιτήσεις. Αποδείχθηκε ότι δεν επρόκειτο για μια κακή παρένθεση, καθώς ήταν ο πιο αρνητικός παίκτης της ομάδας, στη νίκη με 3-2 επί του Ατρόμητου, η οποία επετεύχθη χάρη στο άστρο του Ολιβέιρα.</p>
      <p>Ήταν ακόμα χειρότερος στο ντέρμπι με τον Παναθηναϊκό και κακώς έμεινε στο γήπεδο έως το τέλος, προκαλώντας μεταξύ άλλων εκνευρισμό στην ίδια την ομάδα του με τα καμώματά του. Η ΑΕΚ περιμένει επειγόντως και εναγωνίως, να εμφανιστεί ο Λιβάγια των πρώτων εβδομάδων και αυτό να συνδυαστεί με ταυτόχρονες καλές εμφανίσεις του Ολιβέιρα, ώστε μαζί να κάνουν τη διαφορά.</p>
      <p>Το βέβαιο είναι ότι τούτο δεν θα συμβεί στον αγώνα της Κυριακής απέναντι στον Άρη, καθώς ο Κροάτης έχει δηλωθεί να απουσιάσει από τη συγκεκριμένη αναμέτρηση λόγω καρτών, ώστε να δώσει το παρών στο εκτός έδρας ματς του μεθεπόμενου Σαββάτου (30/11) στην Κρήτη, κόντρα στον ΟΦΗ.</p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/football/omades/Aek/aek-duskola-kai-o-krstitsits-gia-arh.5644183.html">ΑΕΚ: Δύσκολα και o Κρστίτσιτς για Άρη</a>
      </h4>
    </article>
  </body>
</html>