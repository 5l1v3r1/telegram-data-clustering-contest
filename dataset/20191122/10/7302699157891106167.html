<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000112289"/>
    <meta property="og:site_name" content="MGR Online"/>
    <meta property="article:published_time" content="2019-11-22T10:27:00+00:00"/>
    <meta property="og:title" content="โออาร์ปลื้ม”คาเฟ่ อเมซอน”เปิดเพิ่มปีนี้ 450สาขา ชวนลูกค้าซื้อกาแฟรับฟรีถุงผ้าในวันที่ 4ธ.ค.นี้"/>
    <meta property="og:description" content="โออาร์เผยสิ้นปีนี้มีร้านคาเฟ่ อเมซอนเพิ่ม 450 สาขารวมทั้งสิ้น 3.2 พันสาขา แบ่งเป็นในประเทศ 2.95 พันสาขา ที่เหลืออยู่ในต่างประเทศ แย้มเตรียมเปิดCafeacute; Amazon for Chance สาขาที่ 6 ที่หาดเตย จ.ชลบุรี โดยมีทหารที่พิการจากสงครามเ"/>
  </head>
  <body>
    <article>
      <h1>โออาร์ปลื้ม”คาเฟ่ อเมซอน”เปิดเพิ่มปีนี้ 450สาขา ชวนลูกค้าซื้อกาแฟรับฟรีถุงผ้าในวันที่ 4ธ.ค.นี้</h1>
      <address><time datetime="2019-11-22T10:27:00+00:00">22 Nov 2019, 10:27</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011616601.JPEG"/>
      </figure>
      <p>โออาร์เผยสิ้นปีนี้มีร้านคาเฟ่ อเมซอนเพิ่ม 450 สาขารวมทั้งสิ้น 3.2 พันสาขา แบ่งเป็นในประเทศ 2.95 พันสาขา ที่เหลืออยู่ในต่างประเทศ แย้มเตรียมเปิดCafé Amazon for Chance สาขาที่ 6 ที่หาดเตย จ.ชลบุรี โดยมีทหารที่พิการจากสงครามเป็นบาริสตา พร้อมเชิญชวนลูกค้ามาซื้อกาแฟในวันสิ่งแวดล้อมโลกที่ 4 ธันวาคมนี้ รับฟรีถุงผ้า <br/>นายสุชาติ ระมาศ รองกรรมการผู้จัดการใหญ่ธุรกิจค้าปลีก บริษัท ปตท.น้ำมันและการค้าปลีก จำกัด (มหาชน)หรือ โออาร์ เปิดเผยว่า ในสิ้นปีนี้บริษัทคาดว่าจะมีร้านคาเฟ่ อเมซอนรวมทั้ง 3,200สาขา แบ่งเป็นในประเทศ 2,950 สาขา และต่างประเทศ 250 สาขา โดยร้านคาเฟ่ อเมซอนส่วนใหญ่ 80%เป็นแฟรนไชส์เป็นเจ้าของ เงินลงทุนสาขาละ 2.5-4 ล้านบาทขึ้นอยู่กับขนาดพื้นที่ร้านคาเฟ่ อเมซอน <br/>ในเร็วๆนี้ บริษัทฯร่วมกับกองทัพเรือเปิดร้าน Café Amazon for Chance ที่หาดเตยงาม สัตหีบ จ.ชลบุรี โดยเป็นร้านกาแฟที่บาริสต้าเป็นทหารที่พิการจากสงคราม นับเป็น Café Amazon for Chance สาขาที่ 6 ที่เปิดกลุ่มผู้ด้อยโอกาสและผู้พิการผ่านการจัดอบรมและฝึกฝนให้สามารถเรียนรู้และฝึกปฏิบัติการเป็นบาริสต้าตามมาตรฐานของร้านคาเฟ่ อเมซอน<br/>“ในปีนี้ร้านคาเฟ่ อเมซอนเปิดสาขาเพิ่มรวม 450 สาขาเป็นสาขาในไทย 400 สาขา และต่างประเทศอีก 50 สาขา ซึ่งแนวโน้มการเติบโตร้านกาแฟในไทยมีโอกาสอีกมาก เนื่องจากอัตราการบริโภคกาแฟคนไทยอยู่ที่ 1.2 กิโลกรัม/คน/ปี ขณะที่เวียดนาม 1.6 กิโลกรัม/คน/ปี ลาว 1.3 กิโลกรัม/คน/ปี ส่วนญี่ปุ่น 3 กิโลกรัม/คน/ปี”<br/>นายสุชาติ กล่าวต่อไปว่า ในวันสิ่งแวดล้อมโลกที่ตรงกับวันที่ 4 ธ.ค.นี้ ทางคาเฟ่ อเมซอนจะแจกถุงผ้าฟรีจำนวน 1.5 ล้านบาทแก่ลูกค้าที่เข้ามาซื้อกาแฟและเครื่องดื่มในวันดังกล่าว เพื่อนำกลับมาใช้ใหม่ นับเป็นโครงการนำร่องหลังรัฐบาลมีนโยบายให้ลดการแจกถุงพลาสติกนับตั้งแต่ต้นปี 2563 <br/>วันนี้ (22 พ.ย.) โออาร์จับรางวัลกิจกรรมส่งเสริมการขาย “ลุ้นรวยร้านกับบิลอเมซอน” โดยผู้โชคดีรับสิทธิ์เป็นเจ้าของกิจการร้าน คาเฟ่ อเมซอน 1 รางวัล และรางวัลอื่นๆรวม 165 รางวัล รวมมูลค่ากว่า 7 ล้านบาท โดยมีลูกค้าร้านคาเฟ่ อเมซอนส่งใบเสร็จมาร่วมลุ้นรางวัลกว่า 12 ล้านใบจากทั่วประเทศ โดยจะมีพิธีมอบรางวัลแก่ผู้โชคดีในวันที่ 13 ธันวาคม 2562 โดยสามารถตรวจสอบรายชื่อผู้โชคดีทั้งหมดทางเว็บไซด์ www.cafe-amazon.com ในวันที่30 พฤศจิกายน 2562</p>
    </article>
  </body>
</html>