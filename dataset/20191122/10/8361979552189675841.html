<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/yak-komanda-zelenskogo-bachit-investiciji-v-ukrajinu-i-chomu-pidhid-mozhe-ne-spracyuvati-p-yat-prichin-50055075.html"/>
    <meta property="og:site_name" content="НВ"/>
    <meta property="article:published_time" content="2019-11-22T10:40:00+00:00"/>
    <meta property="og:title" content="Новий погляд на інвестиції в Україні: весело, завзято. А ось успішність — під питанням"/>
    <meta property="og:description" content="Хронічний дефіцит прямих іноземних інвестицій в Україну — тема вічна. Та вона неочікувано «заграла новими барвами» зі зміною очільників владних кабінетів"/>
  </head>
  <body>
    <article>
      <h1>Новий погляд на інвестиції в Україні: весело, завзято. А ось успішність — під питанням</h1>
      <h2>Хронічний дефіцит прямих іноземних інвестицій в Україну — тема вічна. Та вона неочікувано «заграла новими барвами» зі зміною очільників владних кабінетів</h2>
      <address><time datetime="2019-11-22T10:40:00+00:00">22 Nov 2019, 10:40</time> by <a rel="author">Роман Корнилюк</a></address>
      <p>За останні півроку ми почули чимало гучних анонсів щодо нової державної політики підтримки іноземних інвестицій. Президент пообіцяв особисто спілкуватися з крупними закордонними інвесторами і відкривати для них Україну. Окрім цього, він назвав пріоритетні проекти, в які активно залучатиме зарубіжні та державні капіталовкладення.</p>
      <p>Примітно, що серед них лише один — іригація в південних регіонах країни — пов’язаний із аграрною сферою. Ще один проект — міжуніверситетський IT-кластер в Харкові - з освітою і наукою. Решта ж спрямована на інфраструктурний розвиток сфери розваг і туризму. Мова і про створення в столиці центру кіновиробництва, й про будівництво нового міста-курорту на узбережжі Чорного моря та нових гірськолижних курортів. Ще пара таких проектів — гігантський парк розваг для європейських туристів та реконструкція на острові Хортиця.</p>
      <p>
        <b>Переваги нового інвестиційного бачення</b>
      </p>
      <p>Прихильники таких ідей вбачають в них сенс у розрізі повного перезавантаження іміджу нашої країни. Видається, що озвучене портфоліо проектів у разі реалізації має всі шанси змінити дискурс і ставлення до України. Вона вже не буде виглядати як failed state з війною, корупцією, родючою землею і пострадянським технологічним мотлохом. Запропоновано новий порядок денний, нове меню з не зовсім очікуваними інгредієнтами. Це викликає зацікавленість, особливо в контексті постіндустріальних трендів розвитку глобальної економіки, де замість конвеєрів і промислової продукції, головним генератором ВВП і добробуту населення розвинутих країн стає сфера послуг.</p>
      <p>Тож сфера туризму і розваг дозволяє убити двох зайців одразу. З одного боку — реалізувати призабутий потенціал. З іншого — стати потужним рупором для приваблення наступних хвиль інвестицій. Як саме? Здебільшого через активізацію міжнародного спілкування (відвідування тур-об'єктів) та інформаційні канали поширення оновленого бренду країни (через кіно і невимушену пропаганду нових смислів).</p>
      <p>
        <b>Чому успішність під питанням</b>
      </p>
      <p>Та є й інша, менш «оптимістична» сторона медалі. Озвучені інвестиційні плани глави держави, як і на анонсовані 40% зростання ВВП за наступні 5 років від керманича уряду, отримали чимало скептичних реакцій. Це легко пояснюється травмуючою спадщиною, яка дісталась від політичних поколінь «попередників» та негативними уроками новітньої економічної історії України. Арсенал аргументів противників таких способів державної підтримки іноземних інвестиції надзвичайно різноманітний:</p>
      <p><b>1. Жахливий стан справ з судовою системою</b>, «епідемією» рейдерства і відсутністю принципів верховенства права у правосвідомості громадян. Все це не дає змоги приватним власникам загалом та іноземним інвесторам зокрема захистити свої активи від зазіхань.</p>
      <p><b>2. Економісти звертають увагу на незначну поточну частку туризму, науки і кіновиробництва у ВВП України.</b> Також вони наголошують на високій тінізації сектору і фактичній відсутності конкурентних переваг над іншими країнами. Тож інвестиції в ці сфери не мають потенціалу для масштабування і покращення макроекономічного становища усієї країни в цілому. Схоже, ці сфери стають замінниками так само маловпливових у масштабах економіки космічного та авіаційного машинобудування, які полюбляли згадувати «старші» політики.</p>
      <p><b>3. Ці проекти є надзвичайно фрагментарними </b>і більше звучать як сигнал для інвесторів, ніж реальні бізнес-кейси. Вони виглядають дещо фасадно, як модерновий прозорий міст в дихаючому древністю Тбілісі, та мають мало спільного з масштабними структурними зрушеннями. Наразі ж на повномасштабну економічну перебудову країни немає достатніх ні людських, ні організаційних, ні фінансових ресурсів.</p>
      <p><b>4. Монополізація ключових сфер промисловості та тиск олігархічного капіталу </b>на розвиток де-факто пріоритетних напрямків бізнесу зазвичай не лишає місця для прямих іноземних інвестицій. Винятки — капіталовкладення з умовних Кіпру чи Британських Віргінських островів. Такі псевдо-іноземні інвестиції «рідних» фінансово-промислових груп насправді складають левову частку «інвестиційного пирога».</p>
      <p><b>5. До іноземних інвесторів спрямували забагато сигналів протилежного змісту. </b>Це спричинило вивід дивідендів «АрселорМіттал Кривий Ріг» на рекордну суму понад $400 млн. Ще один приклад наслідків — скорочення рейсів британських і французьких авіакомпаній. Також ці сигнали стали причиною заяви про згортання бізнесу від важливих наповнювачів бюджету — міжнародних тютюнових компаній. Вони залишились незадоволеними законодавчими ініціативами, що знижують рентабельність їхнього виробництва.</p>
      <p>
        <b>Куди рухатися</b>
      </p>
      <p>Інвестиційна привабливість країни формується здебільшого через вивчення досвіду діяльності уже присутнього на ринку зарубіжного бізнесу. Важливим маркером здатності уряду дотримуватись інвестиційних зобов’язань стає історія співпраці з міжнародними фінансовими організаціями. Все це впливає на суверенний кредитний рейтинг країни, загальний настрій аналітичних звітів та тональність новинної стрічки економічних видань, які читають усі зарубіжні інвестори.</p>
      <aside>Окремих креативних проектів буде недостатньо для залучення іноземних інвесторів, якщо не буде виконане «домашнє завдання» більш широких інституційних структурних змін</aside>
      <p>Не варто відкидати важливості розвитку інфраструктури економіки розваг та послуг як в економічному, так інформаційно-популяризаторському сенсі промоції бренду України. Однак окремих креативних проектів буде недостатньо для залучення іноземних інвесторів, якщо не буде виконане «домашнє завдання» більш широких інституційних структурних змін.</p>
      <p>Нині виник унікальний шанс нарешті втілити мрії про притік прямих іноземних інвестицій в реальність. Злагоджена робота всіх гілок влади могла би допомогти сконцентрувати ресурси і набрати необхідну швидкість для повномасштабного перезавантаження всього неповороткого соціально-економічного організму. Справа за «малим». Потрібна політична воля, щоб ввести безкомпромісні правила гри для олігархів і зробити бюрократичну машину державного управління більш ефективною. Вкрай важливо і проведення довгоочікуваних ринкових реформ на шляху до подолання корупції, захисту прав і встановлення рівного доступу до ресурсів на новостворених ринках.</p>
    </article>
  </body>
</html>