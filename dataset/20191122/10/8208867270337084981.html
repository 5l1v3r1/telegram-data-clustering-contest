<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/22/news/gb_il_principe_andrea_non_capisce_e_vuole_andare_in_bahrain_interviene_la_regina_e_carlo-241628630/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T10:21:00+00:00"/>
    <meta property="og:title" content="Gb, il principe Andrea non capisce e vuole andare in Bahrain. La regina lo ferma"/>
    <meta property="og:description" content="Dopo la rinuncia ufficiale a tutti gli incarichi pubblici, il figlio di Elisabetta sembra riluttante e stava per programmare un viaggio semi ufficiale"/>
  </head>
  <body>
    <article>
      <h1>Gb, il principe Andrea non capisce e vuole andare in Bahrain. La regina lo ferma</h1>
      <h2>Dopo la rinuncia ufficiale a tutti gli incarichi pubblici, il figlio di Elisabetta sembra riluttante e stava per programmare un viaggio semi ufficiale nell'arcipelago del Golfo Persico. La famiglia reale lo ha fermato</h2>
      <address><time datetime="2019-11-22T10:21:00+00:00">22 Nov 2019, 10:21</time> by <a rel="author">ENRICO FRANCESCHINI</a></address>
      <p>LONDRA – “Ma allora proprio non ti è chiaro? Come dobbiamo dirtelo?” La regina e Carlo sarebbero intervenuti in termini molto espliciti sulla “pecora nera” della famiglia reale, il principe Andrea, per farlo desistere da un viaggio semi ufficiale in Bahrain, all’indomani del suo ritiro da ogni attività pubblica a causa del suo coinvolgimento nello scandalo di Jeffrey Epstein, il miliardario pedofilo americano morto suicida in carcere a New York quattro mesi fa.<br/><br/>Di fatto “sospeso” dalle sue funzioni, e conseguentemente privato della sua parte di finanziamenti statali (circa 250 mila sterline l’anno versati dal contribuente), Andrea sembrava intenzionato a partire lo stesso. Ma la sovrana e il suo erede Carlo lo hanno fermato dicendogli in sostanza, secondo le indiscrezioni riportate stamane dai tabloid inglesi: “Ma proprio non capisci? Non è una buona idea fare questo viaggio in un momento simile. Lascia perdere”.<br/><br/>Le umiliazioni per il principe non si fermano a questo: è stato costretto a dimettersi da cancelliere, in pratica il titolo di rettore onorifico, dell’università di Huddersfield per le vibranti contestazioni degli studenti contro di lui; ha lasciato l’incarico di presidente di Outward Bound Trust, un’altra delle iniziative di beneficenza che gestiva; e gli avvocati delle vittime di Epstein annunciano che intendono chiedere che venga a testimoniare in America, nel qual caso Andrea potrebbe essere interrogato sotto giuramento per fare venire fuori tutto quello che sa sulle “schiave del sesso” minorenni, una delle quali sarebbe stata anche una sua vittima, ipotesi in cui rischia come minimo di essere incriminato per falsa testimonianza.<br/><br/>Il fango di questa bruttissima storia continua dunque a crescere, attorno al terzogenito di Sua Maestà e indirettamente su tutta la “ditta”, com’è soprannominata la royal family, tanto che un columnist del <i>Financial Times</i> si chiede se non sia venuto il momento di riesaminare il rapporto della monarchia con la democrazia britannica: non per abolirla e diventare repubblica, ma per ridurne il ruolo e i fondi.<br/>L’unico a non rendersi conto di che bufera ha provocato è Andrea, ieri ripreso sorridente mentre usciva dalla sua residenza nel parco del castello di Windsor. E altrettanto sorridente, spingendosi a fare ciao con la mano dal finestrino, è apparsa la sua ex-moglie Sarah Ferguson arrivando con l’autista a Buckingham Palace. Come se fosse un episodio del serial “The Crown”.<br/> <br/> <br/> </p>
    </article>
  </body>
</html>