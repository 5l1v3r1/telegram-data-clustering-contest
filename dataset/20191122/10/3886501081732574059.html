<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119636-grozev-za-pobjedu-malo-verovatno-da-obavestajac-gru-a-nije-umesan-u-pokusaj-terorizma-u-crnoj-gori?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-22T10:20:04+00:00"/>
    <meta property="og:title" content="Grozev za Pobjedu: Malo verovatno da obaveštajac GRU-a nije umešan u pokušaj terorizma u Crnoj Gori"/>
    <meta property="og:description" content="Istraživač britanske mreže Belingket Hristo Grozev kazao je u izjavi za podgoričku Pobjedu da je malo verovatno da agent ruske vojne obaveštajne službe GRU Grigorij Kleban, koji je snimljen kako daje novac srpskom obaveštajcu, nije umešan u pokušaj terorizma u Crnoj Gori na dan parlamentarnih izbora pre tri godine.Na pitanje da li su Kleban i srpski zvaničnik imali veze sa pokušajem terorizma u Crnoj Gori na dan izbora 2016. godine, Grozev je kazao da je &quot;malo verovatno da Kleban nije učestvovao u toj akciji&quot; dok, kako kaže, za sada nisu primetili &quot;ulogu srpskog zvaničnika u dešavanjima u Crnoj Gori&quot;.&quot;Smatramo da je malo verovatno da on (Kleban) nije učestvovao u planiranju ili pomoći u Crnoj Gori, jer su ga vodile njegove kolege dok je on bio član GRU-a u Beogradu (stigao je u februaru 2016). Medjutim, s obzirom na to da je radio pod diplomatskim pokrićem, malo je verovatno da su ga koristili za bilo kakav operativni rad poput sastanka sa regrutima. Za to bi koristili tajne oficire poput Šišmakova i Moisejeva…"/>
  </head>
  <body>
    <article>
      <h1>Grozev za Pobjedu: Malo verovatno da obaveštajac GRU-a nije umešan u pokušaj terorizma u Crnoj Gori</h1>
      <address>
        <time datetime="2019-11-22T10:20:04+00:00">22 Nov 2019, 10:20</time>
      </address>
      <p><b>Istraživač britanske mreže Belingket Hristo Grozev kazao je u izjavi za podgoričku Pobjedu da je malo verovatno da agent ruske vojne obaveštajne službe GRU Grigorij Kleban, koji je snimljen kako daje novac srpskom obaveštajcu, nije umešan u pokušaj terorizma u Crnoj Gori na dan parlamentarnih izbora pre tri godine.</b><br/><br/>Na pitanje da li su Kleban i srpski zvaničnik imali veze sa pokušajem terorizma u Crnoj Gori na dan izbora 2016. godine, Grozev je kazao da je "malo verovatno da Kleban nije učestvovao u toj akciji" dok, kako kaže, za sada nisu primetili "ulogu srpskog zvaničnika u dešavanjima u Crnoj Gori".<br/><br/>"Smatramo da je malo verovatno da on (Kleban) nije učestvovao u planiranju ili pomoći u Crnoj Gori, jer su ga vodile njegove kolege dok je on bio član GRU-a u Beogradu (stigao je u februaru 2016). Medjutim, s obzirom na to da je radio pod diplomatskim pokrićem, malo je verovatno da su ga koristili za bilo kakav operativni rad poput sastanka sa regrutima. Za to bi koristili tajne oficire poput Šišmakova i Moisejeva, odnosno Širokova i Popova", kazao je Grozev za Pobjedu.<br/><br/>Špijunska afera je u javnosti pokrenuta nakon što je na internetu, a potom i u medijima, objavljen snimak na kojem se vidi kako ruski obaveštajac Georgij Kleban daje novac navodnom srpskom agentu, čiji identitet nije otkriven.<br/><br/>Autentičnost snimka, kao i to da se na njemu nedvosmisleno nalazi ruski obavještajac Georgij Kleban, potvrdila je Bezbednosno informativna agencija. Istraživački novinar ocenio je i da srpska obaveštajna služba nije srećna zbog toga što je GRU iskoristio Beograd za operaciju koja se spremala u Crnoj Gori 2016. godine.<br/><br/>"U mojim istraživanjima od marta 2017. godine pisao sam o pripremama crnogorskog državnog udara, a deo toga se odvijao u Beogradu", rekao je Grozev, istaživač mreže Belingket.<br/><br/>On je naglasio da je Belingket pronašao dokaze da su dva zvaničnika GRU, koji su bili umešani u dešavanja u Crnoj Gori, putovala tajno u Beograd, nedeljama pre dešavanja u Crnoj Gori.<br/><br/>"Leteli su u Beograd i nazad iz Beograda, a prema podacima koje sam video, obavili su sve sastanke planiranja i regrutovanja ljudi iz Beograda", dodao je Grozev.<br/><br/>On je podsetio i da je BIA potvrdila da je snimak autentičan i da je osoba na njemu zvaničnik Kleban.<br/><br/>Grozev je naveo i da za sada nisu videli nikakvu ulogu neimenovanog srpskog zvaničnika u dešavanjima u Crnoj Gori.</p>
    </article>
  </body>
</html>