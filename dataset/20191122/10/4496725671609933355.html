<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700153-colau-insinua-que-agbar-ha-influit-en-el-suprem-perque-dictes-sentencia-a-favor-seu-en-la-gestio-de-l-aigua.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T10:05:02+00:00"/>
    <meta property="og:title" content="Colau insinua que Agbar ha influït en el Suprem perquè dictés sentència a favor seu en la gestió de l’aigua"/>
    <meta property="og:description" content="L'alcaldessa de Barcelona denuncia una &quot;espècie de feudalisme judicial&quot; que afavoreix els grans poders econòmics Avisa que el diàleg no començarà amb &quot;línies vermelles&quot; i es descarta com a ministra"/>
  </head>
  <body>
    <article>
      <h1>Colau insinua que Agbar ha influït en el Suprem perquè dictés sentència a favor seu en la gestió de l’aigua</h1>
      <address><time datetime="2019-11-22T10:05:02+00:00">22 Nov 2019, 10:05</time> by <a rel="author">ACN</a></address>
      <ul>
        <li>
          <b>L’alcaldessa de Barcelona denuncia una “espècie de feudalisme judicial” que afavoreix els grans poders econòmics</b>
        </li>
        <li>
          <b>Avisa que el diàleg no començarà amb “línies vermelles” i es descarta com a ministra</b>
        </li>
      </ul>
      <p>L’alcaldessa de Barcelona, Ada Colau, ha insinuat aquest divendres que Agbar ha influït en el Tribunal Suprem perquè dictés sentències a favor seu en la gestió de l’aigua. En declaracions a Rac 1, Colau ha considerat “estrany” que la nova sentència sigui una “esmena a la totalitat” a la va emetre inicialment el Tribunal Superior de Justícia de Catalunya (TSJC). Ha afegit que hi ha “detalls que criden l’atenció”. “La causa ha canviat tres cops de sala fins arribar, oh casualitat, a la sala que va dir que la sentència de les hipoteques no es podia aplicar. No és normal”, ha posat d’exemple, i ha assegurat també que Agbar té un conveni amb el Consell General del Poder Judicial (CGPJ) per fer formació als jutges en matèria d’aigua. L’alcaldessa ha denunciat una “espècia de feudalisme judicial” que afavoreix en general els grans poders econòmics.</p>
      <p>Colau ha assegurat que l’Ajuntament no renunciarà a la gestió pública de l’aigua. “Avui és una mica més difícil, però no ens deixarem intimidar”, ha assegurat. L’alcaldessa ha recordat que Agbar es juga 1.000 milions de negoci amb aquesta qüestió, i ha donat a entendre que ha influït en la decisió del Suprem, tot i que no ha volgut fer cap “afirmació categòrica”.</p>
      <p>Després de subratllar que el grup “ha posat milions i milions d’euros de publicitat en tots els grans grups de comunicació”, l’alcaldessa ha remarcat que Agbar ha posat “un munt de querelles per fer la vida impossible a l’Ajuntament”, fins i tot intentant paralitzar el reglament de participació “perquè sabia que hi havia ciutadans que volien fer una consulta sobre la gestió pública de l’aigua”. “Estem assetjats per aquest tema”, ha conclòs.</p>
      <p>En tot cas, ha insistit que no se sentiran intimidats i que continuaran treballant perquè la gestió de l’aigua torni a ser pública, com a tot Europa. En aquest sentit, ha apostat per canviar la llei per facilitar la recuperació de la gestió de bens de primera necessitat.</p>
      <p>Ja en general, Colau ha subratllat que ja no és només l’aigua, també les hipoteques i altres grans interessos econòmics. Al seu parer, hi ha un “mal funcionament de la cúpula judicial, una espècie de feudalisme judicial”, perquè “cada cop que hi ha causes que toquen interessos econòmics hi ha sentències que van en contra del sentit comú”. L’alcaldessa ha apostat per revisar com s’escull aquesta cúpula.</p>
      <p>
        <b>Diàleg sense “línies vermelles” per començar</b>
      </p>
      <p>L’alcaldessa de Barcelona i dirigent dels comuns, Ada Colau, ha avisat que amb “línies vermelles i vetos” el diàleg entre govern estatal i executiu català no podrà començar. A l’entrevista a Rac 1, Colau ha defensat que ara cal generar un “espai de confiança” i assumir que “ningú podrà imposar el seu punt de vista”. Així s’ha expressat en un context en el què tant JxCat com ERC condicionen canviar el ‘no’ a la investidura de Pedro Sánchez a una taula de negociació entre governs. D’altra banda, l’alcaldessa s’ha descartat totalment com a ministra del nou govern espanyol però ha afegit que seria “lògic” que hi hagués representació catalana. “Hi ha converses en aquest sentit”, ha admès.</p>
      <p>Després que el president de la Generalitat, Quim Torra, reclamés ahir “contingut” i “concrecions” en el diàleg, Colau ha afirmat que per poder començar un diàleg entre institucions, primer cal que hi hagi un govern progressista que aposti per aquest diàleg. I ha insistit que el seu partit continua defensant que s’ha de poder fer un referèndum acordat a Catalunya i que cal l’alliberament dels presos polítics per obrir una nova etapa. Colau s’ha mostrat “moderadament optimista” respecte a l’acord entre PSOE i Unides Podem perquè, a diferència de la legislatura anterior, les converses són discretes i ha demanat “paciència”. Així mateix, ha situat la regulació del preu dels lloguers com un dels mínims que ha de formar part de l’acord de govern amb els socialistes. Segons Colau, ha traslladat aquesta posició al secretari general d’Unides Podem, Pablo Iglesias.</p>
      <p>
        <b>“Gestionar vol dir afrontar la complexitat”</b>
      </p>
      <p>Sobre el desallotjament de l’acampada de la plaça Universitat, ha reiterat que es va fer primer una tasca de mediació, però aquesta no va ser possible i la Guàrdia Urbana va haver d’actuar perquè s’estava tallant una via molt principal.</p>
      <p>Pel que fa al tall diari de l’avinguda Meridiana, que els Mossos van impedir dijous al vespre, ha constatat que gestionar és “afrontar la complexitat”, i això vol dir garantir el dret de protesta però també fer-ho “reconciliable amb un mínim funcionament de la ciutat”.</p>
      <p>En aquest sentit, sobre el Barça-Madrid del 18 desembre, ha dit que espera que si algú es vol manifestar ho faci, en referència al Tsunami Democràtic, però que també es pugui jugar el partit amb normalitat.</p>
      <p>
        <b>Espera unir el primer tram del tramvia en aquest mandat</b>
      </p>
      <p>En preguntar-li per quan es podrà veure la unió del tramvia per la Diagonal, Colau ha dit que espera que sigui aquest mandat, com a mínim el primer tram.</p>
      <p>D’altra banda, ha reconegut que cal revisar i negociar amb els sindicats el model de vacances de la Guàrdia Urbana per evitar que es concentrin a l’agost, perquè això és un model “antic”, de quan la ciutat s’aturava a l’estiu. De tota manera, ha remarcat que no és una decisió només de l’Ajuntament, sinó que s’ha de negociar, i a això li ha sumat la necessitat d’ampliar la plantilla.</p>
      <p>
        <b>Ampliar contracte del Mobile</b>
      </p>
      <p>Colau també ha apostat aquest divendres per ampliar el contracte del Mobile més enllà del 2023, tot i que admet que el congrés no s’hi compromet. En declaracions a Rac 1, ha indicat que s’està treballant per ampliar el contracte, però no hi ha cap decisió presa per part dels responsables del MWC. Això sí, ha remarcat que sempre diuen que el congrés ha crescut amb Barcelona, que els agrada molt i que els congressistes volen venir a la ciutat. De fet, ha indicat que els congressistes americans no volen anar a la Xina i els xinesos no volen anar als Estats Units, el que situa Europa com a escenari ideal. En tot cas, Colau ha conclòs que no ha sentit en cap moment, “ni els més complicats”, que es qüestionés la seu de Barcelona.</p>
      <related>
        <h4>Notícies relacionades</h4>
        <a href="http://www.elpuntavui.cat/societat/article/5-societat/1699383-clatellot-del-suprem-a-colau-que-avala-la-concessio-a-agbar.html"/>
        <a href="http://www.elpuntavui.cat/territori/article/10-administracions/1699832-l-acord-colau-psc-ja-diluia-una-nova-gestio-de-l-aigua.html"/>
      </related>
    </article>
  </body>
</html>