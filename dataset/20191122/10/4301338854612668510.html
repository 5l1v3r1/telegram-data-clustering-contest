<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/euro-2020-terastia-anatropi-gia-proti-fora-den-tha-to-doume-stin-ert/"/>
    <meta property="og:site_name" content="irafina"/>
    <meta property="article:published_time" content="2019-11-22T10:50:34+00:00"/>
    <meta property="og:title" content="EURO 2020: Τεράστια ανατροπή! Για πρώτη φορά δεν θα το δούμε στην ΕΡΤ!"/>
    <meta property="og:description" content="Αλλάζουν όλα με τα δικαιώματα μετάδοσης της κορυφαίας ευρωπαϊκής ποδοσφαιρικής διοργάνωσης εθνικών ομάδων, αφού αυτή τη φορά τα έχει εξασφαλίσει ο ΑΝΤ1 και έτσι από τις 12 Ιουνίου έως και τις 12 Ιουλίου οι τηλεθεατές μέσα από τη συχνότητά του πιάνουν κερκίδα στο EURO 2020. Να σημειωθεί ότι είναι η πρώτη φορά στην ιστορία της […]"/>
  </head>
  <body>
    <article>
      <h1>EURO 2020: Τεράστια ανατροπή! Για πρώτη φορά δεν θα το δούμε στην ΕΡΤ!</h1>
      <address>
        <time datetime="2019-11-22T10:50:34+00:00">22 Nov 2019, 10:50</time>
      </address>
      <figure>
        <img src="https://www.irafina.gr/wp-content/uploads/2019/03/banner_sunday728-90.jpg"/>
      </figure>
      <p>Αλλάζουν όλα με τα δικαιώματα μετάδοσης της κορυφαίας ευρωπαϊκής ποδοσφαιρικής διοργάνωσης εθνικών ομάδων, αφού αυτή τη φορά τα έχει εξασφαλίσει ο ΑΝΤ1 και έτσι από τις 12 Ιουνίου έως και τις 12 Ιουλίου οι τηλεθεατές μέσα από τη συχνότητά του πιάνουν κερκίδα στο EURO 2020.</p>
      <p>Να σημειωθεί ότι είναι η πρώτη φορά στην ιστορία της ελληνικής τηλεόρασης που το ευρωπαϊκό πρωτάθλημα ποδοσφαίρου θα μεταδοθεί από ιδιωτικό κανάλι.</p>
      <p>Το EURO καθηλώνει τους λάτρεις της στρογγυλής θεάς και όχι μόνο αφού μετά το Μουντιάλ είναι η δεύτερη δημοφιλέστερη ποδοσφαιρική διοργάνωση στον πλανήτη σε επίπεδο εθνών. Έτσι τα μεγάλα αστέρια του παγκοσμίου ποδοσφαίρου, όπως ο Κριστιάνο Ρονάλντο, ο Αντουάν Γκριεζμάν , ο Σέρχιο Ράμος και πολλοί άλλοι, ετοιμάζονται να προσφέρουν μεγάλες συγκινήσεις και να «μονομαχήσουν» για να βρεθούν στην κορυφή της Ευρώπης.</p>
      <p>Ο «πυρετός» του ΕURO θα ξεκινήσει στη συχνότητα του ΑΝΤ1 σύντομα, το Σάββατο 30 Νοεμβρίου, στις 18:45, με την απευθείας μετάδοση της κλήρωσης για τη φάση των Ομίλων από το Βουκουρέστι. Στο στούντιο του ΑΝΤ1, ο Δημοσθένης Γεωργακόπουλος θα υποδεχτεί ποδοσφαιριστές και δημοσιογράφους για να σχολιάσουν μαζί το αποτέλεσμα της κλήρωσης.</p>
      <p>Οι 24 κορυφαίες εθνικές ομάδες της Ευρώπης θα αναμετρηθούν σε 12 πόλεις, με τον μεγάλο τελικό και τους δυο ημιτελικούς να διεξάγονται στο εμβληματικό στάδιο Wembley.</p>
      <p>Όπως είναι λογικό ο ΑΝΤ1 ποντάρει πολύ στην κορυφαία ποδοσφαιρική διοργάνωση για να βάλει… γκολ στον αγώνα της τηλεθέασης…!</p>
      <p>ΓΡΗΓΟΡΗΣ ΜΕΛΑΣ</p>
      <p>newsit.gr</p>
    </article>
  </body>
</html>