<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191122_Kalman_Olga_Nem_szamit_hogy_a_nevjegykartyamon_milyen_titulus_szerepel"/>
    <meta property="og:site_name" content="HVG.hu"/>
    <meta property="article:published_time" content="2019-11-22T10:26:00+00:00"/>
    <meta property="og:title" content="Kálmán Olga: Nem számít, hogy a névjegykártyámon milyen titulus szerepel"/>
    <meta property="og:description" content="A feladat jobban érdekli, azon pedig nem gondolkodik, hogy van-e számára visszaút a médiába."/>
  </head>
  <body>
    <article>
      <h1>Kálmán Olga: Nem számít, hogy a névjegykártyámon milyen titulus szerepel</h1>
      <address><time datetime="2019-11-22T10:26:00+00:00">22 Nov 2019, 10:26</time> by <a rel="author">hvg.hu</a></address>
      <p>
        <b>A feladat jobban érdekli, azon pedig nem gondolkodik, hogy van-e számára visszaút a médiába.</b>
      </p>
      <p>Interjút adott a <i>Best</i>nek Kálmán Olga, aki nemrég közölte: belép a DK-ba, és Gy. Németh Erzsébet alpolgármester politikai főtanácsadója lesz.</p>
      <p>Kálmán felidézte, hogy az európai parlamenti választás után mindössze pár napja volt eldönteni, hogy indul-e. Sok minden szólt ellene. „A 25 éves újságírói múltam, a szakmám, a család életének megszervezése, szóval sok minden. Ráadásul egy komoly műtétet sem halogathattam tovább, azt is bele kellett kalkulálnom a döntésembe.”</p>
      <p>Arra a kérdésre, hogy nem lesz-e furcsa, hogy míg évekig a képernyőn szerepelt, most főtanácsadóként háttérbe kell vonulnia, Kálmán Olga azt válaszolta, pont erre vágyott, és nem használná a háttér szót, mert nem vonul a színfalak mögé. „Ha a teendőket és az elvégzendő munka nagyságát nézem, akkor testhez álló szerepről van szó. Szóba került egyébként, hogy főpolgármester-helyettes legyek, de az nem az én utam. A választás óta számtalanszor megkérdezték, nem érzem-e háttérszerepnek a főtanácsadói munkát. A válaszom határozott nem, egyáltalán nem számít, hogy a névjegykártyámon milyen titulus szerepel, engem a feladat jobban érdekel.”</p>
      <p>Szándékosan nem gondolkodik azon, van-e számára visszaút a médiába, mert ha így lenne, az azt jelentené, hogy a mostani helyzetet csak időszakosnak tartja. Kálmán Olga hozzátette: érzékeny pillangóként nem lehet elviselni a támadásokat. „Persze hazudnék, ha azt mondanám, hogy vágyom az ezzel járó szennyre. Ráadásul ami manapság a sajtó egy részéből a közéletre zúdul, azt „régi” szakmám tönkretételének tartom, hiszen a hazugságot, mások alázását a legkisebb mértékben sem nevezném újságírói tevékenységnek.”</p>
      <related>
        <a href="https://hvg.hu/elet/20190607_Naray_Tamas__Jot_tenne_az_arrogancia_es_a_himsoviniszta_poffeszkedes_kiirtasanak_ha_mondjuk_no_lenne_a_miniszterelnok"/>
      </related>
    </article>
  </body>
</html>