<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191122_Botka_Laszlo_is_kilepne_a_kukaholdingbol"/>
    <meta property="og:site_name" content="HVG.hu"/>
    <meta property="article:published_time" content="2019-11-22T10:38:00+00:00"/>
    <meta property="og:title" content="Botka László is kilépne az állami kukaholdingból"/>
    <meta property="og:description" content="Rendszeresen több százmillió forinttal meg kell toldani a szegedi hulladékgazdálkodási céget, amióta az ágazat finanszírozását „központosították”. A pénteki közgyűlésen felvetődött, hogy a testület decemberben fogadjon el egy határozatot, amelyben kérik a kormányt a konstrukció felülvizsgálatára."/>
  </head>
  <body>
    <article>
      <h1>Botka László is kilépne az állami kukaholdingból</h1>
      <address><time datetime="2019-11-22T10:38:00+00:00">22 Nov 2019, 10:38</time> by <a rel="author">hvg.hu</a></address>
      <p>
        <b>Rendszeresen több százmillió forinttal meg kell toldani a szegedi hulladékgazdálkodási céget, amióta az ágazat finanszírozását „központosították”. A pénteki közgyűlésen felvetődött, hogy a testület decemberben fogadjon el egy határozatot, amelyben kérik a kormányt a konstrukció felülvizsgálatára.</b>
      </p>
      <p>„Kilépnénk, ha lehetne, de nem lehet” – kommentálta Botka László, Szeged polgármestere a pénteki közgyűlésen a képviselők hozzászólásait, amelyek a szemétszállítás utóbbi években kialakult gyakorlatát kritizálták. A kormánypárti képviselők ugyan védték a mundér becsületét azzal, hogy az állami holdingot azért hozták létre, hogy a gazdaságosabban működő városokban beszedett díjakat a közös kasszából azoknak a kistelepüléseknek utalják tovább, ahol a kevés lakos miatt nem gazdaságos a tevékenység. Ennek viszont Szegeden, ahogy más városokban is, az lett az új konstrukció következménye, hogy folyamatosan százmilliós nagyságrendben kell az önkormányzati cégeknek hitelt felvenniük, vagy tagi kölcsönnel megtolniuk, ez végeredményben mindig az önkormányzati büdzsét terheli. Szegednek az év végéig 250 millió forint tagikölcsönt kell rendeznie.</p>
      <p>A szegedi polgármester kezdeményezte, hogy a decemberi közgyűlésen fogadjanak el egy határozatot, amelyben a konstrukció felülvizsgálatát kérik. Botka László abban bízik, hogy más városok is csatlakoznak a kezdeményezéshez.</p>
    </article>
  </body>
</html>