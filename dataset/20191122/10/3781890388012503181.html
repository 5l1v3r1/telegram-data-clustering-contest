<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743055"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T10:46:00+00:00"/>
    <meta property="og:title" content="'เสี่ยร้านลาบ'ต่อยลุงเปลี่ยนชื่อเฟซ เจอแกะรอยตามถล่ม!"/>
    <meta property="og:description" content="'เสี่ยร้านลาบ' พยายามเปลี่ยนเป็นชื่อเฟซบุ๊กใหม่ หลังถูกชาวเน็ตตามด่าทอเหตุทำร้ายลุงริมถนน ภายหลังนักสืบโซเชียล ตามแกะรอยจนเจอจากเฟซบุ๊กเพื่อนเสี่ย โดนตามถล่มอีกรอบ ขณะที่เจ้าตัวไม่โพสต์ตอบโต้แต่อย่างใด"/>
  </head>
  <body>
    <article>
      <h1>'เสี่ยร้านลาบ'ต่อยลุงเปลี่ยนชื่อเฟซ เจอแกะรอยตามถล่ม!</h1>
      <address>
        <time datetime="2019-11-22T10:46:00+00:00">22 Nov 2019, 10:46</time>
      </address>
      <figure>
        <img src="https://www.dailynews.co.th/admin/upload/20191122/news_pEtrIrOOgA172406_533.jpg?v=201911221912"/>
      </figure>
      <p>
        <b>"เสี่ยร้านลาบ" พยายามเปลี่ยนเป็นชื่อเฟซบุ๊กใหม่ หลังถูกชาวเน็ตตามด่าทอเหตุทำร้ายลุงริมถนน ภายหลังนักสืบโซเชียล ตามแกะรอยจนเจอจากเฟซบุ๊กเพื่อนเสี่ย โดนตามถล่มอีกรอบ ขณะที่เจ้าตัวไม่โพสต์ตอบโต้แต่อย่างใด</b>
      </p>
      <p>จากกรณีโลกออนไลน์แชร์คลิป เหตุการณ์กลุ่มชายฉกรรจ์เข้าล็อกมือชกต่อยชายสูงวัยกลางถนนใกล้ทางแยกแห่งหนึ่ง โดยชายสูงวัยไม่สามารถต่อสู้ได้ ต้องล้มฟุบกองกับพื้นข้างรถเก๋งแต่ชายหนุ่มรูปร่างเตี้ยล่ำ ยังได้แสดงความโหดเหี้ยมด้วยการเตะเสยเข้าไปที่ศีรษะลุงอีกนับครั้งไม่ถ้วน ทำให้พลเมืองดีที่พบเห็นทนไม่ได้ ต้องลงมาขอร้องก่อนที่ กลุ่มชายฉกรรจ์จะหลบหนีไป ซึ่งภายหลังพบว่า ผู้ก่อเหตุใช้ชื่อ "บิ๊กหมู" เป็นเจ้าของร้านอาหารอีสานชื่อดังในพื้นที่ จ.ปทุมธานี ตามที่ได้เสนอข่าวไปแล้วนั้น<br/><br/>เกี่ยวกับเรื่องนี้ เมื่อวันที่ 22 พ.ย. ในโลกออนไลน์ได้มีการแชร์ภาพและเฟซบุ๊กของ "บิ๊กหมู" หรือ "เสี่ยร้านลาบ" และเพจร้านอาหารอีสานในจ.ปทุมธานี ก่อนจะเข้าไปโพสต์ต่อว่าต่อขานการกระทำของเสี่ย ที่รุมทำร้ายร่างกายชายสูงวัยจนตกเป็นข่าวครึกโครม อย่างไรก็ตาม เสี่ยร้านลาบ ได้พยายามเปลี่ยนชื่อเฟซบุ๊กใหม่เพื่อให้ยากต่อการติดตามตัว แต่ปรากฏว่าชาวโซเชียลสามารถแกะรอยจากการโพสต์ข้อความเก่า ๆ ในเฟซบุ๊กของเพื่อนเสี่ยร้านลาบ กระทั่งรู้ชื่อเฟซบุ๊กล่าสุดที่ถูกเปลี่ยนก่อนจะนำไปแชร์กันอีก ทำให้เหล่าชาวโซเชียลเข้ามารุมโพสต์โจมตีและด่าทอการกระทำของเสี่ยร้านลาบกันอย่างต่อเนื่อง ซึ่งทางฝ่ายเสี่ยร้านลาบเจ้าของเฟซบุ๊ก ก็ยังไม่ทำการปิดเฟซบุ๊กส่วนตัว หรือโพสต์ข้อความตอบโต้เพื่อชี้แจงเรื่องราวที่เกิดขึ้นแต่อย่างใด.</p>
    </article>
  </body>
</html>