<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/sid-meiers-civilization-vi-playstation-4-xbox-one.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-22T10:38:38+00:00"/>
    <meta property="og:title" content="Żegnajcie inne plany na weekend. Sid Meier’s Civilization VI od dziś na PS4 i Xbox One"/>
    <meta property="og:description" content="Od dziś użytkownicy platform Sony i Microsoftu mogą już grać w najnowszą odsłonę jednej z najsłynniejszych strategii: Sid Meier’s Civilization VI."/>
  </head>
  <body>
    <article>
      <h1>Żegnajcie inne plany na weekend. Sid Meier’s Civilization VI od dziś na PS4 i Xbox One</h1>
      <address><time datetime="2019-11-22T10:38:38+00:00">22 Nov 2019, 10:38</time> by <a rel="author" href="https://www.spidersweb.pl/author/amat3ur" target="_blank">Maciej Gajewski</a></address>
      <p>
        <b>Konsolowi fani rozbudowanych gier strategicznych nie mają łatwo. Takich gier jest na Xboxa, PlayStation i Switcha bardzo mało. Dziś jednak użytkownicy platform Sony i Microsoftu mogą już grać w najnowszą odsłonę jednej z najsłynniejszych produkcji tego rodzaju.</b>
      </p>
      <p>Pozbycie się desktopa do gier i zainwestowanie w zestaw smukły ultrabook do pracy plus konsola do gier było jedną z lepszych decyzji życiowych, jakie podjąłem. Z konsolą jest jednak pewien problem. Bardzo lubię niemal wszystkie gatunki gier wideo, więc nie przeszkadza mi fakt, że na moim Xboksie zagram głównie w produkcje zręcznościowe. Dobrych gier strategicznych na salonowe maszynki do grania jest jednak bardzo niewiele, a również i te uwielbiam. Nałogowo bawię się z Cities Skylines i Stellaris, ale to właściwie wszystkie konsolowe strategie, które mogę wam polecić.</p>
      <p>Na szczęście od dziś można się już bawić trzecim świetnym tytułem. To znaczy zakładam, że jest świetny – nie miałem do czynienia z tą odsłoną gry, ale jestem wielkim fanem poprzednich. Mowa o Sid Meier’s Civilization VI, która od dziś jest dostępna na konsolach Xbox One i PlayStation 4. Gra już od pewnego czasu dostępna jest też na Switchu i PC.</p>
      <h3><a href="https://www.spidersweb.pl/tag/sid-meiers-civilization-vi">Sid Meier’s Civilization VI</a> od dziś na PlayStation i Xbox One. Są też dodatki DLC.</h3>
      <figure>
        <iframe src="https://www.youtube.com/embed/RlaWy0ZhFEI" width="500" height="281" data-service="Youtube" scrolling="no"/>
      </figure>
      <p>Grę można już kupić, pobrać i uruchomić. Kosztuje 209,99 zł i zawiera już część DLC z wersji pecetowej, w tym cywilizacje Polaków, Australijczyków, Persów i Macedończyków, a także scenariusz z Wikingami. Posiadacze PlayStation 4 otrzymają dodatkowo bez opłat Kmerów, Indonezyjczyków i Nubijczyków. Za dodatkowe 169,99 zł możemy dokupić Pakiet rozszerzeń, na który składają się dodatki Rise and Fall oraz Gathering Storm.</p>
      <p>Cywilizacja to legendarna seria gier turowych, w których naszą misją jest zwycięsko przeprowadzić naszą cywilizację przez historię świata – od kamienia łupanego po erę eksploracji kosmosu. Seria pamięta jeszcze czasy Amigi i Atari, oferując niezmiennie bardzo przystępną i bardzo wciągającą mechanikę zabawy – na zasadzie <i>easy to learn, hard to master</i>.</p>
      <p>Miałem plany na weekend. Miałem.</p>
    </article>
  </body>
</html>