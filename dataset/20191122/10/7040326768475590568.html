<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/hindistanda-inek-kacirdiklari-iddiasiyla-iki-kisi-linc-edildi-1391309"/>
    <meta property="og:site_name" content="Karar.com"/>
    <meta property="article:published_time" content="2019-11-22T10:31:00+00:00"/>
    <meta property="og:title" content="Hindistan'da inek kaçırdıkları iddiasıyla iki kişi linç edildi"/>
    <meta property="og:description" content="Hindistan'ın Batı Bengal eyaletinde biri Müslüman iki kişi, inek kaçırdıkları iddiasıyla önlerini kesen Hindularca taş ve sopalarla linç edildi."/>
  </head>
  <body>
    <article>
      <h1>Hindistan'da inek kaçırdıkları iddiasıyla iki kişi linç edildi</h1>
      <address>
        <time datetime="2019-11-22T10:31:00+00:00">22 Nov 2019, 10:31</time>
      </address>
      <p>
        <b>Hindistan'ın Batı Bengal eyaletinde biri Müslüman iki kişi, inek kaçırdıkları iddiasıyla önlerini kesen Hindularca taş ve sopalarla linç edildi.</b>
      </p>
      <p>Yerel basına göre, eyaletin Coochbehar bölgesinde Rabiul İslam ve Prakaş Das, araçlarında inek taşıdıkları gerekçesiyle bir grup tarafından durduruldu.</p>
      <p>Grup, İslam ve Das'ın araçlarında taşıdığı ineklerin birkaç gün önce yakındaki bir bölgeden çalınan inekler olduğunu ve onları sığır kaçakçılarına götürdüğünü iddia etti.</p>
      <p>Yetkililer, önleri kesilen iki kişinin Hindu grup tarafından sorgulandıktan sonra sopa ve taşlarla dövüldüğünü, araçlarının yakıldığını belirtti.</p>
      <p>Yaralı halde saldırganlardan kaçarak hastaneye ulaşan İslam ve Das, burada hayatını kaybetti.</p>
      <p>Polis, olayla ilgili soruşturma başlatıldığını, İslam ve Das'a saldıranlardan 14'ünün yakalandığını kaydetti.</p>
      <p>Ülkede, Hindu aşırılıkçılar tarafından yakın dönemde hayvanları kesimhaneye götürdükleri ve et yedikleri gerekçesiyle özellikle Müslümanlara yönelik çok sayıda nefret suçu işlenmişti.</p>
      <p>Sığır eti kesiminin birçok eyalette yasak olduğu Hindistan'da, bu suçu işleyenlere, para ve hapis cezasının da yer aldığı çeşitli yaptırımlar uygulanıyor.</p>
      <p>Hinduizm'de inek kutsal kabul edildiğinden Hinduların büyük bölümü sığır kesmiyor ve etini yemiyor.</p>
      <p>
        <b>ANKARA/AA</b>
      </p>
      <related>
        <a href="https://www.karar.com/dunya-haberleri/hindistanda-inek-kesen-7-kisi-gozaltina-alindi-1364480"/>
      </related>
    </article>
  </body>
</html>