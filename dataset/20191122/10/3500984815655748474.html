<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elektrickevozy.cz/clanky/lexus-ux-300e-konecne-prvni-seriove-vyrabeny-elektromobil"/>
    <meta property="og:site_name" content="ElektrickeVozy.cz"/>
    <meta property="article:published_time" content="2019-11-22T10:17:34+00:00"/>
    <meta property="og:title" content="Lexus UX 300e: konečně první sériově vyráběný elektromobil"/>
    <meta property="og:description" content="Peklo zamrzlo! Automobilka Toyota, resp. její divize Lexus se elektromobilitě vyhýbaly jako čert kříži, dnešním dnem se však nakonec přeci jen pouští do plné elektrifikace. Prvním sériově vyráběným elektromobilem je model UX 300e. Známe jeho specifikace, vlastnosti, dostupnost, akorát na cenu si budeme ještě muset počkat. Jak tedy vypadá elektromobilita pod taktovkou Japonců?"/>
  </head>
  <body>
    <article>
      <h1>Lexus UX 300e: konečně první sériově vyráběný elektromobil</h1>
      <address><time datetime="2019-11-22T10:17:34+00:00">22 Nov 2019, 10:17</time> by <a rel="author">Luboš Srb</a></address>
      <p>
        <b>Peklo zamrzlo! Automobilka Toyota, resp. její divize Lexus se elektromobilitě vyhýbaly jako čert kříži, dnešním dnem se však nakonec přeci jen pouští do plné elektrifikace. Prvním sériově vyráběným elektromobilem je model UX 300e. Známe jeho specifikace, vlastnosti, dostupnost, akorát na cenu si budeme ještě muset počkat. Jak tedy vypadá elektromobilita pod taktovkou Japonců?</b>
      </p>
      <figure>
        <img src="https://elektrickevozy.cz/wp-content/uploads/2019/11/lexus-ux-300e-elektromobil-obr1.jpg"/>
      </figure>
      <p>TIP: <a href="https://elektrickevozy.cz/clanky/novy-lexus-lf-30-plne-elektricke-zihadlo-budoucnosti">Nový Lexus LF-30: plně elektrické žihadlo budoucnosti</a></p>
      <p>Lexus má na svém kontě spoustu zkušeností s hybridními vozy, kterých se dokonce prodává drtivá většina všech kusů. Nicméně na čistý elektromobil jsme čekali až do dnešního dne, kdy už jinak snad všechny ostatní velké automobilky alespoň nějaká ta elektroauta představily.</p>
      <h3>První elektromobil Lexus</h3>
      <p>První sériově vyráběný elektromobil značky Lexus chce plně elektrický pohon využít k lepším jízdním vlastnostem a zvýšení výkonnových charakteristik vozu, dále modernizovat ovládání a přinést nový rozměr potěšení za volantem. Vychází přitom ze známého modelu UX, oproti kterému se designově příliš neliší. Zůstává dokonce stejná chladící maska, kterou přitom elektromobily pro své fungování nepotřebují a naopak kvůli proudění vzduchu jim ještě zkracuje dojezd.</p>
      <figure>
        <img src="https://elektrickevozy.cz/wp-content/uploads/2019/11/lexus-ux-300e-elektromobil-obr2.jpg"/>
      </figure>
      <p>Co je ale naopak u konstrukce pro zlepšení dojezdu, aerodynamiky, či jízdních vlastností vítané, jsou speciální aerodynamická kola, zakrytování podvozku, či umístění baterie přímo do podvozku a tím snížení těžiště. Praktické je také použití hned dvou zásuvek pro nabíjení, z levé a pravé strany auta hned za zadními dveřmi.</p>
      <slideshow>
        <figure>
          <img src="https://elektrickevozy.cz/wp-content/uploads/2019/11/lexus-ux-300e-elektromobil-obr6.jpg"/>
        </figure>
        <figure>
          <img src="https://elektrickevozy.cz/wp-content/uploads/2019/11/lexus-ux-300e-elektromobil-obr5.jpg"/>
        </figure>
      </slideshow>
      <h3>Slušný výkon a dojezd, ale pomalé nabíjení</h3>
      <p>Nový elektromobil Lexus UX 300e disponuje elektromotorem s výkonem 150 kW (200 koní) a točivým momentem až 300 Nm, s pohonem předních kol. Jak rychle zvládne stovku a jakou má maximální rychlost, zatím automobilka neprozradila. Každopádně s Li-Ion baterií o kapacitě 54,3 kWh slibuje dojezd až 400 km dle normy NEDC. Baterie jsou vybaveny systémem teplotního managementu pro spolehlivý provoz za nízkých i vysokých okolních teplot. Ke zvýšení spolehlivosti přispívá i několik systémů monitorování, které regulují nabíjení a předcházejí rizikovým stavům, jako např. přebití. Pro následné nabíjení elektroauto zvládne pracovat s výkonem max. 6,6 kW (AC) a v případě rychlonabíjení max. 50 kW (DC), což jsou dnes už spíše podprůměrné hodnoty u nových elektromobilů.</p>
      <figure>
        <img src="https://elektrickevozy.cz/wp-content/uploads/2019/11/lexus-ux-300e-elektromobil-obr7.jpg"/>
      </figure>
      <p>Praktické však bude spárování auta se smartphonem a sledování např. průběhu nabíjení a stavu baterie jednoduše i na dálku přes aplikaci. V ní bude možné ovládat i topení, klimatizaci, vyhřívání sedadel, či odmrazování oken. V čem by měl plně elektrický model UX 300e podle slov Lexusu vynikat, je mimořádné odhlučnění kabiny či maximální spolehlivost, jako v případě ostatních japonských vozů. Pro zajištění bezpečnosti kolejdoucích je pak elektromobil vybaven umělým zvukem, který jde slyšet pouze vně auta a zní celkem podmanivě. UX 300e také opět používá bezpečnostní paket Lexus Safety System+, ve kterém najdeme systém pro varování před možnou kolizí a automatické brzdění, pokročilý adaptivní tempomat, hlídání jízdních pruhů, parkovacího asistenta, a mnoho dalšího.</p>
      <slideshow>
        <figure>
          <img src="https://elektrickevozy.cz/wp-content/uploads/2019/11/lexus-ux-300e-elektromobil-obr4.jpg"/>
        </figure>
        <figure>
          <img src="https://elektrickevozy.cz/wp-content/uploads/2019/11/lexus-ux-300e-elektromobil-obr3.jpg"/>
        </figure>
      </slideshow>
      <h3>Cena a dostupnost</h3>
      <p>Nové UX 300e od Lexusu, coby první elektromobil této stáje, se začne v roce 2020 prodávat nejprve v Číně a ve vybraných zemích Evropy. Uvedení na japonský trh je naplánováno na počátek roku 2021. Na ceny si musíme ještě počkat.</p>
      <figure>
        <iframe src="https://www.youtube.com/embed/Iu7jjYBZeYg" width="660" height="371" data-service="Youtube" scrolling="no"/>
      </figure>
      <h4>SOUVISEJÍCÍ</h4>
      <ol>
        <li>
          <a href="https://elektrickevozy.cz/clanky/prvni-seriove-vyrabeny-elektromobil-byton-je-jiz-za-dvermi">První sériově vyráběný elektromobil Byton je již za dveřmi</a>
        </li>
        <li>
          <a href="https://elektrickevozy.cz/clanky/trvalo-to-10-let-ale-elektromobil-mini-cooper-se-je-konecne-venku">Trvalo to 10 let: elektromobil MINI Cooper SE je konečně venku!</a>
        </li>
        <li>
          <a href="https://elektrickevozy.cz/clanky/toyota-zacne-seriove-vyrabet-prvni-elektromobil">Toyota začne sériově vyrábět první elektromobil</a>
        </li>
      </ol>
    </article>
  </body>
</html>