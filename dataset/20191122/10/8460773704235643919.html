<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/cpim-bags-koodaranji-panchayath-vp-post/836098"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-22T10:41:39+00:00"/>
    <meta property="og:title" content="യുഡിഎഫ് പ്രസിഡന്റിന്റെ വോട്ടിൽ കൂടരഞ്ഞിയിൽ എൽഡിഎഫ്‌ വൈസ് പ്രസിഡന്റ്"/>
    <meta property="og:description" content="യുഡിഎഫ് ഭരണത്തിലുള്ള കൂടരഞ്ഞി പഞ്ചായത്തിൽ വൈസ് പ്രസിഡന്റ് ..."/>
  </head>
  <body>
    <article>
      <h1>യുഡിഎഫ് പ്രസിഡന്റിന്റെ വോട്ടിൽ കൂടരഞ്ഞിയിൽ എൽഡിഎഫ്‌ വൈസ് പ്രസിഡന്റ്</h1>
      <address><time datetime="2019-11-22T10:41:39+00:00">22 Nov 2019, 10:41</time> by <a rel="author">സ്വന്തം ലേഖകൻ</a></address>
      <p>യുഡിഎഫിന്‌ ഭരണം നഷ്ടമായി</p>
      <p>മുക്കം&gt; യുഡിഎഫ് ഭരണത്തിലുള്ള കൂടരഞ്ഞി പഞ്ചായത്തിൽ വൈസ് പ്രസിഡന്റ് സ്ഥാനം എൽഡിഎഫിന്‌. സിപിഐ എമ്മിലെ തോമസ് മാത്യുവാണ് പുതിയ വൈസ് പ്രസിഡന്റ്. ആറിനെതിരെ ഏഴ്‌ വോട്ടുകൾക്കാണ്‌ കോൺഗ്രസിലെ ജോസ് പള്ളിക്കുന്നേലിനെ പരാജയപ്പെടുത്തിയത്‌. യുഡിഎഫ് പിന്തുണയോടെ ഭരിക്കുന്ന പ്രസിഡന്റ് സോളി ജോസഫ് തെരഞ്ഞെടുപ്പിൽ എൽഡിഎഫിന് വോട്ടുചെയ്തു.</p>
      <p>വൈസ് പ്രസിഡന്റായിരുന്ന ലീഗിലെ വി എ നസീർ മുന്നണി ധാരണ പ്രകാരം രാജിവച്ച ഒഴിവിലായിരുന്നു തെരഞ്ഞെടുപ്പ്. ലീഗൽ മെട്രോളജി വകുപ്പ് അസിസ്റ്റന്റ്‌ കൺട്രോളർ കെ എൻ സജിത്ത് രാജ് വരണാധികാരിയായിരുന്നു. 14 അംഗ ഭരണസമിതിയിൽ കേരള കോൺഗ്രസ് എമ്മിലെ ഒരംഗത്തെ നേരത്തെ അയോഗ്യയാക്കിരുന്നു. എൽഡിഎഫിൽ സിപിഐ എം (4), എൽജെഡി (1), എൽഡിഎഫ് സ്വതന്ത്രൻ(1), യുഡിഎഫിൽ കോൺഗ്രസ് (3), ലീഗ്(2), കേരള കോൺഗ്രസ് (1) ,കോൺഗ്രസ്–-വിമത(1) എന്നിങ്ങനെയാണ് കക്ഷിനില.<br/><br/>ആദ്യ രണ്ടുവർഷം യുഡിഎഫ് വിമതയായ സോളി ജോസഫിനും തുടർന്ന് കേരള കോൺഗ്രസിനും ലീഗിനും ഓരോ വർഷവും അവസാന വർഷം കോൺഗ്രസിനും പ്രസിഡന്റ് സ്ഥാനം പങ്കുവയ്‌ക്കണമെന്നായിരുന്നു ധാരണ. വൈസ് പ്രസിഡന്റ് ആദ്യ രണ്ടു വർഷം ലീഗിനും തുടർന്ന് മൂന്നു വർഷം കോൺഗ്രസിനുമെന്നായിരുന്നു ധാരണ. നാലു വർഷമായിട്ടും രാജിവയ്‌ക്കാൻ പ്രസിഡന്റും വൈസ് പ്രസിഡന്റും തയ്യാറായില്ല. ഇതേ തുടർന്ന് പിന്തുണ പിൻവലിച്ച് കോൺഗ്രസ് കത്തുനൽകി. ഗത്യന്തരമില്ലാതെ കഴിഞ്ഞ മാസം 22 ന് വൈസ് പ്രസിഡന്റ് വി എ നസീർ രാജിവച്ചു. അപ്പോഴും രാജിവയ്‌ക്കാൻ പ്രസിഡന്റ്‌ തയ്യറായില്ല. തെരഞ്ഞെടുപ്പിൽ വൈസ് പ്രസിഡന്റ് സ്ഥാനം നഷ്ടമായതോടെ യുഡിഎഫിന് ഭരണവും നഷ്ടമായി. വൈസ് പ്രസിഡന്റായി തെരഞ്ഞെടുക്കപ്പെട്ട തോമസ് മാത്യു സിപിഐ എം കൂടരഞ്ഞി ലോക്കൽ കമ്മിറ്റി അംഗമാണ്. വിജയത്തിൽ ആഹ്ലാദം പ്രകടിപ്പിച്ച് എൽഡിഎഫ് പ്രവർത്തകർ കൂടരഞ്ഞിയിൽ പ്രകടനം നടത്തി.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/shehla-sherin-s-death-suspension/836106"/>
        <a href="https://www.deshabhimani.com/news/kerala/arogyajagratha-snake-bite/836105"/>
        <a href="https://www.deshabhimani.com/news/kerala/cm-pinarayi-vijayan-to-visit-japan-and-korea/836104"/>
      </related>
    </article>
  </body>
</html>