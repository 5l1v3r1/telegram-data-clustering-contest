<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/janne-josefsson-maffians-mammor-sorjer-ocksa-sina-soner/"/>
    <meta property="og:site_name" content="DN.SE"/>
    <meta property="article:published_time" content="2019-11-22T10:46:28+00:00"/>
    <meta property="og:title" content="Janne Josefsson: Maffians mammor sörjer också sina söner"/>
    <meta property="og:description" content="När Stefan Löfven säger att man inte såg gängkriminaliteten öka i ”Agenda” blir sveket tydligt."/>
  </head>
  <body>
    <article>
      <h1><a href="https://www.dn.se/av/janne-josefsson/">Janne Josefsson:</a> Maffians mammor sörjer också sina söner</h1>
      <address><time datetime="2019-11-22T10:46:28+00:00">22 Nov 2019, 10:46</time> by <a rel="author" href="https://www.dn.se/av/janne-josefsson/" target="_blank">Janne Josefsson</a></address>
      <p>
        <b>När Stefan Löfven säger att man inte såg gängkriminaliteten öka i ”Agenda” blir sveket tydligt. Inte bara mot de mammor vars söner förlorat sina liv, utan också mot mödrarna till deras mördare. Maffians mammor sörjer lika förtvivlat på båda sidor, skriver Janne Josefsson.</b>
      </p>
      <p>Det ringer en sen fredagskväll hemma hos två mammor som bor på samma gård, bara några trappuppgångar isär. </p>
      <p>De känner inte varandra mer än att de vet att deras tonårspojkar gått i samma skola och umgås ibland. Eller snarare gjort det tidigare. </p>
      <p>Polisen i telefon berättar för den ena att hennes son sitter gripen efter att ha skjutit en kille. </p>
      <p>Den andra mamman får beskedet att hennes enda son är skjuten till döds för några timmar sedan. </p>
      <p>Denna ödesdigra kväll förändrades tillvaron fullständigt för alltid för samtliga inblandade. Det gick inte att förhindra att de båda förr eller senare skulle ses i området, hur mycket ingen av dem än ville veta av den andra.</p>
      <p>Jag pratade med båda mammorna. Det är några år sedan, men det blev aldrig något reportage. Jag minns att jag tänkte och undrade över vem som hade det värst. Självklart hon som mist sin son. </p>
      <p>Eller? </p>
      <p><b>Långt senare träffar jag</b> just mammor i samma situation: den ena förälder till en mördare, den andre till ett förlorat tonårsbarn. Båda lika söndergråtna, sörjande, förtvivlade. Båda pratar väl om sina barn.</p>
      <p>”Han var världens snällaste och bästa kriminell”, säger en av dem, med gråten i halsen. Hon slår upp med händerna över huvudet. Hennes son hade mördats i ett gängkrig i Malmö. </p>
      <p>Jag skulle göra ett nytt reportage om maffians mammor. Vad säger de om sitt eget ansvar som föräldrar? Om papporna varit frånvarande, strulat och abdikerat – vad gör mammorna? </p>
      <p>Hon visste ju innerst inne hur det skulle sluta. I hallen hade hon hängt upp hälsningen, kondoleansen, från det ökända maffiagänget.</p>
      <p><b>Jag har genom åren träffat</b> många grovt kriminella killar i till exempel Rosengård, Biskopsgården, Bergsjön och Fittja som spårat ut, ofta redan i tidig skolålder. </p>
      <p>De har undantagslöst dyrkat sina mammor. Deras tuffa jargong förbyts blixtsnabbt när mamma ringer. Rösten mjuknar, de blir barnungar igen.</p>
      <p>”Ja, mamma, det lovar jag. Absolut”. </p>
      <p>På andra sidan luren måste mamman tänkt varje gång att sonen inte är sanningsenlig. Självklart. Men ändå älskar hon sin son.</p>
      <p>”Tar jag fighten förlorar jag honom i samma stund”, sa en ensamstående mamma till mig, arbetslös och född i ett annat land.  </p>
      <p>Men de politiker som de senaste tre decennierna suttit i regering förnekar ansvar. ”Vi kanske inte såg det komma”, säger Stefan Löfven i en numera famös intervju i SVT:s ”Agenda”. De blundade och ville inte se. </p>
      <p><a href="https://www.dn.se/ledare/amanda-sokolnicki-politikers-ord-brukar-vara-storre-an-deras-insatser-for-lofven-ar-det-tvartom/">Amanda Sokolnicki: Politikers ord brukar vara större än deras insatser – för Löfven är det tvärtom</a> </p>
      <p><b>Det före detta socialdemokratiska</b> kommunalrådet Allan Karlsson, tidigare vd för det allmännyttiga bostadsbolaget MKB i Malmö, sa en gång något ”off the record” till mig. Jag kan aldrig någonsin glömma det:</p>
      <p>”Mina partikamrater ringer upp mig och frågar om jag kan fixa en lägenhet till deras barn. Jag svarar, det blir i så fall i Rosengård. Då får det vara, för i ett sådant blatteområde vill ju ingen bo, får jag till svar.”</p>
      <p>Jag ringer honom igen, 82 år gammal, och han kommer ihåg att detta hände många gånger. </p>
      <p>”Det värsta är att samma partikamrater kunde i den allmänna debatten säga hur fina dessa bostadsområden är.” </p>
      <p>Sveket och hyckleriet kan inte beskrivas på ett tydligare sätt. </p>
      <p>Därför var intervjun med Löfven så bra den kunde bli. </p>
      <p>Och mammorna får fortsätta att sörja sina söner. </p>
      <p><a href="https://www.dn.se/av/janne-josefsson/">Läs fler krönikor av Janne Josefsson.</a> </p>
    </article>
  </body>
</html>