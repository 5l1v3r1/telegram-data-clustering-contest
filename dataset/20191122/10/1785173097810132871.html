<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/thrillerul-doctor-sleep-si-animatia-frozen-ii-premierele-weekendului-in-cinematografele-romanesti-1922400522002019111019177304"/>
    <meta property="og:site_name" content="News.ro"/>
    <meta property="article:published_time" content="2019-11-22T10:05:00+00:00"/>
    <meta property="og:title" content="Thrillerul „Doctor Sleep” şi animaţia „Frozen II”, premierele weekendului în cinematografele româneşti"/>
    <meta property="og:description" content="„Doctor Sleep/ Stephen King’s Doctor Sleep”, regizat de Mike Flanagan, cu Rebecca Ferguson şi Ewan McGregor în distribuţie, şi animaţia „Regatul de gheaţă II/ Frozen II” au premiera vineri în cinematografele româneşti."/>
  </head>
  <body>
    <article>
      <h1>Thrillerul „Doctor Sleep” şi animaţia „Frozen II”, premierele weekendului în cinematografele româneşti</h1>
      <address><time datetime="2019-11-22T10:05:00+00:00">22 Nov 2019, 10:05</time> by <a rel="author">Patricia Marinescu</a></address>
      <p>
        <b>„Doctor Sleep/ Stephen King’s Doctor Sleep”, regizat de Mike Flanagan, cu Rebecca Ferguson şi Ewan McGregor în distribuţie, şi animaţia „Regatul de gheaţă II/ Frozen II” au premiera vineri în cinematografele româneşti.</b>
      </p>
      <p>„Doctor Sleep” continuă povestea lui Danny Torrance, la 40 de ani după îngrozitorul lui sejur la Hotelul Overlook din filmul „The Shining”. Ewan McGregor, Rebecca Ferguson şi Kyliegh Curran sunt protagoniştii acestui thriller supranatural, regizat de Flanagan după un scenariu scris de el şi bazat pe romanul lui Stephen King.</p>
      <p>Traumatizat de experienţa trăită în copilărie, Dan Torrance a încercat toată viaţă să îşi găsească pacea. Însă acea pace este spulberată atunci când o întâlneşte pe Abra, o adolescentă curajoasă, înzestrată cu aceeaşi „strălucire” supranaturală ca el. Disperată şi speriată, fata apelează la ajutorul lui Dan pentru a se apăra de nemiloasa Rose The Hat şi adepţii ei care se hrănesc cu „strălucirea” celor inocenţi pentru a-şi câştiga nemurirea.</p>
      <p>Cei doi se aliază şi pornesc într-o luptă pe viaţă şi pe moarte împotriva lui Rose. Dacă Abra îşi acceptă puterile şi învaţă să le folosească, Dan este nevoit să îşi reactiveze uriaşele forţe şi odată cu ele să înfrunte fantomele trecutului.</p>
      <p>Continuarea filmului animat „Frozen”, lansat în 2013, va încerca să răspundă întrebării: Sunt puterile Elsei suficiente pentru a salva regatul? Acţiunea din „Frozen II” are loc toamna şi este construită în jurul pădurii fermecate şi a apariţiei spiritelor misterioase legate de cele patru elemente: foc, apă, vânt şi pământ.</p>
      <p>Între actorii care şi-au împrumutat vocile personajelor se numără Kristen Bell, Jonathan Groff, Josh Gad, Evan Rachel Wood, Peter del Vecho şi Idina Menzel.</p>
      <p>Muzica şi piesele sunt compuse de Kristen Anderson-Lopez şi Robert Lopez, aceiaşi care le-au semnat şi pe cele din „Frozen”.</p>
      <p>Producţia „Cardinalul”, regizată de Nicolae Mărgineanu, are, de asemenea, premiera în cinematografe weekendul acesta. Din distribuţie fac parte Cristian Iacob, Maria Plaoe şi Bogdan Nechifor.</p>
      <p>Filmul prezintă o parte din viaţa episcopului greco-catolic Iuliu Hossu, care, închis de comunişti în penitenciarul Sighet la începutul anilor 1950, se opune - alături de alţi preoţi catolici - convertirii forţate la religia ortodoxă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>