<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/mREB61/derfor-er-solskjaer-glad-for-at-mourinho-gikk-til-tottenham-bra-for"/>
    <meta property="og:site_name" content="Bergens Tidende"/>
    <meta property="article:published_time" content="2019-11-22T10:29:40+00:00"/>
    <meta property="og:title" content="Derfor er Solskjær glad for at Mourinho gikk til Tottenham: – Bra for meg"/>
    <meta property="og:description" content="Manchester United-manager Ole Gunnar Solskjær ønsker José Mourinho velkommen tilbake som manager i Premier League."/>
  </head>
  <body>
    <article>
      <h1>Derfor er Solskjær glad for at Mourinho gikk til Tottenham: – Bra for meg</h1>
      <h2>Manchester United-manager Ole Gunnar Solskjær ønsker José Mourinho velkommen tilbake som manager i Premier League.</h2>
      <address><time datetime="2019-11-22T10:29:40+00:00">22 Nov 2019, 10:29</time> by <a rel="author">NTB</a></address>
      <p>Nordmannen startet fredagens pressekonferanse foran Premier League-runden med å si at den ikke kom til å handle om José Mourinho eller Mauricio Pochettino.</p>
      <p>Så valgte han likevel å si noen ord om mannen han erstattet på Old Trafford i desember i fjor.</p>
      <p>– Det er godt å ha José tilbake, særlig for dere (i pressen). Kanskje for meg også, for da kan dere skrive om andre ting (enn Solskjær), smilte han.</p>
      <p>Solskjær fikk spørsmål om han var overrasket over at Pochettino fikk sparken i Tottenham under et halvår etter at han ledet laget i mesterligafinalen.</p>
      <p>– I fotballen kan du ikke bli overrasket eller sjokkert over noe. Jeg må bare ha oppmerksomheten rettet mot oss.</p>
      <p>
        <a href="https://www.bt.no/sport/i/0nqeeJ/slik-reagerer-fotball-verdenen-paa-mourinho-ansettelsen">Les også<br/>Slik reagerer fotball-verdenen på Mourinho-ansettelsen</a>
      </p>
      <h3>Nøkkelduo ute</h3>
      <p>Manchester United møter Sheffield United i en vrien bortekamp søndag. Der må Solskjær klare seg uten de to viktige midtbanespillerne Scott McTominay og Paul Pogba, som begge er skadede og ute i flere uker.</p>
      <p>United-sjefen har fra før en ganske tynt besatt midtbane, og han avviser ikke handling når overgangsvinduet åpner i januar.</p>
      <p>– Vi har sett på midtbanespillere, ja. Jeg kommer ikke til å si noe om hvilken type spillere vi ser på. Vi vurderer flere posisjoner, sa Solskjær.</p>
      <p>– «Scotty» skadet ankelen sin og er ute i noen uker. Vi har mistet Rojo, som har slitt med en muskelskade, og det tar fortsatt litt tid før Paul er tilbake. Han (Pogba) bygger seg gradvis opp, går på tredemøllen og sykler. Vi håper å se ham på banen i løpet av 2019, fortsatte han.</p>
      <p>
        <a href="https://www.bt.no/sport/i/2GwGVB/fantasy-tips-slik-tror-eksperten-mourinho-kan-paavirke-spillet">Les også<br/>Fantasy-tips: Slik tror eksperten Mourinho kan påvirke spillet</a>
      </p>
      <figure>
        <img src="https://images.sacdn.no/v2/images/9f4db644-cbbe-4a2c-ba9a-aacb65e54c9f?fit=crop&amp;h=1177&amp;w=1900&amp;s=527190f6979be28ddf5c2a38c656e9b8300fb649"/>
        <figcaption>José Mourinho er ny trener i Tottenham.<cite>PA Video / PA</cite></figcaption>
      </figure>
      <h3>Tett program</h3>
      <p>United ligger på 7.-plass i Premier League etter en tøff sesongstart. Resultatene har vært bedre i det siste, og det blir svært viktig for Solskjær å bygge videre på den seiersrekken.</p>
      <p>– Det er et tydelig gap opp til topp fire. Det handler om stabilitet. Det er så tett bak topp fire, og jeg ser bare frem til denne kampen. Vi trenger en god prestasjon og et resultat, sier han foran bortekampen i Sheffield.</p>
      <p>
        <a href="https://www.bt.no/sport/i/lAm1yM/mourinho-moette-pressen-for-foerste-gang-som-tottenham-manager-hyllet-f">Les også<br/>Mourinho møtte pressen for første gang som Tottenham-manager: Hyllet forgjengeren</a>
      </p>
      <p>United er også med i Europaligaen og ligacupen og skal spiller to kamper i uken helt frem til nyttår.</p>
      <p>– Vi skal jo møte City snart (7. desember), og vi har sjansen til å ta inn noen poeng. Vi får spillere tilbake, og vi blir stadig bedre som lag. Så vi ønsker å være med og utfordre når det nærmer seg sesongslutten. Å bli blant topp fire er et lite mål for oss, sier Solskjær.</p>
      <p>Allerede onsdag 4. desember, tre dager før Manchester-derbyet, returnerer Mourinho til Old Trafford med sitt Tottenham-lag.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/3JKJ2d/jenten-skal-ha-blitt-voldtatt-i-en-bil-er-saa-skadet-at-hun-ble-ufoer-s"/>
        <a href="https://www.bt.no/nyheter/lokalt/i/RRn9zr/bostyrer-konkursaapning-mot-bareier-kan-skyldes-misforstaaelse"/>
        <a href="https://www.bt.no/nyheter/lokalt/i/K3K3Q7/knut-midttun-er-doed"/>
        <a href="https://www.bt.no/kultur/i/xPzP4Q/kevin-vaagenes-bodde-i-usa-da-parterapi-tok-av-da-han-skulle-fly-hje"/>
        <a href="https://www.bt.no/nyheter/lokalt/i/pLOLqG/naa-begynner-bybanebyggingen-i-sentrum"/>
        <a href="https://www.bt.no/nyheter/direkte/i/BR649v/nyheter-direkte"/>
      </related>
      <ol>
        <li>
          <a href="https://www.bt.no/tag/Engelsk_fotball">Engelsk fotball</a>
        </li>
        <li>
          <a href="https://www.bt.no/tag/Manchester_United">Manchester United</a>
        </li>
        <li>
          <a href="https://www.bt.no/tag/Jos%C3%A9_Mourinho">José Mourinho</a>
        </li>
        <li>
          <a href="https://www.bt.no/tag/Ole_Gunnar_Solskj%C3%A6r">Ole Gunnar Solskjær</a>
        </li>
        <li>
          <a href="https://www.bt.no/tag/Premier_League">Premier League</a>
        </li>
      </ol>
    </article>
  </body>
</html>