<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/externe/e-oficial-miliardarul-michael-bloomberg-s-a-nscris-n-cursa-democra-ilor-pentru-alegerile-preziden-iale-1320444"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-22T10:35:00+00:00"/>
    <meta property="og:title" content="E oficial: Miliardarul Michael Bloomberg s-a înscris în cursa democraților pentru alegerile prezidențiale"/>
    <meta property="og:description" content="Miliardarul american Michael Bloomberg a depus joi la Comisia Electorală Federală documentele necesare pentru a putea candida la alegerile prezidențiale din partea Partidului Democrat, informează CBS, citată de Mediafax."/>
  </head>
  <body>
    <article>
      <h1>E oficial: Miliardarul Michael Bloomberg s-a înscris în cursa democraților pentru alegerile prezidențiale</h1>
      <address><time datetime="2019-11-22T10:35:00+00:00">22 Nov 2019, 10:35</time> by <a rel="author">ZIUA NEWS</a></address>
      <p>
        <b>Miliardarul american Michael Bloomberg a depus joi la Comisia Electorală Federală documentele necesare pentru a putea candida la alegerile prezidențiale din partea Partidului Democrat, informează CBS, citată de Mediafax.</b>
      </p>
      <p>Depunerea acestor documente îi va permite lui Bloomberg să candideze la alegerile primare din cadrul Partidului Democrat pentru desemnarea candidatului la alegerile prezidențiale din 2020.</p>
      <p>Un apropiat al miliardarului a declarat, însă, că deși acesta a depus documentele necesare, el nu a luat o decizie finală cu privire la o eventuală candidatură. „Este un pas înspre candidatură, dar nu este o decizie finală sau vreun anunț în acest sens", a spus sursa citată.</p>
      <p>Bloomberg a fost forțat să facă acest pas joi, întrucât depusese anterior actele pentru a participa la alegerile primare democrate în statele Alabama și Arkansas, motiv pentru care a fost nevoit să depună documentele și la Comisia Electorală Federală în termen de 15 zile. Miercuri, Bloomberg s-a înscris și în alegerile primare din statul Texas.</p>
      <p>Michael Bloomberg, în vârstă de 77 de ani, a fost primar al orașului New York între 2002 și 2013 și este unul dintre cei mai bogați americani, cu o avere estimată la 58 de miliarde de dolari.</p>
    </article>
  </body>
</html>