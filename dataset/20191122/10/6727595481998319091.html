<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/sena-won-t-side-with-bjp-even-if-offered-lord-indra-s-throne-says-sanjay-raut.html"/>
    <meta property="og:site_name" content="DoolNews"/>
    <meta property="article:published_time" content="2019-11-22T10:30:00+00:00"/>
    <meta property="og:title" content="'ഇന്ദ്രദേവന്റെ സിംഹാസനം നല്‍കാമെന്ന് പറഞ്ഞാലും ഇനി ബി.ജെ.പിക്കൊപ്പമില്ല': ശിവസേന"/>
    <meta property="og:description" content="Maharashtra Sanjay Raut India മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരണത്തിന് മണിക്കൂറുകള്‍ മാത്രം ബാക്കി നില്‍ക്കെ ബി.ജെ.പിയ്‌ക്കെതിരെ വിമര്‍ശന ശരമുയര്‍ത്തി ശിവസേന. ഇന്"/>
  </head>
  <body>
    <article>
      <h1>'ഇന്ദ്രദേവന്റെ സിംഹാസനം നല്‍കാമെന്ന് പറഞ്ഞാലും ഇനി ബി.ജെ.പിക്കൊപ്പമില്ല': ശിവസേന</h1>
      <address><time datetime="2019-11-22T10:30:00+00:00">22 Nov 2019, 10:30</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരണത്തിന് മണിക്കൂറുകള്‍ മാത്രം ബാക്കി നില്‍ക്കെ ബി.ജെ.പിയ്‌ക്കെതിരെ വിമര്‍ശന ശരമുയര്‍ത്തി ശിവസേന. ഇന്ദ്രദേവന്റെ സിംഹാസനം തരാമെന്ന് പറഞ്ഞ് വന്നാല്‍ പോലും ബി.ജെ.പിക്കൊപ്പം ഇനിയൊരു സഖ്യമില്ലെന്ന് ശിവസേനാ നേതാവ് സഞ്ജയ് റാവത്ത് പറഞ്ഞു.</p>
      <p>കോണ്‍ഗ്രസും എന്‍.സി.പിയുമായുള്ള സഖ്യം അധികാരത്തിലെത്തുമ്പോള്‍ മുഖ്യമന്ത്രി പദവി ശിവസേനയ്ക്ക് തന്നെയായിരിക്കുമെന്നും റാവത്ത് പറഞ്ഞു.</p>
      <p>മുഖ്യമന്ത്രി സ്ഥാനം ശിവസേനയുമായി പങ്കിടാന്‍ ബി.ജെ.പി അവസാന ഘട്ടത്തില്‍ തയ്യാറായിരുന്നല്ലോ എന്ന ചോദ്യത്തിന് ”ഓഫറുകള്‍ നല്‍കാനുള്ള സമയമൊക്കെ അവസാനിച്ചു കഴിഞ്ഞു” എന്നായിരുന്നു റാവത്തിന്റെ മറുപടി.</p>
      <p>ശിവസേന മേധാവി ഉദ്ദവ് താക്കറെ മുഖ്യമന്ത്രിയാകണമെന്ന് മഹാരാഷ്ട്രയിലെ ജനങ്ങള്‍ ആഗ്രഹിക്കുന്നുണ്ടെന്നും അദ്ദേഹം കൂട്ടിച്ചേര്‍ത്തു.</p>
      <p>ശിവസേന-എന്‍.സി.പി കോണ്‍ഗ്രസ് സഖ്യം ഇന്ന് തന്നെ ഗവര്‍ണറെ കാണുമോ എന്ന ചോദ്യത്തിന് രാഷ്ട്രപതി ഭരണം നടക്കുമ്പോള്‍ എന്തിനാണ് ഗവര്‍ണറെ കാണുന്നത് എന്നായിരുന്നു റാവത്തിന്റെ മറുപടി.</p>
      <related>
        <a href="https://www.doolnews.com/sharad-pawar-urged-uddhav-thackeray-to-be-maharashta-alliance-cm-at-late-night-meeting.html?utm_source=doolnews&amp;utm_medium=related"/>
      </related>
      <p>മഹാരാഷ്ട്രയുടെ രാഷ്ട്രീയ ഭാവി എന്താണെന്ന് തീരുമാനിക്കുന്നത് ശിവസേനയായിരിക്കുമെന്ന് നേരത്തെ തന്നെ വ്യക്തമാക്കിയതാണെന്നും മഹാരാഷ്ട്ര സര്‍ക്കാരിനെ നയിക്കേണ്ടത് ദല്‍ഹിയിലിരിക്കുന്നവരല്ലെന്നും റാവത്ത് പറഞ്ഞു.</p>
      <p>മഹാരാഷ്ട്ര സര്‍ക്കാര്‍ രൂപീകരണവുമായി ബന്ധപ്പെട്ട് പ്രധാന പ്രഖ്യാപനത്തിന് ശിവസേന-എന്‍.സി.പി- കോണ്‍ഗ്രസ് സഖ്യം ഒരുങ്ങിക്കഴിഞ്ഞതായാണ് റിപ്പോര്‍ട്ടുകള്‍.</p>
      <p>മഹാരാഷ്ട്ര സഖ്യ സര്‍ക്കാരിനെ ശിവസേന മേധാവി ഉദ്ദവ് താക്കറെ നയിക്കണമെന്ന് എന്‍.സി.പി നേതാവ് ശരദ് പവാര്‍ നിര്‍ദേശിച്ചതായ റിപ്പോര്‍ട്ടുകളാണ് പുറത്തുവരുന്നത്. ഇന്നലെ അര്‍ധരാത്രി നടന്ന കൂടിക്കാഴ്ചയിലാണ് പവാര്‍ താക്കറെയോട് നേതൃസ്ഥാനം ഏറ്റെടുക്കാന്‍ ആവശ്യപ്പെട്ടത്. അതേസമയം താക്കറെ മുഖ്യമന്ത്രി പദം നിരസിക്കുന്ന പക്ഷം സഞ്ജയ് റാവത്ത് ആ പദവിയിലേക്ക് എത്തിയേക്കുമെന്ന സൂചനയും ഉണ്ട്.</p>
      <p>ഇന്നലെ മുംബൈയിലെ ശരദ് പവാറിന്റെ വീട്ടില്‍ വെച്ച് നടന്ന ചര്‍ച്ചയില്‍ ഉദ്ദവ് താക്കറെയും മകന്‍ ആദിത്യയും പങ്കെടുത്തിരുന്നു. സഞ്ജയ് റാവത്തും ഇവര്‍ക്കൊപ്പം ഉണ്ടായിരുന്നു.</p>
    </article>
  </body>
</html>