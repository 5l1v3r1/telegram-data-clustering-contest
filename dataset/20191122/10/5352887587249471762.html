<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/klaipedos-savivaldybe-praso-stabdyti-uostamiescio-centrinio-pasto-pastatu-pardavimo-aukciona-1751800/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T10:59:00+00:00"/>
    <meta property="og:title" content="Klaipėdos savivaldybė prašo stabdyti uostamiesčio centrinio pašto pastatų pardavimo aukcioną"/>
    <meta property="og:description" content="Reklama"/>
  </head>
  <body>
    <article>
      <h1>Klaipėdos savivaldybė prašo stabdyti uostamiesčio centrinio pašto pastatų pardavimo aukcioną</h1>
      <address><time datetime="2019-11-22T10:59:00+00:00">22 Nov 2019, 10:59</time> by <a rel="author">Klaipedos m. sav. inf.</a></address>
      <p>Reklama</p>
      <p>
        <b>Uostamiesčio savivaldybė ėmėsi konkrečių žingsnių dėl Klaipėdos centrinio pašto pastatų komplekso išsaugojimo – prašoma stabdyti jo pardavimo aukcioną. Raštas su tokiu prašymu išsiųstas AB „Lietuvos paštas“ vadovybei ir Lietuvos Respublikos susisiekimo ministerijai.</b>
      </p>
      <p>Klaipėdos savivaldybė yra suinteresuota dėl Klaipėdos centrinio pašto išsaugojimo ir nagrinėja jo perėmimo Savivaldybės nuosavybėn galimybę, - teigiama rašte. Tačiau atsižvelgiant į š.m. spalio 23 d. Susisiekimo ministerijoje vykusiame pasitarime priimtą nutarimą – įvertinti galimybę Seimui svarstyti klausimą dėl lėšų skyrimo Vilniaus, Kauno ir Klaipėdos centrinių paštų pastatams įsigyti bei į tai, kad Seime šiuo metu svarstomas minėtų centrinių paštų valdymo, naudojimo ir disponavimo klausimas, Savivaldybė galutinį sprendimą dėl Klaipėdos centrinio pašto perėmimo savo žinion galėtų priimti, kai bus įvykdytas aukščiau nurodyto nutarimo reikalavimas ir galimai pateikta Seimo pozicija dėl Klaipėdos centrinio pašto perėmimo ir perdavimo.</p>
      <p>„Prašome Bendrovės stabdyti Klaipėdos centrinio pašto pardavimo aukciono procedūras iki kol bus priimti Lietuvos Respublikos institucijų galutiniai sprendimai dėl Vilniaus, Kauno ir Klaipėdos centrinių paštų pastatų perėmimo“, - rašoma Klaipėdos savivaldybės administracijos direktoriaus Gintaro Neniškio pasirašytame rašte „Lietuvos paštui“, akcentuojant, kad savivaldybės administracija dalyvauti aukcione neturi teisinės galimybės.</p>
      <p>Pasirūpinus centrinio pašto pastatų išsaugojimu valstybės ar savivaldybių rankose, būtina spręsti ir pastatų įveiklinimo klausimą. Klaipėdos savivaldybės administracija su Klaipėdos architektų sąjunga jau sutarė, kad pastarieji pateiks pasiūlymus dėl to, kokia veikla galėtų būti vykdoma miesto centre esančiuose didelio ploto pašto pastatuose.</p>
      <p>AB „Lietuvos paštas“ ne kartą yra pareiškusi, kad neketina investuoti į kultūros paveldo pastatų restauravimą ir eksploataciją. Spalio 23 d. Susisiekimo ministerijoje vykusio pasitarimo dėl Vilniaus, Kauno ir Klaipėdos miestų centrinių paštų pastatų metu „Lietuvos pašto“ generalinė direktorė Asta Sungailienė sakė, kad neturint finansinių galimybių tinkamai pasirūpinti pastatais ir buvo nuspręsta juos parduoti.</p>
      <p>Todėl net ir tokiu atveju, jei pastatai bus perduoti Klaipėdos savivaldybei, šiai dar reikės išspręsti dilemą dėl finansinių lėšų pastatų renovacijai ir išlaikymui. Aukščiau minėtame pasitarime Susisiekimo ministerijoje, dalyvaujant įvairių atsakingų institucijų atstovams, aptarta galimybė, kad būtų rengiamas įstatymo projektas tikslu išpirkti Vilniaus, Kauno ir Klaipėdos centrinių paštų pastatus bei prižiūrėti juos valstybės lėšomis.</p>
      <p>Reklama</p>
      <p>Tuo tarpu spalio pabaigoje uostamiesčio meras Vytautas Grubliauskas Klaipėdos savivaldybės administracijai yra pavedęs parengti tarybos sprendimo projektą dėl Klaipėdos senojo pašto pastatų komplekso įsigijimo iš AB „Lietuvos paštas“ procedūrų inicijavimo teisės aktų nustatyta tvarka.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ve-rekomenduoja1/skaityk-dabar/apsigalvojo-miestas-ruosiasi-isigyti-centrini-pasta-1751258/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/lietuvos-pastas-nera-finansiskai-pajegus-islaikyti-centrinius-pastatus-1749436/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/arvydas-vaitkus-klaipedos-pastas---vienas-is-briliantu-miesto-karunoje-1748411/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/del-klaipedos-pasto-rumu-traukiami-politiniai-ir-teisiniai-koziriai-1747833/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedos-pasto-karilionas-bus-apsaugotas-1747520/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/i-finansus-suvedama-ir-tai-kas-neikainojama-1747086/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/r-karbauskis-centrinio-pasto-pastatus-reikia-issaugoti-1746868/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedos-centrinio-pasto-aukcionas-nebus-stabdomas-1744026/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>