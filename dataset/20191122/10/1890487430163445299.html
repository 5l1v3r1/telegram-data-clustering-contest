<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520952-o-dotace-pro-obce-v-narodnich-parcich-je-obrovsky-zajem-za-tri-dny-si-rozebraly-100-milionu-korun/"/>
    <meta property="og:site_name" content="KurzyCZ"/>
    <meta property="article:published_time" content="2019-11-22T10:02:52+00:00"/>
    <meta property="og:title" content="O dotace pro obce v národních parcích je obrovský zájem, za tři dny si rozebraly 100 milionů korun"/>
    <meta property="og:description" content="22. 11. 2019"/>
  </head>
  <body>
    <article>
      <h1>O dotace pro obce v národních parcích je obrovský zájem, za tři dny si rozebraly 100 milionů korun</h1>
      <address><time datetime="2019-11-22T10:02:52+00:00">22 Nov 2019, 10:02</time> by <a rel="author">mzp.cz</a></address>
      <h3>O <a href="https://www.kurzy.cz/dotace/">dotace</a> pro obce v národních parcích je obrovský zájem, za tři dny si rozebraly 100 milionů <a href="https://www.kurzy.cz/koruna/">korun</a></h3>
      <p>22. 11. 2019</p>
      <figure>
        <img src="https://img1.kurzy.cz/zpravy/obrazky/52/520952-o-dotace-pro-obce-v-narodnich-parcich-je-obrovsky-zajem-za-tri-dny-si-rozebraly-100-milionu-korun/NP2_w670h502.jpg"/>
      </figure>
      <p>
        <b>Sto milionů určených na rozvoj obcí v národních parcích je pryč. Prostředky z Národního programu Životního prostředí se vyčerpaly za pouhé tři dny a Státní <a href="https://www.kurzy.cz/podilove-fondy/">fond</a> životního prostředí ČR ukončil příjem žádostí.</b>
      </p>
      <p>O <a href="https://www.kurzy.cz/dotace/">dotace</a> mohly žádat obce ležící na územích národních parků a další subjekty od pondělí 18. listopadu. Získat mohly příspěvek 50 tisíc až 5 milionů <a href="https://www.kurzy.cz/koruna/">korun</a> na modernizaci infrastruktury a veřejného osvětlení, na tvorbu rozvojových plánů, podporu environmentálních vzdělávacích aktivit a infocenter či spolufinancování nákladných projektů z Operačního programu Životního prostředí.</p>
      <p>Zájem o <a href="https://www.kurzy.cz/dotace/">dotace</a> byl však mimořádný a 100 milionů se vyčerpalo v rekordně krátkém čase. <i>„Během tří dnů od otevření výzvy dorazilo na <a href="https://www.kurzy.cz/podilove-fondy/">Fond</a> 46 žádostí s požadavkem přes 103 milionů <a href="https://www.kurzy.cz/koruna/">korun</a>, a proto jsme příjem žádostí ukončili,“</i> uvádí Petr Valdman, ředitel Státního fondu životního prostředí ČR, a dodává: <i>„Mezi žádostmi jednoznačně dominují projekty na zlepšení infrastruktury, konkrétně opravy cest, komunikací, cyklostezek a chodníků, významná část prostředků pomůže ke snížení světelného znečištění.“</i></p>
      <p><i>„Obce v národních parcích jsou naším strategickým partnerem v péči a ochraně těch přírodně nejbohatších velkoplošných území České republiky. Devět let se proto systematicky věnujeme i dotační podpoře obcí v národních parcích, v posledních dvou letech jsme ji dokonce ještě navýšili – a poptávka stále roste. Což znamená, že naši pomoc obce kvitují, a to je skvělé. Finančně tak konstantně podporujeme nejen rozvoj šetrného turismu, ale také zachování <a href="https://www.kurzy.cz/makroekonomika/nezamestnanost/">zaměstnanosti</a> v regionu,“</i> přidává se ministr životního prostředí Richard Brabec.</p>
      <p>Do obcí ležících na území národních parků plynou prostředky z <a href="https://www.kurzy.cz/statni/rozpocet/">rozpočtu</a> Státního fondu životního prostředí ČR dlouhodobě. Jejich cílem je zlepšit životní prostředí a kvalitu života obyvatel v obcích v národních parcích a podpořit jejich udržitelný rozvoj.</p>
      <p>Projekty podpořené v rámci aktuální výzvy musí žadatelé zrealizovat nejpozději do konce roku 2022. Další výzva pro obce v národních parcích je plánovaná na 3. čtvrtletí <a href="https://www.kurzy.cz/finance/2020/">roku 2020</a>.</p>
      <p><b>Tiskové oddělení MŽP</b> <a href="https://www.kurzy.cz/akcie-usa/te-connectivity-ltd-7755/">Tel</a>.: 267 122 818 nebo 267 122 534 E-mail: tiskove@mzp.cz</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/515706-na-podporu-a-rozvoj-obci-v-narodnich-parcich-je-k-dispozici-100-milionu-korun/"/>
        <a href="https://www.kurzy.cz/nazory/A-V-T-12275"/>
        <a href="https://rejstrik-firem.kurzy.cz/72050811/svazek-obci-narodniho-parku-podyji/statisticky-urad/"/>
        <a href="https://www.kurzy.cz/tema/detail/svaz-obci-narodniho-parku-sumava-vita-zastaveni-kurovcove-1217732.html"/>
        <a href="https://www.kurzy.cz/tema/5600395.html"/>
        <a href="https://rejstrik-firem.kurzy.cz/24837814/narodni-agentura-pro-dotace-sro/nabidky-prace/"/>
        <a href="https://rejstrik-firem.kurzy.cz/24837814/narodni-agentura-pro-dotace-sro/"/>
        <a href="https://tema.kurzy.cz/detail/unicov-dotaci-na-senior-parky-neziskal-penize-snad-najde-ve-1096552.html"/>
        <a href="https://rejstrik-firem.kurzy.cz/rejstrik-firem/DO-24837814-narodni-agentura-pro-dotace/"/>
        <a href="https://rejstrik-firem.kurzy.cz/24837814/narodni-agentura-pro-dotace-sro/zivnosti/"/>
        <a href="https://prace.kurzy.cz/urad-prace/nabidka-prace/ostatni-odborni-pracovnici-v-administrative-boskovice-37ff788c0.html"/>
        <a href="https://rejstrik-firem.kurzy.cz/24837814/narodni-agentura-pro-dotace-sro/statisticky-urad/"/>
      </related>
    </article>
  </body>
</html>