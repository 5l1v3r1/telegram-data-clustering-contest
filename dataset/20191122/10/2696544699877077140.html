<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_szakacs_arpad_sajtodij_lovas_istvan_tarsasag_fideszes_muveszek_kritika"/>
    <meta property="og:site_name" content="HVG.hu"/>
    <meta property="article:published_time" content="2019-11-22T10:12:00+00:00"/>
    <meta property="og:title" content="Szakács Árpád „tízmilliárdokkal megtámogatott, kínosan amatőr” fideszes művészekről beszélt saját díjátadóján"/>
    <meta property="og:description" content="Különös fordulatot vett a Lovas István-sajtódíj átadója: a díjazott, Szakács Árpád beszédében a saját körét kritizálta."/>
  </head>
  <body>
    <article>
      <h1>Szakács Árpád „tízmilliárdokkal megtámogatott, kínosan amatőr” fideszes művészekről beszélt saját díjátadóján</h1>
      <address><time datetime="2019-11-22T10:12:00+00:00">22 Nov 2019, 10:12</time> by <a rel="author">hvg.hu</a></address>
      <p>
        <b>Különös fordulatot vett a Lovas István-sajtódíj átadója: a díjazott, Szakács Árpád beszédében a saját körét kritizálta.</b>
      </p>
      <p>Csütörtök este adták át a Lovas István Társaság által megalapított Lovas István-sajtódíjat a budai Szent Margit Gimnázium dísztermében. Az eseményről a <a href="https://magyarnemzet.hu/belfold/szakacs-arpad-kapta-a-lovas-istvan-sajtodijat-7517867/">Magyar Nemzet</a> tudósított, amely szerint:</p>
      <blockquote>az elismerést <a href="https://hvg.hu/itthon/20180919_szajkosar_orban_viktor_kotcse_kulturharc_szakacs_arpad_magyar_idok">a „kultúrharcos” Szakács Árpád kapta</a>.</blockquote>
      <p>A Mediaworks munkatársa arról beszélt, hogy</p>
      <blockquote>Magyarországon ma a balliberális világkép emberkísérletének programja zajlik, ezt segíti a kultúra minden területe, a film, a képzőművészet, a könyvkiadás, a színház és a zene.</blockquote>
      <p>Szakács ezután – különös mód – saját táborát kezdte kritizálni, ugyanis szerinte „a kulturális téren hiányoznak a győzelmek, sőt a csaták is”, illetve „miközben a másik oldal forradalmi narratívában él, addig a saját, tízmilliárdokkal megtámogatott köreink a legjobb esetben is minden hatás nélküli, kínosan amatőr látszatcselekvéssel próbálják elfedni a semmittevést”.</p>
      <p>A kritika érdekessége, hogy azt csak a Magyar Nemzet közölte, az átadóról szintén tudósító Origo <a href="https://www.origo.hu/kultura/20191121-szakacs-arpad-kapta-meg-elsokent-a-lovas-istvansajtodijat.html">már egy betűt sem idézett belőle</a>.</p>
    </article>
  </body>
</html>