<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/nikos-blogposts/i-kyvernisi-grafei-kala-alla-to-prosfygiko-tin-perimenei/2921102/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T10:40:56+00:00"/>
    <meta property="og:title" content="Η κυβέρνηση «γράφει» καλά… αλλά το προσφυγικό την περιμένει"/>
    <meta property="og:description" content="Η δημοσκόπηση της Pulse για τον ΣΚΑΙ είναι εξαιρετικά διαφωτιστική για το σημερινό πολιτικό κλίμα στη χώρα."/>
  </head>
  <body>
    <article>
      <h1>Η κυβέρνηση «γράφει» καλά… αλλά το προσφυγικό την περιμένει</h1>
      <h2>Η δημοσκόπηση της Pulse για τον ΣΚΑΙ είναι εξαιρετικά διαφωτιστική για το σημερινό πολιτικό κλίμα στη χώρα.</h2>
      <address><time datetime="2019-11-22T10:40:56+00:00">22 Nov 2019, 10:40</time> by <a rel="author">Νίκος Ευαγγελάτος</a></address>
      <p>Οι πολίτες εκφράζουν ακόμη – σχεδόν πέντε μήνες μετά τις εκλογές- αισιοδοξία που πηγάζει κυρίως από την οικονομία. Προφανώς δεν καταγράφονται θεαματικές αλλαγές στα καθημερινά οικονομικά των Ελλήνων. Αλλά τόσο οι όποιες ελαφρύνσεις φόρων έχουν υλοποιηθεί, όσο κυρίως η προσδοκία για ανάπτυξη κρατούν ψηλά τον πήχη και δίνουν στην κυβέρνηση καύσιμο για να προχωρά. Καύσιμο που βέβαια δεν είναι ανεξάντλητο. Το αντίθετο.</p>
      <p>Όμως ίσως το πιο ενδιαφέρον μέρος της δημοσκόπησης είναι αυτό που αφορά τα μέτρα για το άσυλο και το κάπνισμα. Η πολύ μεγάλη τους αποδοχή ακόμη και από ψηφοφόρους του ΣΥΡΙΖΑ πιστοποιεί ξανά ότι οι πολίτες στη συντριπτική τους πλειοψηφία και ανεξαρτήτως κομματικής επιλογής επιθυμούν μια νέα κανονικότητα. Φεύγουν από τα στερεότυπα και τις αγκυλώσεις και στηρίζουν το… αυτονόητο. Δηλαδή π.χ. το να λειτουργούν τα πανεπιστήμια και να περιοριστεί όσο γίνεται το θανατηφόρο κάπνισμα. Μέτρα που ισχύουν σε όλη την Ευρώπη!</p>
      <p>Η κυβέρνηση φαίνεται να μπορεί να «βάζει την ατζέντα» για αυτή την κανονικότητα και η αξιωματική αντιπολίτευση να εγκλωβίζεται σ’ αυτήν.</p>
      <p>Το φαινόμενο είναι εξηγήσιμο. Ο ΣΥΡΙΖΑ μετά την ήττα δεν έκανε την αυτοκριτική του. Δε χάραξε νέο δρόμο και στόχους. Όπως ήταν ανέτοιμος για να κυβερνήσει, μοιάζει τώρα ανέτοιμος και να αντιπολιτευθεί έχοντας κυβερνητικό παρελθόν. Έτσι, όπως ως νέα κυβέρνηση είχε αυταπάτες, τώρα ως αντιπολίτευση επιστρέφει σ’ αυτές. Είναι οι παλιές κακές του συνήθειες και όχι αυτά που η κοινωνία  ζητά.  Αυτό ίσως αποδειχθεί το κριτήριο για την πιστοποίηση του ως κόμμα εξουσίας.</p>
      <p>Πάντως στη δημοσκόπηση δεν περιλαμβανόταν το μεταναστευτικό. Το δύσκολο θέμα που έχει μπροστά της η κυβέρνηση και αυτό στο οποίο φάνηκε απροετοίμαστη.</p>
      <p>Οι αντιδράσεις από τις τοπικές κοινωνίες μεγαλώνουν και μένει να φανεί αν αυτό θα αποτελέσει την αχίλλειο πτέρνα της ΝΔ.</p>
      <figure>
        <img src="https://www.newsit.gr/wp-content/themes/newsit/common/imgs/nikos-sign.png"/>
      </figure>
    </article>
  </body>
</html>