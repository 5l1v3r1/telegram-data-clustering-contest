<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/migranti-in-italia-1.4900013"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-22T10:03:12+00:00"/>
    <meta property="og:title" content="Migranti, è boom: centinaia salpati dalla Libia. &quot;Sei corpi trovati sulla spiaggia&quot;"/>
    <meta property="og:description" content="Allarme Oim: inasprimento di scontri a Tripoli, sono vittime di traffico e abusi. Sbarchi in Salento e a Crotone. Caso Alan Kurdi, archiviazione per Salvini"/>
  </head>
  <body>
    <article>
      <h1>Migranti, è boom: centinaia salpati dalla Libia. "Sei corpi trovati sulla spiaggia"</h1>
      <h2>Allarme Oim: inasprimento di scontri a Tripoli, sono vittime di traffico e abusi. Sbarchi in Salento e a Crotone. Caso Alan Kurdi, archiviazione per Salvini</h2>
      <address><time datetime="2019-11-22T10:03:12+00:00">22 Nov 2019, 10:03</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4900029.1574416992!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Migranti, un gommone in rotta verso l'Italia (Ansa)</figcaption>
      </figure>
      <p>Roma, 22 novembre 2019 - Migranti, è allarme per le partenze di barconi. Lo lancia l'<b>Oim</b> - Organizzazione Internazionale per le Migrazioni - spiegando che negli ultimi tre giorni si assiste a un <b>boom</b>: una decina di imbarcazioni, con oltre <b>600 persone a bordo</b>, sono salpate dalla<b> Libia</b> sulla rotta del Mediterraneo centrale. Un incremento che coincide con l'inasprimento degli <b>scontri nell'area di Tripoli</b>, dove lo scenario di guerra si è spostato dal 4 aprile scorso con l'offensiva delle milizie del maresciallo Haftar e con gli intensi scontri sulla strada costiera tra la capitale e Misurata. La circostanza è confermata dalle ultime notizie sui soccorsi: le autorità <b>maltesi</b> hanno dato aiuto a un barcone con a bordo <b>70 migranti</b>, anche bambini, fa sapere Alarm Phone.</p>
      <p>E la tragedia, ovvero il naufragio, è sempre dietro l'angolo: stamattina almeno <b>sei corpi di migranti </b>sono stati ritrovati<b> sulla costa di Khums</b>, in Libia. Lo rende noto su Twitter l'<b>Oim</b>, che specifica come altri <b>90 migranti sono stati appena raccolti </b>dalla guardia costiera libica.</p>
      <h3>Msf: evacuate donna incinta e uomo ferito</h3>
      <p><b>Federico Soda</b>, capo missione di Oim Libia, si dice "profondamente preoccupato per la sicurezza dei migranti, che sono <b>vulnerabili agli scontri, al traffico e agli abusi </b>mentre le condizioni di sicurezza si deteriorano ulteriormente. La Libia non è un porto sicuro; c'è bisogno di un meccanismo certo di sbarco per le persone che fuggono dalla violenza e dagli abusi".<br/>I 367 in cerca di un porto sicuro<br/>E ci sono 367 naufraghi al momento a bordo di tre navi umanitarie Ocean Viking e Open arms in cerca di un porto sicuro. Duecentoquindici - salvate in tre diversi interventi - sono sulla "Ocean Viking" di Sos Mediterranee e Medici senza frontiere; 73 sulla Open Arms e 79 sulla Aita Mari, delle omonime Ong spagnole. Intanto tra ieri e oggi tre sbarchi si sono verificati a Lampedusa (125 arrivati).</p>
      <p>Medici senza frontiere lancia l'allarme: "La Ocean Viking ha richiesto <b>l'evacuazione medica di due persone</b> soccorse: una <b>donna incinta di due gemelli</b> e un<b> uomo con ferite da arma da fuoco</b>. Secondo la nostra équipe medica, entrambi i casi richiedono un livello di assistenza che non può essere offerto a bordo".</p>
      <h3>Sbarchi in Salento, veliero nel Crotonese </h3>
      <p>Quarantacinque migranti - tra cui 12 minori - sono sbarcati stamattina a <b>Santa Maria di Leuca</b>, in provincia di Lecce. Intercettati dalla Guardia Costiera a bordo di un <b>gommone</b> sono stati portati nel porto della località salentina. Nel gruppo di migranti ci sono anche alcune donne e 12 minori, di cui uno non accompagnato.<br/>Intanto un guardacoste della Finanza di <b>Crotone</b> ha intercettato ieri sera al radar un veliero che si dirigeva verso le spiagge di <b>Capo Cimiti</b>, dove non ci sono approdi portuali: la barca a vela procedeva con i f<b>anali di navigazione spenti</b>, che ha acceso alla vista dell'unità della guardia di finanza. I militari hanno abbordato l'imbarcazione, battente bandiera americana, individuando 2 uomini di nazionalità russa alla guida e <b>31 migranti irregolari </b>stipati sottocoperta, tra cui 2 donne e diversi minori, di etnia curdo-irakena e curdo-iraniana.</p>
      <p>Gli scafisti avrebbero caricato i migranti nella città di Bodrum, in Turchia, e avrebbero navigato ininterrottamente per 6 giorni, tentando di raggiungere le coste italiane di notte, con la speranza, precisano i militari, di confondersi con il traffico diportistico locale. <br/>I sospetti scafisti sono stati fermati, la barca a vela è stata sequestrata e i migranti sono stati condotti al Centro di prima accoglienza Sant'Anna di Isola di Capo Rizzuto.</p>
      <h3>Salvini: non vedo l'ora di andare in tribunale</h3>
      <p>Intanto l'ex ministro dell'Interno, indagato per sequestro di persona per la vicenda Open Arms, dice: "Uso Unomattina per invitare i giudici ad andare avanti: ho voglia di andare in <b>Tribunale ad Agrigento</b>. Faccio un appello alla Procura, non vedo l'ora di venire da loro. Se difendere i confini è un reato annuncio che lo rifarò".</p>
      <p>Ma proprio oggi il tribunale dei ministri, accogliendo una richiesta della procura di Roma, ha archiviato il procedimento aperto per abuso d'ufficio e rifiuto d'atti d'ufficio nei confronti di Salvini in relazione alla vicenda della <b>nave 'Alan Kurdi' </b>della ong tedesca<b> Sea Eye</b> che il 3 aprile 2019 prestò soccorso a 64 migranti a bordo di un gommone al largo della Libia. In archivio è finita anche la posizione del prefetto Matteo Piantedosi, capo di gabinetto del Viminale.</p>
      <p><b>"Una buona notizia ogni tanto..."</b>, commenta Matteo Salvini, che più tardi annuncia: "Bene, un Tribunale finalmente riconosce che <b>bloccare gli sbarchi </b>non autorizzati di immigrati <b>non è reato! </b>Sono curioso di vedere a questo punto cosa decideranno le altre Procure, e una volta tornato al governo rifarò esattamente le stesse cose".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/cronaca/migranti-news-1.4898336"/>
      </related>
    </article>
  </body>
</html>