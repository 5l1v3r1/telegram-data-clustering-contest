<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/1560965/giorti-athlitismou-me-patoulidou-kai-ioannidi-i-ekdilosi-sti-mnimi-tou-giorgou-sifaki/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T10:00:00+00:00"/>
    <meta property="og:title" content="Γιορτή Αθλητισμού: Με Πατουλίδου-Ιωαννίδη η εκδήλωση στη μνήμη του Γιώργου Σηφάκη"/>
    <meta property="og:description" content="Μια ξεχωριστή μέρα στα «Δύο Αοράκια»"/>
  </head>
  <body>
    <article>
      <h1>Γιορτή Αθλητισμού: Με Πατουλίδου-Ιωαννίδη η εκδήλωση στη μνήμη του Γιώργου Σηφάκη</h1>
      <address><time datetime="2019-11-22T10:00:00+00:00">22 Nov 2019, 10:00</time> by <a rel="author">Καλιακάκης Γιάννης</a></address>
      <p>
        <b>Μια ξεχωριστή μέρα στα «Δύο Αοράκια»</b>
      </p>
      <p>
        <b>Ημέρα μνήμης αλλά και διδαχής η σημερινή αφού για τις 9 το πρωί έχει οριστεί η πραγματοποίηση της Γιορτής του Αθλητισμού στα “Δύο Αοράκια”.</b>
      </p>
      <p>Μία εκδήλωση που είναι αφιερωμένη στη μνήμη του αξέχαστου Γιώργου Σηφάκη και στη διάρκεια της οποίας πραγματοποιούνται μία σειρά από δράσεις που αφορά στα παιδιά. Φέτος στη Γιορτή του Αθλητισμού θα βρεθεί η χρυσή Ολυμπιονίκης και Αντιπεριφερειάρχης Θεσσαλονίκης Βούλα Πατουλίδου όπως και ο Ομοσπονδιακός Προπονητής της Άρης Βαρών σε πάγκο Δημήτρης Ιωαννίδης.</p>
      <p>Την εκδήλωση διοργανώνει το αθλητικό σωματείο “ΠΑΛ.ΕΥ.Ε” με τη συνδιοργάνωση της Περιφέρειας Κρήτης και του Δήμου Ηρακλείου.</p>
      <p>Η Τροχαία Ηρακλείου, ο Εθελοντικός Σύλλογος Πρόληψης Τροχαίων Ατυχημάτων, το Κέντρο Βιωματικής Εκπαίδευσης Οδικής Ασφάλειας EERSC με τις Σχολές Οδηγών Στεφανάκης (με ένα προσομοιωτή πρόσκρουσης κι έναν ανατροπής οχήματος) και πέντε αθλητικοί φορείς της πόλης μας –Αθλητική Ακαδημία Ηρακλείου, Αθλόδραση, ΑΣΚΑ Ηράκλειο, Α.Σ. Α.με.Α. Τάλως και ο Α.Σ. “ΠΑΛ.ΕΥ.Ε.”- θα δώσουν ο κάθε φορέας απ’ την μεριά του, την βιωματική δυνατότητα στους μαθητές/θεατές να κατανοήσουν τις συνέπειες των τροχαίων ατυχημάτων, να αντιληφθούν το πόσο σημαντική είναι η σωστή οδική συμπεριφορά, αλλά και να γνωρίσουν και να αγαπήσουν έξι ολυμπιακά και παραολυμπιακά αθλήματα.</p>
      <p>Μία εκδήλωση η οποία απευθύνεται σε παιδιά/μαθητές, που θα τους παρέχει ενημέρωση -με τρόπο συμβατό με την ηλικία τους- σε ένα θέμα όπως αυτό των τροχαίων ατυχημάτων, που δυστυχώς έχει αποδειχθεί μάστιγα της εποχής μας, καθώς και την δυνατότητα και τα ερεθίσματα ώστε να γνωρίσουν και να αγαπήσουν τον αθλητισμό.</p>
    </article>
  </body>
</html>