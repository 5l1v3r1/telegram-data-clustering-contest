<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/immobiliare-cresce-la-quota-di-chi-acquista-per-investimento-bilocale-il-preferito/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-22T10:55:07+00:00"/>
    <meta property="og:title" content="Immobiliare: cresce la quota di chi acquista per investimento. Bilocale il preferito"/>
    <meta property="og:description" content="Nel primo semestre del 2019 a comprare immobili sono stati principalmente contribuenti per l’acquisto della prima casa (76,6%), seguiti da investitori (17,9%) e poi da coloro che acquistano una casa vacanza (5,5%). Così emerge da un’analisi dell’Ufficio studi del Gruppo Tecnocasa secondo cui nelle grandi città italiane il rendimento annuo lordo si è attestato intorno al 5,0%, in lieve crescita. In cinque anni acquisto per investimento in crescita del 17,9% L’analisi mette in luce come l’investimento nel mattone è una componente importante ed in crescita del mercato immobiliare nazionale. Negli ultimi 5 anni – dice l’analisi – la percentuale di acquisti per investimento ha evidenziato una costante crescita, stabilizzandosi nel 2019 al 17,9%, esattamente la stessa quota registrata nel 2018 (i valori si riferiscono al primo semestre di ogni anno). Chi ha comprato per investimento, per il 28,5% ha un’età compresa tra 45 e 54 anni, seguito dai soggetti tra 35 e 44 anni (23,5%) e da coloro con un’età compresa tra 55…"/>
  </head>
  <body>
    <article>
      <h1>Immobiliare: cresce la quota di chi acquista per investimento. Bilocale il preferito</h1>
      <address><time datetime="2019-11-22T10:55:07+00:00">22 Nov 2019, 10:55</time> by <a rel="author">Alessandra Caparello</a></address>
      <p>Nel primo semestre del 2019 a comprare immobili sono stati principalmente contribuenti per l’acquisto della prima casa (76,6%), seguiti da investitori (17,9%) e poi da coloro che acquistano una casa vacanza (5,5%). Così emerge da un’analisi dell’Ufficio studi del Gruppo Tecnocasa secondo cui nelle grandi città italiane il rendimento annuo lordo si è attestato intorno al 5,0%, in lieve crescita.</p>
      <h3>In cinque anni acquisto per investimento in crescita del 17,9%</h3>
      <p>L’analisi mette in luce come l’<a href="https://www.wallstreetitalia.com/trend/risparmio-e-investimenti/">investimento</a> nel mattone è una componente importante ed in crescita del <b>mercato immobiliare nazionale.<br/></b>Negli ultimi 5 anni – dice l’analisi – la percentuale di acquisti per investimento ha evidenziato una costante crescita, stabilizzandosi nel 2019 al 17,9%, esattamente la stessa quota registrata nel 2018 (i valori si riferiscono al primo semestre di ogni anno).</p>
      <figure>
        <img src="https://www.wallstreetitalia.com/app/uploads/2019/11/cattura-4.jpg"/>
      </figure>
      <p>Chi ha comprato per investimento, per il 28,5% ha un’età compresa tra 45 e 54 anni, seguito dai soggetti tra 35 e 44 anni (23,5%) e da coloro con un’età compresa tra 55 e 64 anni (22,1%).<br/>Il 74,5% degli investitori sono coppie e coppie con figli, mentre il 25,5% è single (celibi/nubili, separati, divorziati e vedovi). In lieve aumento la <b>percentuale di investitori</b> single rispetto al primo semestre del 2018, si passa infatti dal 24,2% all’attuale 25,5%.</p>
      <p>Per quanto riguarda la professione svolta, a  comprare per investimento sono soprattutto <b>imprenditori, liberi professionisti e impiegati </b>che coprono il 78,3% di questo mercato, a seguire i pensionati con l’11,0%. Nel primo semestre del 2018 queste percentuali si attestavano rispettivamente al 79,7% e all’11,1%.</p>
      <p>Buona parte degli <b>acquisti per investimento</b> si conclude senza l’ausilio degli istituti di credito (84,3%), mentre solo il 15,7% degli investitori ricorre al mutuo bancario.</p>
      <p><b>La tipologia più compravenduta dagli investitori?</b> Il bilocale con il 35,6% delle preferenze, a seguire i trilocali (27,5%). Percentuali molto simili si registravano anche nella prima parte del 2018 quando i bilocali erano scelti dal 35,8% degli investitori ed i trilocali dal 27,4%.</p>
    </article>
  </body>
</html>