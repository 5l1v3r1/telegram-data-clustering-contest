<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1339854563_Bulgaria_zapochva_protseduri_po_izgrajdaneto_na_5G_chestoti_do_yuni_2020_g"/>
    <meta property="og:site_name" content="webcafé"/>
    <meta property="article:published_time" content="2019-11-22T10:36:00+00:00"/>
    <meta property="og:title" content="България започва процедури по изграждането на 5G честоти до юни 2020 г."/>
    <meta property="og:description" content="България ще започне процес по предлагане на честоти за изграждане на високоскоростни 5G мрежи до юни 2020, ако правителството приеме предложение за намаляване на таксите за раздаваните честоти."/>
  </head>
  <body>
    <article>
      <h1>България започва процедури по изграждането на 5G честоти до юни 2020 г.</h1>
      <address><time datetime="2019-11-22T10:36:00+00:00">22 Nov 2019, 10:36</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/22/5g/1170x657.jpg"/>
        <figcaption>До средата на следващата година КРС ще отвори процедури за предоставяне на честоти в обхвата между 700 MHz и 3,6 GHz.<cite>Снимка: © iStock</cite></figcaption>
      </figure>
      <p>България ще започне процес по предлагане на честоти за изграждане на високоскоростни 5G мрежи до юни 2020, ако правителството приеме предложение за намаляване на таксите за раздаваните честоти.</p>
      <p>Това стана ясно от дискусия на тема "5G: Интелигентна трансформация и растеж", организирана от Комисията за регулиране на съобщенията.</p>
      <p>До средата на следващата година регулаторът ще отвори процедури за предоставяне на честоти в обхвата между 700 MHz и 3,6 GHz, обяви председателят на КРС Иван Димитров, цитиран от БНР. Ще бъдат намалени и таксите, които ще трябва да бъдат заплащани от мобилните оператори. КРС може да намали цените между 30 и 50 на сто.</p>
      <p>Страната обаче все още не е разпределила частите на спектъра, необходими за изграждането на новата технология, защото те се държат от Министерството на отбраната.</p>
      <p>Промяната в цените ще бъде гласувана от МС, заяви министърът на транспорта Росен Желязков.</p>
      <p>Възможно е сътрудничество между трите мобилни оператора - А1, Теленор и Виваком. Те ще могат да си споделят разходите при разполагането на 5G мрежите, защото цените за оборудването са 4 пъти по-високи от тези за изграждането на 3G и 4G мрежи, обяви изпълнителният директор на Виваком Атанас Добрев.</p>
      <p>Представителите на трите телекома повдигнаха въпроса за проблемите, свързани със строителното законодателство.</p>
      <p>Според действащата нормативна уредба 12-24 месеца са необходими за разрешения за обновяване на една базова станция.</p>
      <p>Изграждането, реконструкцията и основният ремонт на базовите станции на мобилните оператори попадат в трета категория за строеж, съгласно Закона за устройство на територията.</p>
      <p>За тази категория се изисква одобряване на инвестиционен проект, разрешение за строеж и въвеждане в експлоатация.</p>
      <p>"Инвестицията в 5G няма да се отплати в краткосрочен план, но в дългосрочен това ще се случи", заяви изпълнителния директор на Теленор.</p>
      <p>По информация на Ройтерс около 800 млн. лв ще бъде стойността на инвестициите за внедряване на 5G технологията у нас през следващите три до четири години.</p>
      <related>
        <h4>още по темата</h4>
        <a href="https://www.webcafe.bg/webcafe/svyat/id_1746253035"/>
        <a href="https://www.webcafe.bg/mobilecafe/web/id_517048592"/>
        <a href="https://www.webcafe.bg/mobilecafe/badeshteto/id_776886787"/>
      </related>
    </article>
  </body>
</html>