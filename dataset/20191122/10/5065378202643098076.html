<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1031533/ektakto-deltio-kairoy-aytes-oi-perioxes-tha-voyliaxoyn-tis-epomenes-ores-xarths"/>
    <meta property="og:site_name" content="Newsbomb"/>
    <meta property="article:published_time" content="2019-11-22T10:27:43+00:00"/>
    <meta property="og:title" content="Έκτακτο δελτίο καιρού: Αυτές οι περιοχές θα «βουλιάξουν» τις επόμενες ώρες (ΧΑΡΤΗΣ)"/>
    <meta property="og:description" content="Καθώς το έκτακτο δελτίο επιδείνωσης καιρού παραμένει σε ισχύ, οι ισχυρές βροχές και καταιγίδες συνεχίζουν να πλήττουν τη χώρα και να προκαλούν προβλήματα και ζημιές."/>
  </head>
  <body>
    <article>
      <h1>Έκτακτο δελτίο καιρού: Αυτές οι περιοχές θα «βουλιάξουν» τις επόμενες ώρες (ΧΑΡΤΗΣ)</h1>
      <h2>Καθώς το έκτακτο δελτίο επιδείνωσης καιρού παραμένει σε ισχύ, οι ισχυρές βροχές και καταιγίδες συνεχίζουν να πλήττουν τη χώρα και να προκαλούν προβλήματα και ζημιές.</h2>
      <address><time datetime="2019-11-22T10:27:43+00:00">22 Nov 2019, 10:27</time> by <a rel="author">Ξανθίππη Γιαννάκου</a></address>
      <p>Σημαντικοί όγκοι νερού έπεσαν σε πολλές περιοχές της χώρας το διήμερο Πέμπτη και Παρασκευή (21-22/11).</p>
      <p>Επισημαίνεται ότι 1 χιλιοστό βροχής αντιστοιχεί σε όγκο νερού 1 λίτρου ανά τετραγωνικό μέτρο ή 1 τόνου ανά στρέμμα.</p>
      <p>Σύμφωνα με τα προγνωστικά του Εθνικού Αστεροσκοπείου Αθηνών / meteo.gr, οι κατά τόπους ισχυρές βροχές και καταιγίδες θα συνεχίσουν να επηρεάζουν κατά τη διάρκεια της Παρασκευής την Ανατολική Μακεδονία, τη Θράκη, τα νησιά του Ανατολικού Αιγαίου και τα Δωδεκάνησα.</p>
      <p>
        <b>Δείτε τον χάρτη στη gallery που ακολουθεί, πού έριξε το περισσότερο νερό και που αναμένεται να βρέξει σήμερα:</b>
      </p>
      <slideshow>
        <figure>
          <img src="https://nb.bbend.net/media/news/2019/11/22/1031533/photos/full/meteo.jpg"/>
          <figcaption>Τα αθροιστικά ύψη βροχόπτωσης έως τις 09:20 το πρωί της Παρασκευής 22/11.<cite>METEO</cite></figcaption>
        </figure>
        <figure>
          <img src="https://nb.bbend.net/media/news/2019/11/22/1031533/photos/full/meteo2.jpg"/>
          <figcaption>Προγνωστικός χάρτης για τις ισχυρές βροχές και καταιγίδεςπου θα πλήξουν σήμερα τη χώρα.<cite>METEO</cite></figcaption>
        </figure>
        <figcaption>
          <b>GALLERY</b>
        </figcaption>
      </slideshow>
      <h3>Σε κατάσταση έκτακτης ανάγκης Καβάλα - Θάσος</h3>
      <p>Σε κατάσταση έκτακτης ανάγκης κηρύχθηκαν, με απόφαση του περιφερειάρχη Ανατολικής Μακεδονίας και Θράκης, περιοχές της Καβάλας και της Θάσου, που επλήγησαν χθες από την έντονη βροχόπτωση.</p>
      <p>
        <b>Δείτε χαρακτηριστικά, την κατάσταση που επικράτησε στη Θάσο:</b>
      </p>
      <figure>
        <iframe src="https://www.youtube.com/embed/6a47va7GQaE" width="459" height="344" data-service="Youtube" scrolling="no"/>
      </figure>
      <p>Η Περιφέρεια έκανε δεκτό το αίτημα των δύο δήμων, Καβάλας και Θάσου, να κηρυχθούν συγκεκριμένες περιοχές τους σε κατάσταση έκτακτης ανάγκης, προκειμένου να ξεκινήσουν άμεσα οι διαδικασίες για την αποκατάσταση των ζημιών και την καταβολή αποζημιώσεων στους πληγέντες. Στη Θάσο, έξι περιοχές κηρύχθηκαν σε κατάσταση έκτακτης ανάγκης στα νότια του νησιού, ενώ στην Καβάλα δύο περιοχές στη δημοτική ενότητα Φιλίππων</p>
      <p>Βελτιωμένη είναι σήμερα η κατάσταση στις αγροτικές περιοχές των Δήμων Καβάλας και Παγγαίου, που χθες αντιμετώπισαν πολλά πλημμυρικά φαινόμενα, λόγω της έντονης βροχόπτωσης στην περιοχή.</p>
      <p>Η βροχή συνεχίστηκε καθόλη τη διάρκεια της χθεσινής νύχτας, αλλά και μέχρι αυτή τη στιγμή (12 το μεσημέρι), ωστόσο η ένταση της δεν είναι τόσο μεγάλη, ώστε να προκαλέσει έντονα πλημμυρικά φαινόμενα δημιουργώντας προβλήματα στο οδικό δίκτυο, σε κατοικίες και επιχειρήσεις.</p>
      <p>Λόγω της κλίσης του εδάφους, ο μεγαλύτερος όγκος του νερού, αφού υποχώρησε από τις τοπικές κοινότητες Πολύστηλου και Δάτου, στη δημοτική ενότητα Φιλίππων του Δήμου Καβάλας, συσσωρεύτηκε στον κάμπο των Τεναγών. Μικροπροβλήματα υπήρξαν ωστόσο σε γειτονιές μέσα στην πόλη της Καβάλας με πτώσεις δέντρων και παλιών τοιχίων, ενώ έγιναν κατολισθήσεις μικρής έκτασης στην περιμετρική οδό.</p>
      <p>Στο νησί της Θάσου, με απόφαση του δημάρχου, Λευτέρη Κυριακίδη, τα σχολεία όλων των βαθμίδων εκπαίδευσης παρέμειναν σήμερα κλειστά, λόγω των δυσμενών καιρικών συνθηκών που επικρατούν στο νησί τα δύο τελευταία 24ωρα, καθιστώντας έτσι δύσκολη την προσέλευση και παραμονή των μαθητών στα σχολεία.</p>
      <p>Η έντονη βροχόπτωση προκάλεσε πολλά και εκτεταμένα προβλήματα σε περιοχές της νότιας Θάσου και ειδικότερα στα Λιμενάρια, όπου για μια ακόμη φορά κάτοικοι και επιχειρηματίες είδαν τις περιουσίες τους να βουλιάζουν μέσα στα νερά και τη λάσπη, λόγω των πολεοδομικών προβλημάτων που παρουσιάζει το χωριό. Προβλήματα όμως υπήρχαν και σε άλλες περιοχές του νησιού, όπως στον Θεολόγο, τον Ποτό και τις Μαριές.</p>
      <p>Τα πλοία στο λιμάνι της Καβάλας παραμένουν σήμερα δεμένα, καθώς λόγω των ισχυρών θυελλωδών ανέμων, εντάσεως μέχρι και επτά μποφόρ, που πνέουν στο Θρακικό Πέλαγος, δεν πραγματοποιούνται δρομολόγια στην πορθμειακή γραμμή Καβάλας – Πρίνου. Μόνο δυο δρομολόγια πραγματοποιούνται στην πορθμειακή γραμμή Κεραμωτή – Λιμένα.</p>
      <p>Το Κεντρικό Λιμεναρχείο Καβάλας εξέδωσε έκτακτο δελτίο επικίνδυνων καιρικών φαινομένων, με το οποίο συστήνει τους κυβερνήτες σκαφών και πλοίων να λάβουν όλα τα απαραίτητα μέτρα προφύλαξης.</p>
      <p>
        <b>
          <i>Δείτε όλες τις τελευταίες </i>
        </b>
        <a href="https://www.newsbomb.gr/oles-oi-eidhseis">
          <b>
            <i>Ειδήσεις</i>
          </b>
        </a>
        <b>
          <i> από την Ελλάδα και τον Κόσμο, τη στιγμή που</i>
        </b>
        <b> συμ</b>
        <b>βαίνουν,</b>
        <b>
          <i> στο Newsbomb.gr</i>
        </b>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/kosmos/story/1031267/opeka-oi-imerominies-pliromis-ton-epidomaton">ΟΠΕΚΑ: Οι ημερομηνίες πληρωμής των επιδομάτων</a>
      </p>
      <p>
        <a href="https://www.newsbomb.gr/kosmos/story/1031353/koinoniko-merisma-posa-xrimata-tha-paroyn-oi-dikaioyxoi">Κοινωνικό μέρισμα: Πόσα χρήματα θα πάρουν οι δικαιούχοι</a>
      </p>
      <related>
        <a href="https://www.newsbomb.gr/ellada/story/1031484/eortologio-22-noemvrioy-simera-deite-poioi-giortazoyn"/>
        <a href="https://www.newsbomb.gr/ellada/story/1031455/nees-taytotites-ta-mystika-toys-kai-to-yper-tsip-poy-tha-ta-exei-ola"/>
        <a href="https://www.newsbomb.gr/ellada/video/1031437/thessaloniki-paresyre-kadoys-xtypise-aytokinita-paratise-to-aytokinito-kai-efyge"/>
      </related>
    </article>
  </body>
</html>