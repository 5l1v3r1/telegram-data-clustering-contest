<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_skorohod-rozpovila-yak-v-komiteti-gerusa-golosuyut-po-komandi/939392"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T10:40:00+00:00"/>
    <meta property="og:title" content="Скороход розповіла, як в комітеті Геруса голосують по команді"/>
    <meta property="og:description" content="Голова енергетичного комітету ВР Андрій Герус вважає себе богом комітету і вимагає від депутатів-членів комітету ухвалення потрібних йому рішень. Про це заявила народний депутат України, член комітету з питань енергетики та житлово-комунальних послуг Ганна Скороход. &quot;Він вважає, що ..."/>
  </head>
  <body>
    <article>
      <h1>Скороход розповіла, як в комітеті Геруса голосують по команді</h1>
      <address><time datetime="2019-11-22T10:40:00+00:00">22 Nov 2019, 10:40</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939392_w_300.jpg?v=0"/>
      </figure>
      <p>Голова енергетичного комітету ВР Андрій Герус вважає себе богом комітету і вимагає від депутатів-членів комітету ухвалення потрібних йому рішень.</p>
      <p>Про це заявила народний депутат України, член комітету з питань енергетики та житлово-комунальних послуг Ганна Скороход.</p>
      <p>"Він вважає, що він бог комітету, і всі рішення мають прийматися так, як він сказав. Нам перед комітетом присилали повідомлення про те, як по якому рішенню на комітеті голосувати", - повідомила Скороход.</p>
      <p>Раніше народний депутат України, перший заступник комітету з питань енергетики і ЖКГ Олексій Кучеренко заявив, що Андрій Герус не має права обіймати посаду голови енергетичного комітету через лобіювання інтересів олігархів.</p>
      <p>Нагадаємо, 18 вересня Верховна Рада прийняла закон "Про внесення змін до деяких законів України у сфері використання ядерної енергії", в який голова енергетичного комітету Андрій Герус пролобіював правку, яка дозволила закуповувати російську електроенергію за двосторонніми договорами. За словами Геруса, імпорт повинен був здійснюватися з Білорусі. Проте з 1 жовтня почалася поставка електроенергії з Росії в режимі імпорту. За даними джерела на ринку, імпорт здійснюється компанією "Юнайтед Енерджі", яку пов'язують з Ігорем Коломойським.</p>
      <p>Президент Зеленський обіцяв розібратися з енергетичним законом, прийнятим "спеціально для РФ". За словами Президента України, він не знав, що прийняті зміни до закону про ядерну енергетику дали можливість відновити комерційний імпорт електроенергії з РФ. Про це він сказав в спілкуванні з журналістами під час прес-марафону 10 жовтня, коментуючи прийняття Закону "Про внесення змін до деяких законів України у сфері використання ядерної енергії".</p>
    </article>
  </body>
</html>