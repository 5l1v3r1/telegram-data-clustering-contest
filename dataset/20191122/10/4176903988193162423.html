<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/eksplozivi-rudex-traze-azuriranje-dokumentacije-za-boljeva/"/>
    <meta property="og:site_name" content="Krstarica"/>
    <meta property="article:published_time" content="2019-11-22T10:14:00+00:00"/>
    <meta property="og:title" content="„Eksplozivi Rudex“ traže ažuriranje dokumentacije za Boljeva"/>
    <meta property="og:description" content="BOLJEVAC - Kompanija &quot;Explozivi Rudex&quot; zatražila je ažuriranje Studije o proceni uticaja na životnu sredinu za Pogon za proizvodnju patroniranih"/>
  </head>
  <body>
    <article>
      <h1>„Eksplozivi Rudex“ traže ažuriranje dokumentacije za Boljeva</h1>
      <address><time datetime="2019-11-22T10:14:00+00:00">22 Nov 2019, 10:14</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BOLJEVAC – Kompanija „Explozivi Rudex“ zatražila je ažuriranje Studije o proceni uticaja na životnu sredinu za Pogon za proizvodnju patroniranih emulzionih eksploziva, emulzionih matrica, teškog ANFO-a, ANFO eksploziva i „Rudnel“ sistema kod Boljevca, objavilo je Ministarstvo zaštite životne sredine.</p>
      <p>Saglasnost resornog ministarstva već je dobijena 2016. godine, a nosilac je od tada izvršio izmene pa je sada zatražio ažuriranje i da se delovi studije „usklade sa realnim i planiranim stanjem na kompleksu fabrike „Explozivi Rudex“ u Boljevcima.</p>
      <p>Uvid u zahtev za određivanje obima i sadržaja za ažuriranje Studije o proceni uticaja na životnu sredinu, koji je podnet jer su neki objekti u međuvremenu novoizgrađeni a neki rekonstruisani, omogućen je u prostorijama i na službenom sajtu Ministarstva.</p>
      <p>Krajem leta mediji su preneli izjavu predsednika opštine Boljevac Nebojše Marjanovića da će „Rudex“ sa kineskim partnerima otvoriti „najmoderniju fabriku za proizvodnju industrijskog eksploziva“ u Srbiji.</p>
      <p>Kompleks u okolini Boljevca prostire se na oko sedam hektara, a jedan od najvećih potrošača industrijskog eksploziva u Srbiji je kompanija Ziđin Srbija – nekadašnji RTB „Bor“.</p>
      <p>(Tanjug)</p>
    </article>
  </body>
</html>