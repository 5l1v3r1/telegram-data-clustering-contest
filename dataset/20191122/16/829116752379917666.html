<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/kultura/20191122-lajko-felix-es-a-volosi-lemeze-a-songlines-2019-es-albumlistajan.html"/>
    <meta property="og:site_name" content="Origo"/>
    <meta property="article:published_time" content="2019-11-22T16:04:00+00:00"/>
    <meta property="og:title" content="Lajkó Félix és a Volosi lemeze a Songlines éves albumlistáján"/>
    <meta property="og:description" content="A hazai kiadású albumok közül ez az egyetlen, amely felkerült a listára."/>
  </head>
  <body>
    <article>
      <h1>Lajkó Félix és a Volosi lemeze a Songlines éves albumlistáján</h1>
      <address><time datetime="2019-11-22T16:04:00+00:00">22 Nov 2019, 16:04</time> by <a rel="author">MTI</a></address>
      <p><b>Az év legjobb tíz lemeze közé választotta Lajkó Félix és a lengyel Volosi közös albumát a legrangosabb világzenei szaklap, a brit Songlines.<br/></b>A legrangosabb világzenei szaklap, a brit Songlines az év legjobb tíz lemeze közé választotta Lajkó Félix és a lengyel Volosi közös albumát. A Songlines a nemzetközi világzenei színtér meghatározó felülete, véleményformáló, szakmailag igényes fóruma. <a href="https://www.songlines.co.uk/news/songlines-best-albums-of-2019">Best Albums of the Year</a> listáján szerepelni</p>
      <aside>komoly elismerésnek számít,</aside>
      <p>idén a magyar kiadású albumok közül csak a Lajkó/Volosi-anyag került rá. </p>
      <figure>
        <img src="https://cdn.nwmgroups.hu/s/img/i/1704/20170407lajko-felix1.jpg?w=644&amp;h=322"/>
        <figcaption>Lajkó Félix<cite>Forrás: foto: Szöllősi Mátyás</cite></figcaption>
      </figure>
      <p>A brit magazin 2017-ben zenei díjára terjesztette fel Lajkó Félixet, aki a legjobb művész kategóriában a négyes végső listán szerepelt – végül nem ő nyert, hanem a szenegáli énekes, Baaba Maal. A vajdasági hegedűvirtuóz, Lajkó Félix és a lengyel Volosi albuma 2019 májusában jelent meg, röviddel ezután feljutott valamennyi fontos nemzetközi toplistára: a World Music Charts Europe dobogósa volt két hónapon keresztül, de előkelő helyen értékelte a Transglobal Worls Music Charts és a régió zenéit szemléző Balkan World Music Charts is.</p>
      <figure>
        <iframe src="https://www.youtube.com/embed/kzVkOo-Qmkw" width="640" height="360" data-service="Youtube" scrolling="no"/>
      </figure>
      <p>A népszerű lengyel népi-klasszikus vonósbanda, a Volosi menedzsere 2017-ben vetette fel az együttműködés lehetőségét Lajkó Félix-szel. Első közös koncertjük Varsóban volt, majd nagy sikerrel játszottak az Akvárium Klubban a Budapest Ritmón. „Korábban nem hallottam róluk, de elsőre működött a dolog a közöttünk élőben is. Koncertrepertoárunkban a Volosi és az én számaim is szerepelnek, egymás dolgaira improvizálunk. Többször játszottam már Lengyelországban,</p>
      <blockquote>az ottani közönség az egyik legjobb,</blockquote>
      <p>amellyel valaha szembenéztem: igényes és közben nagyon hálás” – mondta korábban Lajkó Félix az MTI-nek. A Volosiban Krzysztof Lason (hegedű), Stanislaw Lason (cselló), Zbigniew Michalek (hegedű), Robert Waszut (nagybőgő) és Jan Kaczmarzyk (brácsa) játszik.</p>
      <figure>
        <iframe src="https://www.youtube.com/embed/XUrL5osnFeo" width="640" height="360" data-service="Youtube" scrolling="no"/>
      </figure>
      <p>A 44 éves Lajkó Félix 1994-ben adta ki első lemezét. A hazai koncerthelyek mellett világszerte fellépett és sikereket aratott, számos ismert együttessel dolgozott együtt, írt zenét színházi előadáshoz, filmhez. Főszerepet játszott Mundruczó Kornél <i>Delta</i> című filmjében, 2008-ban a Magyar Filmszemlén elnyerte a legjobb eredeti filmzenéért járó díjat. Róla forgatta Jancsó Miklós a <i>Játssz Félix, játssz!</i> című kisfilmjét. 2013-ban megjelent citerás albuma, a <i>Mező<br/></i><mark>vezette a világzenei lemezek listáját,<br/></mark>a World Music Chartsot. Lajkó Félixet hamarosan két koncerten is hallhatja a budapesti közönség: újévi koncertjén, január 2-án zenekari felállással lép fel a Müpában, két nappal később pedig szólókoncertet ad a Zeneakadémia nagytermében.</p>
      <related>
        <h4>további tartalmak a rovatból</h4>
        <a href="https://www.origo.hu/kultura/20191122-uj-szerzemenyekkel-bovult-a-petofi-irodalmi-muzeum-pim.html"/>
        <a href="https://www.origo.hu/kultura/20191122-rekordaron-126-millio-dollarert-kelt-el-a-marvelkepregenyek-elso-szama.html"/>
        <a href="https://www.origo.hu/kultura/20191121-harman-vehettek-at-a-szervatiusz-jenodijat.html"/>
        <a href="https://www.origo.hu/kultura/20191121-gutenberg-nyomdajabol-szarmazo-bibliat-arvereznek-el-euromilliokat-erhet-1.html"/>
      </related>
    </article>
  </body>
</html>