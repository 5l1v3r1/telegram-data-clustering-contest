<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/pge-ekstraliga/zuzel-jerzy-kanclerz-wypowiedzial-sie-na-temat-zmiany-promotora-grand-prix/dtvhre4"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T16:29:29+00:00"/>
    <meta property="og:title" content="Widział wszystkie turnieje GP. Co sądzi o wyborach promotora?"/>
    <meta property="og:description" content="Jerzy Kanclerz od 1995 roku nie opuścił żadnej rundy GP, a pod tym względem nie ma sobie równych w Polsce i na świecie. Obecny prezes Zooleszcz Polonii Bydgoszcz nie opuszczał nawet rund rozgrywanych w Auckland czy Melbourne i jest świadkiem wszystkich najważniejszych wydarzeń w GP od przejęcia go przez brytyjską firmę BSI."/>
  </head>
  <body>
    <article>
      <h1>Widział wszystkie turnieje GP. Co sądzi o wyborach promotora?</h1>
      <address><time datetime="2019-11-22T16:29:29+00:00">22 Nov 2019, 16:29</time> by <a rel="author" href="https://www.przegladsportowy.pl/autorzy/mateusz-puka" target="_blank">Mateusz Puka</a></address>
      <p>
        <b>Jerzy Kanclerz od 1995 roku nie opuścił żadnej rundy GP, a pod tym względem nie ma sobie równych w Polsce i na świecie. Obecny prezes Zooleszcz Polonii Bydgoszcz nie opuszczał nawet rund rozgrywanych w Auckland czy Melbourne i jest świadkiem wszystkich najważniejszych wydarzeń w GP od przejęcia go przez brytyjską firmę BSI.</b>
      </p>
      <p>2 grudnia na Gali FIM w Andorze władze światowej federacji ogłoszą wyniki konkursu na promotora cyklu Grand Prix w latach 2022-2031. Na placu boju pozostały już tylko oferty od dotychczasowego promotora BSI oraz Eurosport Events. O ile ci pierwsi oferują podtrzymanie dotychczasowej strategii, to ci drudzy zapowiadają wielką żużlową rewolucję, która może zmienić w żużel w obwoźny cyrk i zmienić charakter dyscypliny – tak przynajmniej twierdzą krytycy ich propozycji. Fakt jest taki, że Eurosport Events ma doskonałe kontakty w Chinach, Japonii, a także na bliski wschodzie i będą chcieli je wykorzystać.</p>
      <p>Jerzy Kanclerz chętnie zobaczyłby w końcu jakąś zmianę. – BSI w ostatnich latach wiele obiecywało, ale niewiele z tego wszystkiego później wychodziło. Pamiętam jeszcze och obietnice organizacji zawodów w Madrycie czy Paryżu, ale muszę przyznać, że przez ostatnie lata Brytyjczycy nie wnieśli do żużla zbyt wiele nowych pomysłów. Z tego powodu przydałaby się zmiana, bo po niej nowy promotor będzie przynajmniej przez kilka lat bardzo mocno zmotywowany, a z tego może wyjść wiele dobrego. Widzimy przecież, że w innych krajach zainteresowanie żużlem cały czas spada – mówi Kanclerz.</p>
      <p>Część komentatorów boi się jednak, że proponowane zmiany w GP mogą okazać się trudne do pogodzenia z rozgrywkami ligowymi w Polsce, a przede wszystkim innych krajach. Przy 20 rundach w sezonie, najlepsi zawodnicy nie mieliby już ani siły, ani ochoty angażować się w inne starty, a to przyczyniłoby się do spadku poziomu rozgrywek, a być może nawet upadku lig w Danii czy Wielkiej Brytanii.</p>
      <p>– Nie wierzę, że działacze dopuściliby do sytuacji, w której cykl GP zaburzyłby normalne funkcjonowane rozgrywek ligowych. 10-12 turniejów GP w roku, to optymalna liczba i nie mam obaw, że ktoś będzie chciał to zmienić – wyjaśnia Kanclerz.</p>
    </article>
  </body>
</html>