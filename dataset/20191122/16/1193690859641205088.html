<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/skasuiut-chy-ni-oboviazkovyi-pryzov-v-ukraini-namiry-ministra-oborony-ta-reaktsiia-biitsiv-oos-siuzhet-203291.html"/>
    <meta property="og:site_name" content="5 канал"/>
    <meta property="article:published_time" content="2019-11-22T16:37:00+00:00"/>
    <meta property="og:title" content="Скасують чи ні обов'язковий призов в Україні: наміри міністра оборони та реакція бійців ООС – сюжет"/>
    <meta property="og:description" content="Нині вже триває осінній призов. Набрати мають понад 15 тисяч строковиків у всі силові структури"/>
  </head>
  <body>
    <article>
      <h1>Скасують чи ні обов'язковий призов в Україні: наміри міністра оборони та реакція бійців ООС – сюжет</h1>
      <address>
        <time datetime="2019-11-22T16:37:00+00:00">22 Nov 2019, 16:37</time>
      </address>
      <p>Попри озвучений намір міністра оборони скасувати обов'язковий призов, він триває. У майбутньому строкової служби може і не бути. Водночас армійці, які боронять східні кордони держави, таку ініціативу не схвалюють. Деталі дізнавалася журналіст "5 каналу" Євгенія Китаїва.</p>
      <p>Більше сотні призовників отримали повістки і вже розподілені в різні частини для проходження служби. Новобранців відправляють до прикордонників та нацгвардійців.</p>
      <p>Серед цієї сотні призовників є й ті, хто повістку від військкомата не отримував, утім добровільно вирішив йти служити.</p>
      <p>"У мене брат служить вже сьомий місяць у Львові у прикордонних військах. Подзвонив і каже, що добре. Я відправився. Всі служили в сім'ї", – розповідає призовник Богдан.</p>
      <blockquote>Осінній призов стартував 1 жовтня. Набрати мають понад 15 тисяч строковиків у всі силові структури. На фронт їх не відправлятимуть.</blockquote>
      <p>"Для того щоб одна людина воювала і стріляла, її потрібно щоб обслуговувало два-три чоловіки в тилу. Тому, це не те що важливо, це дуже важливі завдання вони виконують", – переконаний начальник відділу комплектування штабу командування сухопутних військ Микола Качаненко.</p>
      <figure>
        <iframe src="https://www.youtube.com/embed/5KZgf5eoFhM" width="745" height="451" data-service="Youtube" scrolling="no"/>
      </figure>
      <p>Утім у майбутньому строкової служби може і не бути. Міністр оборони Андрій Загороднюк озвучив свої плани – скасувати обов'язковий призов. Каже, хоче будувати професійну армію. Утім, додає, що все відбуватиметься поступово.<br/><br/>"Це моя персональна ціль. Це не буде скоро, це не буде протягом року, але це моя персональна ціль – скасувати призов. І це позиція держави взагалі, що ми рухаємось до професійної армії згідно із стандартами НАТО, яка підготовлена, оснащена", – таку думку висловив міністр оборони Андрій Загороднюк.  <br/><br/>Певна конкретика і терміни щодо переходу на контрактну армію може з'явитися вже до кінця року. А от остаточно визначитися міністр оборони обіцяє вже в наступному. У військкоматах кажуть, заяву міністра чули, але офіційних розпоряджень не отримували. Тож осінній призов триває.</p>
      <p>"Ми бачили цю інформацію на сайті Міністерства оборони, але ми виконуємо на даний час закон України, вказівки начальника Генерального штабу та накази міністра оборони і згідно до наказу президента відправляємо призовників до військ", – розповідає начальник відділу призову одеського обласного військкомату Сергій Скоробагатько.</p>
      <p>За словами начальник відділу комплектування штабу командування сухопутних військ Миколи Качаненко, щоб таку важливу реформу втілити в життя потрібно провести дуже багато заходів і їх потрібно спланувати. Тому ніяких вказівок стосовно скасування призову на строкову службу не отримували.</p>
      <blockquote>Армійці, які боронять східні кордони держави, від ініціативи міністра не в захваті. Зазначають, забезпечення бойових частин – справа рук, зокрема і строковиків. Тож не розуміють, хто виконуватиме ці завдання.</blockquote>
      <p>"Призовники на даний момент, вони виконують дуже багато важливих завдань в тилу. Тих завдань, які не можуть виконувати контрактники, які готуються постійно воювати. Якщо говорити про нашу частину, то наш батальйон забезпечення забезпечує повністю всю життєдіяльність бригади", – впевнений військовослужбовець бригади швидкого реагування НГУ з позивним "Арей".</p>
      <figure>
        <img src="https://www.5.ua/media/pictures/original/174185.jpg"/>
      </figure>
      <p>Боєць ООС<a href="https://www.5.ua/">5 канал</a></p>
      <p>А ще, кажуть армійці, призовники після строкової служби підписують контракт зі збройними силами. А це посилює обороноздатність країни.</p>
      <blockquote>Заступник київського міського комісара Юрій Ватрич впевнений, що близько 40 відсотків по закінченню строкової служби, чи в момент проходження служби, бажають проходити військову службу за контрактном.</blockquote>
      <p>Нагадаємо, що ідея скасувати строкову службу для України – не нова. Такий експеримент у 2013-му вже намагались провести за вказівкою тодішнього президента Віктора Януковича. Вже наступного року життя внесло свої корективи – почалася війна на Донбасі. Це призвело до того, що практично ціле покоління чоловіків виявилося не готовим до захисту своєї країни. А відсутність військових компенсували добровольцями</p>
      <p>Як повідомляв 5UA., під час брифінгу військовий комісар Київського міського військового комісаріату полковник Сергій Клявлін заявив, що <a href="https://www.5.ua/suspilstvo/viiskovyi-komisar-rozpoviv-chy-skasuiut-pryzov-do-armii-199849.html">скасування строкової військової служби найближчим часом не слід очікувати</a>. На сьогодні залишається змішана система укомплектування армії.</p>
    </article>
  </body>
</html>