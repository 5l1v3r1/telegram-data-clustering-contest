<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ap-mener-vedum-gar-til-sengs-med-vestkantfiffen/71850337"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T16:41:20+00:00"/>
    <meta property="og:title" content="Ap mener Vedum går til sengs med vestkantfiffen"/>
    <meta property="og:description" content="Arbeiderpartiet freser mot Senterpartiet, som ikke vil fjerne au pair-ordningen. - Jeg er både skuffet og overrasket, sier Masud Gharahkhani."/>
  </head>
  <body>
    <article>
      <h1>Ap mener Vedum går til sengs med vestkantfiffen</h1>
      <h2>Arbeiderpartiet freser mot Senterpartiet, som ikke vil fjerne au pair-ordningen. - Jeg er både skuffet og overrasket, sier Masud Gharahkhani.</h2>
      <address><time datetime="2019-11-22T16:41:20+00:00">22 Nov 2019, 16:41</time> by <a rel="author">Steinar Solås Suvatne</a></address>
      <p>Flertallet på Stortinget sa i går nei til å skrote au pair-ordningen, slik både SV og Arbeiderpartiet ønsker.</p>
      <p>
        <b>Til Arbeiderpartiets overraskelse, fikk regjeringspartiene støtte av Senterpartiet. Ap beskylder nå Trygve Slagsvold Vedums parti for å løpe rikfolkets ærend sammen med de borgerlige.</b>
      </p>
      <p>- At Høyre er opptatt av å bevare en ordning som sikrer den økonomiske eliten billig hushjelp fra utlandet, overrasker meg ikke. Men hvorfor løper Senterpartiet vestkantfiffens ærend? Det er jeg både skuffet og overrasket over, sier Masud Gharahkhani (Ap) til Dagbladet.</p>
      <h3>- Utnytting av fattige kvinner</h3>
      <p>Et tilsvarende forslag fra SV for to år siden falt, men resulterte i at Stortinget påla regjeringen å gjenopprette den økonomiske støtten til støttesenteret for au pairer på samme nivå som det Norsk Folkehjelp drev, ifølge NTB.</p>
      <p>- Arbeiderpartiet mener au pair-ordningen er overmoden for skroting, ikke reform. Gjennom en årrekke har vi sett at de velstående skaffer seg billig arbeidskraft fra Filippinene under dekke av «kulturutveksling». Nå må vi kalle en spade for en spade. Ordningen handler om utnytting av fattige kvinner, ferdig snakka, sier Gharahkhani videre.</p>
      <figure>
        <img src="https://dbstatic.no/69445255.jpg?imageId=69445255&amp;x=0&amp;y=0&amp;cropw=100&amp;croph=89.97668997669&amp;width=643&amp;height=387"/>
        <figcaption><b>RASENDE:</b> Masud Gharahkhani (Ap) rister på hodet over Senterpartiets støtte til å beholde au pair-ordningen. Foto: Nina Hansen / DAGBLADET Vis mer</figcaption>
      </figure>
      <h3>Sp tror på au pair-ordningen</h3>
      <p>I 2017 forsøkte Ap å få strengere krav inn i au pair-ordningen, men mislyktes også den gang.</p>
      <p>- Senterpartiet er tydelig på at au pair-ordningen er, og fortsatt skal være, en kulturutvekslingsordning, ikke billig arbeidskraft. Derfor fremmer vi også krav om at det skal være mindreårige barn i vertsfamilien. Henting og tilsyn av barn er oppgaver som lar jeg forene med språkkurs. De skal ikke være hushjelp, sier Heidi Greni (Sp) til Dagbladet.</p>
      <p>
        <b>Hun er partiets talsperson i saken. Senterpartiet <a href="https://www.dagbladet.no/nyheter/76-milliarder-i-avgiftsgap-mellom-ap-og-sp/71815812">løftet omfordeling høyt i sitt alternative statsbudsjett denne uka</a>, og Greni mener au pair-ordningen i hovedsak er til for andre ebn landets rikeste.</b>
      </p>
      <p>
        <i>- Løper ikke distriktspartiet Sp rikingenes ærend nå, slik Ap hevder?</i>
      </p>
      <p>- Ingen av de jeg kjenner til som har au pair ville kjenne seg igjen i merkelappen «vestkantfiff». Det er vanlige barnefamilier som har uregelmessige arbeidstider og sliter med den berømte tidsklemma, svarer Greni.</p>
      <h3>Kritisert ordning</h3>
      <p>Sp-politikeren understreker at partiet hennes mener myndighetene må være tøffere når det avdekkes misbruk av ordningen.</p>
      <p>Greni forteller til Dagbladet at det fortsatt bør være en plass i samfunnet for den kulturutvekslingen som hun mener au pair-ordningen kan være-</p>
      <p>- Senterpartiet forutsetter i merknader at det må slås hardere ned på misbruk av ordningen. Forutsatt at innstrammingene av regelverket og styrkingen av au pairenes rettigheter følges nøye opp, ønskes ordningen videreført.</p>
      <p>
        <b>Forslaget om å skrote ordningen ville falt uavhengig av Senterpartiets støtte.</b>
      </p>
      <p>Kritikken mot au pair-ordningen ble aktualisert på nytt at det ble kjent at Utlendingsdirektoratet (UDI) mener en au pair jobbet ulovlig hos justisminister Jøran Kallmyr (Frp). Hun bodde i familiens hjem i to måneder i fjor høst før hun fikk fornyet sin au pair-tillatelse.</p>
      <h3>- Må følges nøye</h3>
      <p>Kallmyr, som da jobbet som advokat, avviser at hun arbeidet for familien i denne perioden.</p>
      <p>- Ordningen må følges nøye og virkningen av endringene må evalueres. Hvis innstrammingene viser seg å ikke fungere, vil vi vurdere ordningen på nytt, sier Greni.</p>
      <p>UDI ga likevel oppholdstillatelse til justisminister Jøran Kallmyrs au pair, og kvinnen får dermed lov til å komme tilbake til Norge. Dermed trodde man på Kallmyrs forklaring om at hun ikke jobbet for familien i perioden hun bodde der ulovlig.</p>
    </article>
  </body>
</html>