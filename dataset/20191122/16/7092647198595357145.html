<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39803/%D8%A8%D8%A8%D8%B1%D8%A7%D9%86-%D8%AF%D8%B1-%D9%BE%D9%88%DB%8C%D8%B4-%D9%87%D8%B1-%D9%87%D9%81%D8%AA%D9%87-%D8%A7%D9%84%D9%81-%D8%A8-%D8%A7%DB%8C%D8%B1%D8%A7%D9%86-%D8%A8%D8%A7%DB%8C%D8%AF-%D8%A8%D9%87-%D9%86%DB%8C%D8%A7%D8%B2-%D9%85%D8%B1%D8%AF%D9%85%E2%80%8C%D9%87%D8%A7-%D8%AA%D9%88%D8%AC%D9%87-%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-22T16:27:00+00:00"/>
    <meta property="og:title" content="ببران: در پویش هر هفته الف ب ایران باید به نیاز مردم‌ها توجه شود"/>
    <meta property="og:description" content="مدیرکل روابط عمومی و اطلاع‌رسانی وزارت نیرو گفت:قرار نیست در قالب افتتاح پروژه‌ها طی این پویش روی منافع گروهی و مسائل انتخاباتی تاکید شود، بلکه این پویش معطوف به نظرات و مطابق خواست مردم است."/>
  </head>
  <body>
    <article>
      <h1>ببران: در پویش هر هفته الف ب ایران باید به نیاز مردم‌ها توجه شود</h1>
      <address><time datetime="2019-11-22T16:27:00+00:00">22 Nov 2019, 16:27</time> by <a rel="author">پایگاه خبری صنعت برق - برق نیوز BarghNews</a></address>
      <p><i>مدیرکل روابط عمومی و اطلاع‌رسانی وزارت نیرو گفت:قرار نیست در قالب افتتاح پروژه‌ها طی این پویش روی منافع گروهی و مسائل انتخاباتی تاکید شود، بلکه این پویش معطوف به نظرات و مطابق خواست مردم است. </i>به‌گزارش <a href="https://barghnews.com/">برق نیوز</a>،مدیرکل روابط عمومی و اطلاع‌رسانی وزارت نیرو گفت: در پویش «هرهفته_الف_ب_ایران» که بر اساس آن تا انتهای سال ۲۲۷ پروژه کلان آب و برق به صورت هفتگی افتتاح می‌شود، می‌بایست میزان رضایت مردم و توجه به نیاز‌های آنان از سوی روابط عمومی‌ها مورد توجه قرار گیرد.   "صدیقه ببران" در نشست دبیران انسجام بخشی روابط عمومی‌های صنعت برق و آب کشور در مشهد گفت: قرار نیست در قالب افتتاح پروژه‌ها طی این پویش روی منافع گروهی و مسائل انتخاباتی تاکید شود، بلکه این پویش معطوف به نظرات و مطابق خواست مردم است. وی افزود: اگر سابق بر این افتتاح پروژه‌ها به صورت رسمی و سنتی و با حضور مقامات محلی و ملی دنبال می‌شد، قرار است در قالب پویش «هرهفته_الف_ب_ایران» مردم در جریان امور قرار گیرند و نتایج افتتاح پروژه‌ها را حس کنند. مدیرکل روابط عمومی و اطلاع‌رسانی وزارت نیرو با اشاره به اینکه این رویکرد نیازمند ابداع، نوآوری و خلاقیت است، ادامه داد: باید این رویکرد در روابط عمومی‌های صنعت آب و برق فعال شود تا در بین نارضایتی‌های موجود لبخندی بر لب مردم شکل گیرد. ببران با اشاره به شکل‌گیری مکانیزم انسجام‌بخشی در صنعت آب و برق به‌عنوان یک اقدام نادر در کشور افزود: انسجام بخشی امری سالانه و مدیریت آن گردشی است و بر اساس آن از طریق هم‌افزایی حداکثری کار را پیش می‌بریم. وی با بیان اینکه پویش «هرهفته_الف_ب_ایران» قرار نیست تا انتهای سال پایان یابد بلکه قرار است تا انتهای دولت فعلی این رویکرد‌ها ادامه پیدا کند، اظهار کرد: حضور وزیر نیرو در این پویش جدید رویکردی حمایتی است و بخش عمده‌ای از مسئله نیز به این باز می‌گردد که مدیران روابط عمومی در مدیران عامل خویش ایجاد انگیزه کرده تا خبر‌ها مردمی و مردم پسند باشد و مردم در امور مشارکت داده شوند. مدیرکل روابط عمومی و اطلاع‌رسانی وزارت نیرو تصریح کرد: وظیفه روابط عمومی‌ها با نصب یک بنر، برگزاری جلسه با حضور مسئولان و نمایش تلویزیونی از افتتاح یک طرح به پایان نمی‌رسد و اگر سابق بر این اینگونه تصور می‌شد، باید این دیدگاه را تغییر داد. ببران افزود: در فضای ناامیدی‌های متعدد، مسئله مهم این است که مردم همیشه درگیر اخبار بد نباشند، علاوه بر این مخابره اخبار خوب نیز مسئله مهمی است که باید به آن توجه کرد.<br/><br/><b>توجه به ظرفیت تشکل‌های مردمی در این پویش</b> وی با تاکید بر اینکه در اجرای این پویش توجه به ظرفیت تشکل‌های مردمی حائز اهمیت است، اظهار کرد: جریان سازی پویش‌ها در گرو این است که مسئله از مردم به مردم منتقل شود. مدیرکل روابط عمومی و اطلاع‌رسانی وزارت نیرو افزود: یکی از مراحلی که برای این کار مورد نیاز است، ایجاد کارگزاران بومی و محلی است که از جامعه‌ای به جامعه دیگر تفاوت دارند. نکته اینجاست که مردم سخن کسی را می‌پذیرند که مورد اعتماد آنهاست؛ این‌ها در واقع همان گروه‌های مرجع هستند که باید با دقت بسیار زیاد از آن استفاده کرد و مستلزم ابداع و نوآوری است. ببران ادامه داد: در استان‌های متعدد گروه‌های محیط زیستی در حوزه انرژی و آب کار می‌کنند که لازم است به جهت برون سپاری امور از سازمان‌های غیردولتی مانند همین تشکل‌ها بهره برد. تشکل‌های واقعی نفوذ زیادی در بین مردم دارند. همچنین گروه‌های دیگری مانند دانشگاهیان، انجمن‌های علمی، روحانیون و گردهمایی‌های مذهبی وجود دارد که باید برای پیشبرد اهداف مربوط به منافع ملی از آن بهره برد. وی خاطرنشان کرد: شناسایی گروه‌های مرجع از جامعه‌ای به جامعه دیگر را باید در دستور کار قرار داده و انسجام بخشی را به سایر ادارات نیز گسترش دهیم.<br/><br/><b>فرهنگ سازی استفاده بهینه از انرژی در مدارس</b> ببران با بیان اینکه برای اجرای پویش «هرهفته_الف_ب_ایران» تبلیغات کفایت نمی‌کند و می‌بایست کار ترویجی نیز صورت داد، گفت: در همین راستا پیگیر انعقاد تفاهم‌نامه‌ای با آموزش و پرورش هستیم تا مسئله مدیریت مصرف فرهنگ سازی شود. وی با اشاره به اینکه هدف ما استفاده از سرمایه دانش آموزی و تبدیل آن به همیاران انرژی است، افزود: اگر عملیات ترویجی انجام شود و دانش آموزان وارد میدان و محیط شوند، میزان تاثیرگذاری فعالیت‌های ما بیشتر خواهد شد.<br/><br/><b>شفافیت و پاسخگویی دو رکن اصلی روابط عمومی‌ها</b> ببران شفافیت و پاسخگویی را دو رکن اصلی روابط عمومی‌ها دانست و گفت: باید در یک مجموعه شیشه‌ای اطلاعات فعالیت‌ها به طور کامل مخابره شود، در غیر این صورت سایرین اطلاعات را به مردم خواهند داد و شایعات توسعه پیدا می‌کند. وی درخصوص اهمیت پاسخگویی اضافه کرد: مدیران و معاونان و صدر و ذیل یک شرکت باید پاسخگو باشند، چون این مسئله کمک به خود ارگان است و آن را از مظان اتهام دور می‌کند.</p>
    </article>
  </body>
</html>