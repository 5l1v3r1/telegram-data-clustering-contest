<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/allerta-meteo-rossa-per-temporali-e-nubifragi-lelenco-delle-regioni-a-rischio/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T16:22:39+00:00"/>
    <meta property="og:title" content="Allerta meteo rossa per temporali e nubifragi: l’elenco delle regioni a rischio"/>
    <meta property="og:description" content="Allerta meteo rossa e arancione in almeno cinque regioni italiane: è quanto stabilito dalla Protezione civile per la giornata di domani, sabato 23 novembre, in vista del maltempo in arrivo, con temporali, neve e nubifragi. Occhi puntati soprattutto su Liguria, Piemonte, Emilia Romagna e Veneto. A Venezia potrebbe tornare l'acqua alta."/>
  </head>
  <body>
    <article>
      <h1>Allerta meteo rossa per temporali e nubifragi: l’elenco delle regioni a rischio</h1>
      <h2>Allerta meteo rossa e arancione in almeno cinque regioni italiane: è quanto stabilito dalla Protezione civile per la giornata di domani, sabato 23 novembre, in vista del maltempo in arrivo, con temporali, neve e nubifragi. Occhi puntati soprattutto su Liguria, Piemonte, Emilia Romagna e Veneto. A Venezia potrebbe tornare l’acqua alta.</h2>
      <address><time datetime="2019-11-22T16:22:39+00:00">22 Nov 2019, 16:22</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Nuova e pesante <b>ondata di maltempo</b> in arrivo sull'Italia. Secondo le previsioni meteo, nelle prossime ore sono attesi <b>nubifragi</b> e <b>temporali</b> di forte intensità, con rischi di <b>frane</b> e allegamenti in alcuni territori, soprattutto al Nord della Penisola, dove la Protezione civile ha diramato <b>allerta meteo</b>. Attenzione massima soprattutto in <b>Liguria</b>, dove sono attesi rovesci temporaleschi accompagnati da grandine e raffiche di <b>vento</b>, che possono anche arrivare a toccare i 100 chilometri orari, in particolare sui territori compresi tra le province di <b>Savona</b> e <b>Genova</b>. Ma anche altrove resta l'emergenza: in totale sono cinque le regioni in cui la situazione sarà più critica. Si attende anche la decisione dei comuni interessati dalla pioggia sulla chiusura delle scuole per la giornata di domani, sabato 23 novembre.</p>
      <h3>Maltempo, allerta meteo rossa in Liguria</h3>
      <figure>
        <iframe data-src="https://twitter.com/DPCgov/status/1197902043740037120" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dunque, la situazione peggiore sarà in Liguria, dove la Protezione civile ha diramato <b>allerta rossa</b>, il livello più alto. Come <a href="http://www.protezionecivile.gov.it/media-comunicazione/comunicati-stampa/dettaglio/-/asset_publisher/default/content/maltempo-in-arrivo-una-nuova-perturbazione">sottolinea proprio la Protezione civile sul proprio sito ufficiale</a>, "le precipitazioni saranno accompagnate da rovesci di forte intensità, frequente <b>attività elettrica</b> e forti raffiche di vento. Si segnalano, infine, dalle prime ore di domani venti di <b>burrasca</b> dai quadranti meridionali, con rinforzi fino a burrasca forte, sulla Liguria, in estensione alle zone costiere di Toscana e Lazio, con possibili mareggiate lungo le coste esposte". Il presidente della Regione, <b>Giovanni Toti</b>, ha lanciato un invito ai cittadini "ad avere grande prudenza domani negli spostamenti. Dalla mezzanotte di oggi sulla Liguria passerà una <b>perturbazione</b> che i nostri meteorologi definiscono molto importante, su un territorio su cui sono caduti 1.200 millimetri di pioggia negli ultimi venti giorni. Il nostro territorio è molto impregnato, i bacini dei <b>fiumi</b> reagiranno evidentemente di conseguenza, lo stillicidio di frane in corso significano che il nostro è un territorio fragile, da cui ci dobbiamo aspettare reazioni irruente".</p>
      <h3>Allerta meteo arancione e gialla: l'elenco delle regioni più a rischio</h3>
      <p>Ma l'allerta meteo domani, sabato 23 novembre, c'è anche in altre regioni, anche se di livello leggermente inferiore rispetto alla Liguria. La protezione civile infatti, sulla base dei fenomeni previsti ha valutato "<b>allerta</b> <b>arancione</b> su gran parte del <b>Piemonte</b>, dell'<b>Emilia Romagna</b>, sull'area meridionale del <b>Veneto</b> e su parte della Liguria. Valutata, infine, allerta gialla su <b>Trentino Alto Adige</b>, <b>Valle D’Aosta</b>, <b>Lazio</b>, <b>Umbria</b>, <b>Sicilia</b>, su parte di Friuli Venezia Giulia, Lombardia, Toscana, Abruzzo, Calabria e sui restanti settori di Piemonte, Veneto, Liguria ed Emilia-Romagna". In arrivo anche sulle Alpi copiose <b>nevicate</b> a quote inizialmente superiori a 800/1000m ma con limite neve in rialzo anche oltre i 1500m in serata. Occhi puntati anche su <b>Venezia</b>, dove potrebbero tornare mareggiate e <b>acqua alta</b> nel corso del weekend.</p>
    </article>
  </body>
</html>