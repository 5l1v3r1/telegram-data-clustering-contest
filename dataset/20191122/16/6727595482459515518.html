<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/modi-govt-made-sbi-accept-expired-electoral-bonds-sold-in-illegal-window-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-22T16:29:00+00:00"/>
    <meta property="og:title" content="തെരഞ്ഞെടുപ്പ് ബോണ്ട്; നടന്നത് വന്‍ അഴിമതി; കാലാവധി കഴിഞ്ഞ ബോണ്ടുകള്‍ വാങ്ങാന്‍ കേന്ദ്രം നിര്‍ദേശം നല്‍കി; മോദിയുടെ ഓഫീസ് നേരിട്ട് ഇടപെട്ടതിന്റെ രേഖകളും പുറത്ത്"/>
    <meta property="og:description" content="Narendra Modi India ന്യൂദല്‍ഹി: തെരഞ്ഞെടുപ്പു ബോണ്ടുമായി ബന്ധപ്പെട്ട് മോദി സര്‍ക്കാര്‍ നടത്തിയ നിയമവിരുദ്ധമായ പ്രവര്‍ത്തനങ്ങളുടെ ചുരുളഴിഞ്ഞുകൊണ്ടിരിക്കുകയാണ്.കോര്‍പ്പ"/>
  </head>
  <body>
    <article>
      <h1>തെരഞ്ഞെടുപ്പ് ബോണ്ട്; നടന്നത് വന്‍ അഴിമതി; കാലാവധി കഴിഞ്ഞ ബോണ്ടുകള്‍ വാങ്ങാന്‍ കേന്ദ്രം നിര്‍ദേശം നല്‍കി; മോദിയുടെ ഓഫീസ് നേരിട്ട് ഇടപെട്ടതിന്റെ രേഖകളും പുറത്ത്</h1>
      <address><time datetime="2019-11-22T16:29:00+00:00">22 Nov 2019, 16:29</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: തെരഞ്ഞെടുപ്പു ബോണ്ടുമായി ബന്ധപ്പെട്ട് മോദി സര്‍ക്കാര്‍ നടത്തിയ നിയമവിരുദ്ധമായ പ്രവര്‍ത്തനങ്ങളുടെ ചുരുളഴിഞ്ഞുകൊണ്ടിരിക്കുകയാണ്.</p>
      <p>കോര്‍പ്പറേറ്റുകള്‍ക്കും മറ്റു സ്ഥാപനങ്ങള്‍ക്കും സ്വന്തം വിലാസം വെളിവാക്കാതെ തന്നെ വന്‍ തുകകള്‍ രാഷ്ട്രീയ പാര്‍ട്ടികള്‍ക്കു സംഭാവന നല്‍കാന്‍ സഹായിക്കുന്ന സംവിധാനമാണ് തെരഞ്ഞെടുപ്പ് ബോണ്ടുകള്‍.</p>
      <p>റിസര്‍വ് ബാങ്കിന്റെയും തെരഞ്ഞെടുപ്പ് കമ്മീഷന്റെയും കടുത്ത എതിര്‍പ്പ് മറികടന്നായിരുന്നു ഒന്നാം നരേന്ദ്ര മോദി സര്‍ക്കാര്‍ തെരഞ്ഞെടുപ്പ് ബോണ്ടുകള്‍ക്ക് അനുമതി നല്‍കിയത്.</p>
      <p>മോദി സര്‍ക്കാര്‍ ഇന്ത്യന്‍ രാഷ്ട്രീയത്തിലേക്ക് അപ്രാപ്യമായ ഫണ്ടുകള്‍ എങ്ങനെ എത്തിച്ചുവെന്ന അന്വേഷണം ഹഫ്പോസ്റ്റ് ഇന്ത്യയായിരുന്നു നടത്തിയത്.</p>
      <p>ഇതില്‍ ഒരു രാഷ്ട്രീയ പാര്‍ട്ടിക്ക് വേണ്ടി കാലാവധി കഴിഞ്ഞ തെരഞ്ഞെടുപ്പ് ബോണ്ട് വാങ്ങാന്‍ ധനമന്ത്രാലയം സ്റ്റേറ്റ് ബാങ്ക് ഓഫ് ഇന്ത്യക്ക് നിര്‍ദേശം നല്‍കിയെന്നുള്ള റിപ്പോര്‍ട്ടാണ് ഏറ്റവും ഒടുവിലായി ‘ഹഫ് പോസ്റ്റ്’ പ്രസിദ്ധീകരിച്ചത്.</p>
      <p>കര്‍ണാടക നിയമസഭ തെരഞ്ഞെടുപ്പിന് തൊട്ടുമുമ്പ് ചട്ടങ്ങള്‍ മറികടന്ന് തെരഞ്ഞെടുപ്പ് ബോണ്ടുകള്‍ വില്‍ക്കാനുള്ള സ്‌പെഷ്യല്‍ വിന്‍ഡോ തുറക്കാന്‍ പ്രധാനമന്ത്രിയുടെ ഓഫീസ് നിര്‍ദേശം നല്‍കിയതിനു പിന്നാലെയാണ് കാലാവധി കഴിഞ്ഞ ബോണ്ടുകള്‍ ഒരു പ്രത്യേക രാഷ്ട്രീയപാര്‍ട്ടിക്ക് വേണ്ടി പാസ്സാക്കിയെടുക്കാന്‍ ധനമന്ത്രാലയം സ്റ്റേറ്റ് ബാങ്ക് ഓഫ് ഇന്ത്യക്ക് നിര്‍ദേശം നല്‍കിയെന്ന റിപ്പോര്‍ട്ടുകളും പുറത്തുവരുന്നത്.</p>
      <p>2018 മെയ് 24 നാണ് ഒരു പ്രമുഖ രാഷ്ട്രീയ പാര്‍ട്ടിയുടെ പ്രതിനിധി മെയ് മൂന്നാം തിയ്യതി പുറത്തിറക്കിയ 20 കോടിയുടെ തെരഞ്ഞെടുപ്പ് ബോണ്ടുമായി എസ്.ബി.ഐയെ സമീപിച്ചത്. ഇതില്‍ 10 കോടി മെയ് 3 നും പത്ത് കോടി മെയ് അഞ്ചിനുമായിരുന്നു വാങ്ങിയത്.</p>
      <p>എന്നാല്‍ ബോണ്ടുകള്‍ നിക്ഷേപിക്കേണ്ട സമയപരിധി കഴിഞ്ഞതിനാല്‍ അവ അസാധുവായെന്ന് ബാങ്ക് അധികൃതര്‍ പറഞ്ഞു. എന്നാല്‍ ബോണ്ട് നിക്ഷേപിക്കണമെന്ന് രാഷ്ട്രീയ പ്രതിനിധി അംഗം നിര്‍ബന്ധം പിടിച്ചു. ഇതിന് പിന്നാലെ എസ്.ബി.ഐ ധനമന്ത്രാലയത്തോട് നിര്‍ദേശം ആരാഞ്ഞു.</p>
      <p>15 ദിവസത്തെ കാലാവധി എന്നാല്‍ 15 കലണ്ടര്‍ ദിനമല്ലെന്നും 15 പ്രവൃത്തി ദിനങ്ങളാണെന്നും പറയുകയും ബോണ്ടുകള്‍ നിക്ഷേപിക്കാന്‍ അവരെ അനുവദിക്കണമെന്ന് ആവശ്യപ്പെടുകയുമായിരുന്നു. ഇത് പ്രകാരം അതേ ദിവസം തന്നെ ആ രാഷ്ട്രീയ പാര്‍ട്ടിക്ക് പത്ത് കോടി രൂപ വരുന്ന ബോണ്ട് നിയമവിരുദ്ധമായി പണമാക്കി മാറ്റാന്‍ സാധിച്ചു. എന്നാല്‍ മെയ് 3 ന് വാങ്ങിയ 10 കോടിക്ക് ഇളവുകള്‍ നല്‍കാന്‍ കഴിയാത്തതിനാല്‍ തന്നെ അത് പ്രധാനമന്ത്രിയുടെ ദുരിതാശ്വാസ നിധിയിലേക്ക് പോയെന്നും രേഖകള്‍ വ്യക്തമാക്കുന്നു.</p>
      <figure>
        <img src="https://www.doolnews.com/assets/2019/11/sbi.jpg"/>
      </figure>
      <p>2018 ല്‍ സാമ്പത്തികകാര്യ മന്ത്രാലയം പ്രസിദ്ധീകരിച്ച തെരഞ്ഞെടുപ്പ് ബോണ്ടുകളുടെ കൈമാറ്റത്തെ സംബന്ധിച്ച ചട്ടങ്ങള്‍ പ്രകാരം എസ്.ബി.ഐ ശാഖകളിലൂടെ വര്‍ഷത്തില്‍ നാല് പ്രാവശ്യം പുറത്തിറക്കുന്ന തെരഞ്ഞെടുപ്പ് ബോണ്ടുകള്‍ പതിനഞ്ച് ദിവസത്തിനുള്ളില്‍ അത് ലഭിച്ച രാഷ്ട്രീയ പാര്‍ട്ടികളുടെ അക്കൗണ്ടില്‍ നിക്ഷേപിക്കേണ്ടതും ഇതിലൂടെ ലഭിക്കുന്ന പണം രാഷ്ട്രീയ പാര്‍ട്ടികള്‍ക്ക് ലോക്‌സഭാ തെരഞ്ഞെടുപ്പിന് വേണ്ടി വിനിയോഗിക്കാവുന്നതുമാണ് എന്ന് വ്യക്തമായി പറയുന്നുണ്ട്.</p>
      <p>2018 ജനുവരിയില്‍ തീരുമാനിച്ചത് പ്രകാരം തെരഞ്ഞെടുപ്പ് ബോണ്ടുകളുടെ വില്‍പ്പനയ്ക്കായി വര്‍ഷത്തില്‍ ജനുവരി, ഏപ്രില്‍, ജൂലൈ, ഒക്ടോബര്‍ എന്നിങ്ങനെ നാല് തവണ പത്തു ദിവസം വീതം വരുന്ന ഒരു കാലാവധി നിശ്ചയിച്ചിരുന്നു.</p>
      <p>പൊതുതെരഞ്ഞെടുപ്പുകള്‍ നടക്കുന്ന വര്‍ഷത്തില്‍ 30 ദിവസം വരുന്ന പ്രത്യേക കാലാവധിയും ഈ നിയമത്തിന്റെ ഭാഗമായിരുന്നു. സ്റ്റേറ്റ് ബാങ്ക് ഓഫ് ഇന്ത്യയുടെ ശാഖകളില്‍ നിന്നും വാങ്ങാവുന്ന രീതിയിലായിരുന്നു തെരഞ്ഞെടുപ്പ് ബോണ്ടുകള്‍ സജീകരിച്ചിരുന്നത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്നാല്‍ അഴിമതി വിരുദ്ധ പ്രവര്‍ത്തകനായ ലോകേഷ് ബത്ര സമ്പാദിച്ച രേഖകള്‍ പ്രകാരം മോദി സര്‍ക്കാര്‍ തെരഞ്ഞെടുപ്പ് ബോണ്ടുകളുടെ വില്പനയില്‍ വലിയ കൃത്രിമം നടത്തിയിരിക്കുന്നതായി വ്യക്തമായി.</p>
      <p>2018 മെയ് മാസത്തില്‍ കര്‍ണാടക നിയമസഭാ തെരഞ്ഞെടുപ്പിനോടനുബന്ധിച്ച്, പ്രധാനമന്ത്രിയുടെ ഓഫീസില്‍ നിന്നുള്ള പ്രത്യേക നിര്‍ദേശപ്രകാരം മെയ് 1 മുതല്‍ 10 വരെ ബോണ്ടുകള്‍ വില്‍ക്കാന്‍ പ്രത്യേക സമയം അനുവദിച്ചു.</p>
      <p>വിവരാവകാശ നിയമപ്രകാരം ആക്ടിവിസ്റ്റ് കൊമോഡോര്‍ ലോകേഷ് ബാത്ര ശേഖരിച്ച രേഖകളില്‍, കാലഹരണപ്പെട്ട ഈ ബോണ്ടുകള്‍ സ്വീകരിക്കാന്‍ അനുവദിച്ച ദാതാക്കളുടെയോ രാഷ്ട്രീയ പാര്‍ട്ടികളുടെയോ പേര് നല്‍കിയിരുന്നില്ല.</p>
      <p>കാലാവധി കഴിഞ്ഞ ബോണ്ടുകള്‍ സ്വീകരിക്കുക, ബോണ്ടുകളെ നിയന്ത്രിക്കുന്ന നിയമങ്ങള്‍ ലംഘിക്കുക, പ്രധാനമന്ത്രിയുടെ ഓഫീസിന്റെ നിര്‍ദേശപ്രകാരം നിയമവിരുദ്ധമായ ജാലകത്തിലൂടെ ബോണ്ടുകള്‍ വില്‍ക്കുക എന്നിങ്ങനെ നിരവധി നിയമലംഘനങ്ങളാണ് ഇതിന്റെ പിന്നില്‍ നടന്നത്.</p>
      <figure>
        <img src="https://www.doolnews.com/assets/2019/11/ministryoffinance.jpg"/>
      </figure>
      <p>റിസര്‍വ് ബാങ്കിന്റേയും തെരഞ്ഞെടുപ്പ് കമ്മീഷന്റേയും പ്രതിപക്ഷ പാര്‍ട്ടികളുടേയും അസോസിയേഷന്‍ ഫോര്‍ ഡെമോക്രാറ്റിക് റിഫോംസ് പോലുള്ള സംഘടനകളുടേയും പ്രതിഷേധം കണക്കിലെടുക്കാതെയായിരുന്നു കേന്ദ്രത്തിന്റെ ഇടപെടല്‍.</p>
      <p>അസോസിയേഷന്‍ ഫോര്‍ ഡെമോക്രാറ്റിക് റിഫോംസ് സമാഹരിച്ച രേഖകള്‍ പ്രകാരം, ഇത്തരം ബോണ്ടുകളുടെ ആദ്യ വിഹിതത്തിന്റെ 95 ശതമാനം പങ്കും പോയിരിക്കുന്നത് ബി.ജെ.പിയിലേക്കാണ് എന്നതാണ് ശ്രദ്ധിക്കേണ്ട മറ്റൊരു ഘടകം.</p>
      <p>തെരഞ്ഞെടുപ്പ് ബോണ്ടുകളുടെ നിയമസാധുതയെക്കുറിച്ചുള്ള ഒരു ഹരജി സുപ്രീം കോടതിയില്‍ നിലവിലുണ്ട്. തെരഞ്ഞെടുപ്പ് ബോണ്ടുകളെക്കുറിച്ച് ചര്‍ച്ച ചെയ്യണമെന്ന് ആവശ്യപ്പെട്ട് ഇന്നലെ പ്രതിപക്ഷ നിയമസഭാംഗങ്ങള്‍ പാര്‍ലമെന്റ് തടസ്സപ്പെടുത്തുകയും ചെയ്തിരുന്നു. പ്രധാനമന്ത്രി മോദി സഭയില്‍ ഉണ്ടായ സമയത്ത് തന്നെയായിരുന്നു പ്രതിപക്ഷ പ്രതിഷേധം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>2017 ഫെബ്രുവരി ഒന്നാം തിയ്യതി തെരഞ്ഞെടുപ്പു ചെലവുകളുടെയും പ്രവര്‍ത്തനത്തിന്റെയും സുതാര്യതയ്ക്കുവേണ്ടി തെരഞ്ഞെടുപ്പു ബോണ്ടുകള്‍ പുറത്തിറക്കുന്നതിനും റിസര്‍വ് ബാങ്ക് ഓഫ് ഇന്ത്യ ആക്ട് ഭേദഗതി ചെയ്യുന്നതിനുമായുള്ള നിര്‍ദേശങ്ങള്‍ അരുണ്‍ ജെയ്റ്റ്‌ലിയായിരുന്നു ബജറ്റില്‍ മുന്നോട്ടു വെച്ചത്. തൊട്ടടുത്ത മാസം ഈ നിര്‍ദേശങ്ങള്‍ ബജറ്റ് പാസായതോടെ നിയമമായി അംഗീകരിക്കപ്പെടുകയായിരുന്നു.</p>
      <p>അരുണ്‍ ജെയ്റ്റ്‌ലി ബജറ്റ് ദിന പ്രസംഗത്തില്‍ തെരഞ്ഞെടുപ്പ് ബോണ്ടുകള്‍ എന്ന ആശയം ആദ്യമായി അവതരിപ്പിച്ചതിന് പിന്നാലെ തന്നെ കള്ളപ്പണം വെളുപ്പിക്കാന്‍ ഇത്തരം ബോണ്ടുകള്‍ ഉപയോഗിക്കാമെന്ന് റിസര്‍വ് ബാങ്ക് മുന്നറിയിപ്പ് നല്‍കിയിരുന്നു.</p>
      <p>ഇത്തരമൊരു തീരുമാനം വന്‍കിട കോര്‍പ്പറേറ്റുകള്‍ക്ക് അനുകൂലമായി വരുമെന്നും വിദേശത്ത് അവര്‍ നിക്ഷേപിച്ചു വെച്ചിരുന്ന പണം ഇന്ത്യന്‍ രാഷ്ട്രീയത്തില്‍ ഇറക്കാന്‍ അനുമതി നല്‍കുന്നതായി ഇത് മാറുമെന്നുമായിരുന്നു റിസര്‍വ് ബാങ്ക് മുന്നറിയിപ്പ് നല്‍കിയത്.</p>
      <p>എന്നാല്‍ റിസര്‍വ് ബാങ്കിന്റെ എതിര്‍പ്പുകളെ റവന്യു സെക്രട്ടറിയായ ഹശ്മുഖ് ആദിയ തള്ളിക്കളയുകയായിരുന്നു.</p>
      <p>റിസര്‍വ് ബാങ്കിന്റെ ഉപദേശങ്ങള്‍ ഏറെ വൈകിയ വേളയിലാണ് ലഭിച്ചിരിക്കുന്നതെന്നും ബജറ്റിന് വേണ്ട കാര്യങ്ങള്‍ അച്ചടിച്ചുകഴിഞ്ഞ നിലയ്ക്ക് നിശ്ചയിച്ച പദ്ധതികളുമായി മുന്നോട്ടു പോകുകയാണെന്നുമായിരുന്നു അദ്ദേഹം പറഞ്ഞത്.</p>
      <p>ലോകേഷ് ബത്ര പുറത്തു വിട്ട രേഖകള്‍ പ്രകാരം റിസര്‍വ് ബാങ്കിനെ തെറ്റിദ്ധരിപ്പിച്ചാണ് ഇത്തരമൊരു സാഹചര്യം സൃഷ്ടിച്ചതെന്ന് വ്യക്തമാക്കുന്നുണ്ട്.</p>
      <related>
        <a href="https://www.doolnews.com/mumbai-ahmedabad-bullet-train-project-may-be-scrapped-by-centre.html?utm_source=doolnews&amp;utm_medium=related"/>
      </related>
      <p>മുന്‍കാലങ്ങളില്‍ ഇന്ത്യന്‍ കോര്‍പ്പറേറ്റുകള്‍ രാഷ്ട്രീയ പാര്‍ട്ടികള്‍ക്ക് നല്‍കുന്ന സംഭാവന വാര്‍ഷിക കണക്കുകളില്‍ ബോധിപ്പിക്കേണ്ടതായിട്ടുണ്ടായിരുന്നു. വിദേശകോര്‍പ്പറേറ്റുകള്‍ക്ക് ഇന്ത്യയിലെ രാഷ്ട്രീയപാര്‍ട്ടികള്‍ക്ക് സംഭാവന നല്‍കാന്‍ നിയമം അനുവദിച്ചിരുന്നു.</p>
      <p>എന്നാല്‍ പുതിയ നിയമ ഭേദഗതിയിലൂടെ ഇത്തരം നിയന്ത്രണങ്ങള്‍ എല്ലാം എടുത്തുമാറ്റപ്പെടുകയായിരുന്നു. തെരഞ്ഞെടുപ്പ് ബോണ്ടുകളിലൂടെ എത്ര പണം വേണമെങ്കിലും സ്വന്തം പേര് വെളിപ്പെടുത്താതെ രാഷ്ട്രീയപാര്‍ട്ടികള്‍ക്ക് ഇന്ന് സംഭാവന ചെയ്യാം.</p>
      <p>അരുണ്‍ ജെയ്റ്റ്ലി തെരഞ്ഞെടുപ്പു ബോണ്ടുകള്‍ പ്രഖ്യാപിച്ച് നാല് മാസത്തിനു ശേഷം ജൂണ്‍ 2017-ഓടെ തപന്‍ റായ് സെക്രട്ടറിയായിരിക്കുന്ന സാമ്പത്തിക കാര്യ വകുപ്പ് തെരഞ്ഞെടുപ്പു ബോണ്ടുകളുടെ ദൈനംദിന പ്രവര്‍ത്തനത്തെ കുറിച്ച് അവതരിപ്പിച്ച രേഖയില്‍ തെരഞ്ഞെടുപ്പ് ബോണ്ടുകള്‍ വാങ്ങുന്ന ആളുകളെ കുറിച്ചും ഏത് പാര്‍ട്ടിക്കാണ് സംഭാവന നല്‍കുന്നത് എന്നതും രഹസ്യമായിരിക്കുമെന്നും ഈ വിശദാംശങ്ങള്‍ വിവരാവകാശ പരിധിക്ക് പുറത്തായിരിക്കുമെന്നും വ്യക്തമാക്കിയിരുന്നു. രാഷ്ട്രീയ പാര്‍ട്ടികളാകട്ടെ തെരഞ്ഞെടുപ്പ് ബോണ്ടുകള്‍ വഴി കിട്ടിയ പണത്തിന്റെ വിശദാംശങ്ങള്‍ സൂക്ഷിച്ചുവെക്കേണ്ട ആവശ്യമില്ലെന്നും കുറിപ്പില്‍ പറഞ്ഞിരുന്നു.</p>
      <p>കര്‍ണാടകം, രാജസ്ഥാന്‍, മിസോറാം, ഛത്തീസ്ഗഢ് , മധ്യപ്രദേശ്, തെലങ്കാന എന്നീ സംസ്ഥാനങ്ങളിലേക്കുള്ള നിയമസഭാ തെരഞ്ഞെടുപ്പുകള്‍ 2018ല്‍ നടന്ന വേളയില്‍ ബോണ്ടുകളിലൂടെ സമാഹരിച്ച തുകയുടെ 95 ശതമാനവും പോയത് ബി.ജെ.പിയുടെ അക്കൗണ്ടിലേക്കായിരുന്നു.</p>
      <p>2018-19 സാമ്പത്തിക വര്‍ഷത്തില്‍ ലോക്‌സഭാ തെരഞ്ഞെടുപ്പിനുവേണ്ടി വിവിധ രാഷ്ട്രീയ പാര്‍ട്ടികള്‍ തെരഞ്ഞെടുപ്പ് ബോണ്ടുകളിലൂടെ സമാഹരിച്ച പണത്തിന്റെ കണക്കുകള്‍ ഇനിയും ലഭ്യമായിട്ടില്ല.</p>
      <figure>
        <iframe src="https://www.youtube.com/embed/JTERZRrOduc" width="500" height="281" data-service="Youtube" scrolling="no"/>
      </figure>
    </article>
  </body>
</html>