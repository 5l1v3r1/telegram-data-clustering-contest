<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/tennis/djokovic-servie-uitgeschakeld-matchpoints-rusland/"/>
    <meta property="og:site_name" content="Sportnieuws"/>
    <meta property="article:published_time" content="2019-11-22T16:01:58+00:00"/>
    <meta property="og:title" content="Djokovic met Servië na 3 mislukte matchpoints uitgeschakeld"/>
    <meta property="og:description" content="Novak Djokovic heeft zich met Servië niet kunnen plaatsen voor de halve finale van de Davis Cup Finals. De Servische tennissers verloren met 2-1 van Rusland. Djokovic nam bij een 1-1-stand samen met Viktori Troicki het beslissende dubbelspel voor zijn rekening. In een spannende partij lieten Djokovic en Troicki in de allesbeslissende tiebreak 3 wedstrijdpunten…"/>
  </head>
  <body>
    <article>
      <h1>Djokovic met Servië na 3 mislukte matchpoints uitgeschakeld</h1>
      <address>
        <time datetime="2019-11-22T16:01:58+00:00">22 Nov 2019, 16:01</time>
      </address>
      <p>
        <b>Novak Djokovic heeft zich met Servië niet kunnen plaatsen voor de halve finale van de Davis Cup Finals. De Servische tennissers verloren met 2-1 van Rusland.</b>
      </p>
      <p>Djokovic nam bij een 1-1-stand samen met Viktori Troicki het beslissende dubbelspel voor zijn rekening. In een spannende partij lieten Djokovic en Troicki in de allesbeslissende tiebreak 3 wedstrijdpunten onbenut. Karen Chatsjanov en Andrej Roeblev waren met 6-4, 4-6, 7-6 (8) net te sterk. De Russen verzilverden hun 1e matchpoint.<br/><br/>In het enkelspel was Djokovic nog met 6-3, 6-3 de meerdere van Chatsjanov. Roeblev had in de 1e partij probleemloos van Filip Krajinovic gewonnen: 6-1, 6-2.<br/><br/><b>Halve finale Rusland</b><br/>Rusland neemt het in de halve finales op tegen Canada, dat zich donderdag ten koste van Australië al had verzekerd van een plek bij de laatste 4. Vrijdagavond staan nog de ontmoetingen in de kwartfinales tussen Groot-Brittannië en Duitsland en Argentinië en Spanje op het programma.<br/><br/>Door de uitschakeling van Servië zit het seizoen erop voor Djokovic, die het jaar afsluit als de mondiale nummer 2, achter Rafael Nadal.</p>
    </article>
  </body>
</html>