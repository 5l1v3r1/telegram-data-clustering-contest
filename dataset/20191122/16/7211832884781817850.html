<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607192"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-22T16:16:00+00:00"/>
    <meta property="og:title" content="ไม่ยกเว้น &quot;บังทัน&quot; ต้องเป็นทหารรับใช้ชาติ"/>
    <meta property="og:description" content="รบ.โซลยัน หนุ่มๆวง BTS ต้องเข้ารับราชการทหาร แม้นักการเมือง-กลุ่มแฟนคลับขอยกเว้น"/>
  </head>
  <body>
    <article>
      <h1>ไม่ยกเว้น "บังทัน" ต้องเป็นทหารรับใช้ชาติ</h1>
      <address><time datetime="2019-11-22T16:16:00+00:00">22 Nov 2019, 16:16</time> by <a rel="author">PostToday</a></address>
      <p>รบ.โซลยัน หนุ่มๆวง BTS ต้องเข้ารับราชการทหาร แม้นักการเมือง-กลุ่มแฟนคลับขอยกเว้น</p>
      <p>โคเรียนไทมส์รายงานว่า ทางการเกาหลีใต้ยืนยันเมื่อวันพฤหัสบดีที่ผ่านมาว่า หนุ่มๆบังทันทั้ง 7 คนสมาชิกของวง BTS ไม่เข้าหลักเกณฑ์การได้รับการยกเว้นเข้ารับราชการทหารเป็นเวลา 2 ปี เมื่ออายุครบ 28 ปีตามกฎหมาย แม้ว่าหนุ่มๆทั้ง 7 จะเป็นศิลปินบอยแบนด์ที่มีชื่อเสียงระดับโลก และสร้างมูลค่าทางเศรษฐกิจให้กับเกาหลีใต้นับหมื่นล้านวอน</p>
      <p>ก่อนหน้านี้มีนักการเมืองบางกลุ่ม และบรรดาแฟนคลับของศิลปินดารา เรียกร้องให้มีการเพิ่มมาตรการข้อยกเว้นการเข้ารับราชการทหาร จากเดิมที่กระทรวงกลาโหมเกาหลีใต้กำหนดข้อยกเว้นแก่ นักกีฬา และศิลปินที่ "เข้าเงื่อนไข" ได้รับการยกเว้นการรับราชการทหาร</p>
      <p>เมื่อวันพฤหัสบดีที่ผ่านมานายกรัฐมนตรี อี นัก-ย็อน ของเกาหลีใต้ได้เข้าประชุมร่วมคณะกรรมาธิการด้านความมั่นคงที่กระทรวงกลาโหม ก่อนจะมีความเห็นชอบไม่ขยายข้อยกเว้นการเข้ารับราชการทหารแก่นักแสดงหรือบุคคลมีชื่อเสียงอื่นๆ</p>
      <p>Lee Nam-Woo รมว.กลาโหมกล่าวว่า "กองทัพเชื่อว่าหน้าที่ทางทหารจะไม่ส่งผลต่อความสามารถหรือชื่อเสียงของดารานักแสดงแต่อย่างใด"</p>
      <p>ทั้งนี้ ภายใต้เงื่อนไขการยกเว้นเข้ารับราชการทหารของเกาหลีใต้ กำหนดไว้สำหรับบุคคลที่มีส่วนร่วมในสร้างชื่อเสียงประเทศชาติ อาทิ การคว้าเหรียญทองในการแข่งกีฬาโอลิมปิก หรือเอเชียนเกมส์ หรือการคว้าเหรียญรางวัลจากการแข่งกีฬาใดๆก็ตาม หรือชนะการแข่งขันด้านศิลปะนานาชาติตามการพิจารณาของรัฐบาลเป็นรายกรณี</p>
      <p>อย่างไรก็ดี ทางกองทัพเกาหลีใต้มีแผนปรับลดกำลังพลทางทหารลงมาถึงนับแสนนาย ระหว่างปี 2022-2026 จากการเปลี่ยนแปลงของโครงสร้างประชากร และเน้นยุทธวิธีการรบทางไซเบอร์มากขึ้น</p>
      <p>และด้วยความต่างทางอายุของหนุ่มๆทั้ง 7 คาดว่าหากต้องมีสมาชิกวงเข้ารับราชการทหาร จะส่งผลให้มี"ช่องว่าง"ด้านเวลาที่หนุ่มๆทั้ง 7 จะได้กลับมารวมตัวอีกครั้ง หรือเป็นไปได้ที่พวกเขาอาจทำวงต่อไปแม้จะมีสมาชิกไม่ครบทั้งหมด</p>
    </article>
  </body>
</html>