<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/glykia-listeia-eklepsan-20-tonous-sokolatas-milka-kai-eginan-kapnos/2921353/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T16:34:41+00:00"/>
    <meta property="og:title" content="“Γλυκιά” ληστεία! Έκλεψαν 20 τόνους σοκολάτας Milka και έγιναν καπνός"/>
    <meta property="og:description" content="Απίστευτη ληστεία στην Αυστρία με τις αρχές να προσπαθούν να βρουν που πήγαν σχεδόν είκοσι τόνοι σοκολάτας Milka, αξίας περίπου 50.000 ευρώ."/>
  </head>
  <body>
    <article>
      <h1>“Γλυκιά” ληστεία! Έκλεψαν 20 τόνους σοκολάτας Milka και έγιναν καπνός</h1>
      <h2>Απίστευτη ληστεία στην Αυστρία με τις αρχές να προσπαθούν να βρουν που πήγαν σχεδόν είκοσι τόνοι σοκολάτας Milka, αξίας περίπου 50.000 ευρώ.</h2>
      <address><time datetime="2019-11-22T16:34:41+00:00">22 Nov 2019, 16:34</time> by <a rel="author">Newsit Newsroom</a></address>
      <p>Το φορτηγό της μεταφορικής εταιρίας που έπρεπε να παραλάβει, στις 15 Νοεμβρίου, το γλυκό αυτό φορτίο που είχε μόλις βγει από το εργοστάσιο της Milka στο Μπλούντεντς, στο δυτικό τμήμα της χώρας, «είχε στην πραγματικότητα κλεμμένη πινακίδα κυκλοφορίας», δήλωσε στο Γαλλικό Πρακτορείο ο Στέφαν Έντερ, εκπρόσωπος της αστυνομίας του Τιρόλου.</p>
      <p>Η επιχείρηση του Τιρόλου που είχε αναλάβει τη μεταφορά είχε αναθέσει την παράδοση σε μια άλλη, ουγγρική εταιρία, η οποία με τη σειρά της ζήτησε από μια υπεργολαβική εταιρία στην Τσεχία να διασχίσει την Ευρώπη για να παραδώσει το φορτίο στο Βέλγιο.</p>
      <p>Ένας άγνωστος εμφανίστηκε στη συνέχεια στην ουγγρική μεταφορική εταιρία λέγοντας ότι ήταν ο Τσέχος οδηγός στον οποίο είχε πιστωθεί η παραγγελία αυτή και ο οποίος πήγε να παραλάβει το φορτίο στην Αυστρία.</p>
      <p>Έδειξε στο αυστριακό εργοστάσιο της Milka στο Μπλούντεντς πλαστά παραστατικά και φόρτωσε στο φορτηγό τις σοκολάτες, οι οποίες δεν έφθασαν ποτέ στον προορισμό τους. Παραμένουν μέχρι σήμερα άφαντες όπως και το φορτηγό.</p>
      <p>Σύμφωνα με την αστυνομία του Τιρόλου, η κλοπή τέτοιων ποσοτήτων σοκολάτας είναι σπάνια αλλά όχι πρωτόγνωρη. Ένα παρόμοιο περιστατικό είχε συμβεί ήδη στην περιοχή.</p>
      <p>Η διάσημη μοβ σοκολάτα Milka, εμπορικό σήμα κατατεθέν το 1901, έχει το μεγαλύτερο μερίδιο στην αυστριακή αγορά σοκολάτας. Ανήκει στον αμερικανικό αγροτοδιατροφικό όμιλο Mondelez International.</p>
      <p>Το όνομά της προκύπτει από τoν συνδυασμό των γερμανικών λέξεων για τα δύο κυριότερα συστατικά της, του γάλακτος (Milch) και του κακάο (Kakao).</p>
      <p>Ένα τμήμα της παραγωγής της –που αυξάνεται στα τέλη του έτους ενόψει των εορτών– πραγματοποιείται εδώ και έναν αιώνα στην Αυστρία στην αλπική επαρχία Φόραλμπεργκ, που συνορεύει με την Ελβετία.</p>
    </article>
  </body>
</html>