<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549199.html/%D8%A7%D9%85%D9%86%DB%8C%D8%AA--%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D9%86%D8%B9%D9%85%D8%AA-%D8%A7%D9%84%D9%87%DB%8C-%D9%88-%D9%84%D8%A7%D8%B2%D9%85%D9%87-%D8%B1%D8%B4%D8%AF-%D9%88-%D8%B9%D8%B2%D8%AA-%DA%A9%D8%B4%D9%88%D8%B1-%D8%A7%D8%B3%D8%AA--%D8%A7%D8%AA%D9%81%D8%A7%D9%82%D8%A7%D8%AA-%D8%A7%D8%AE%DB%8C%D8%B1-%D8%AA%D9%88%D8%B7%D8%A6%D9%87-%D8%A8%D8%B2%D8%B1%DA%AF-%D8%AF%D8%B4%D9%85%D9%86%D8%A7%D9%86-%D9%88-%D9%85%D9%86%D8%A7%D9%81%D9%82%D8%A7%D9%86-%D8%A8%D9%88%D8%AF-%DA%A9%D9%87-%D8%B4%DA%A9%D8%B3%D8%AA-%D8%AE%D9%88%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:52:00+00:00"/>
    <meta property="og:title" content="امنیت، بزرگترین نعمت الهی و لازمه رشد و عزت کشور است/ اتفاقات اخیر توطئه بزرگ دشمنان و منافقان بود که شکست خورد"/>
    <meta property="og:description" content="دری نجف آبادی ضمن تشکر از نجابت مردم در حوادث اخیر گفت: امنیت جزء واجب ترین نیازهای جامعه بشری است و اگر برقرار نباشد رشد و عزت نیز نخواهد بود و امروز نمونه هایی از این موارد را در منطقه مشاهده می کنیم."/>
  </head>
  <body>
    <article>
      <h1>امنیت، بزرگترین نعمت الهی و لازمه رشد و عزت کشور است/ اتفاقات اخیر توطئه بزرگ دشمنان و منافقان بود که شکست خورد</h1>
      <h2>امام جمعه اراک:</h2>
      <address>
        <time datetime="2019-11-22T16:52:00+00:00">22 Nov 2019, 16:52</time>
      </address>
      <p>دری نجف آبادی ضمن تشکر از نجابت مردم در حوادث اخیر گفت: امنیت جزء واجب ترین نیازهای جامعه بشری است و اگر برقرار نباشد رشد و عزت نیز نخواهد بود و امروز نمونه هایی از این موارد را در منطقه مشاهده می کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ آیت الله قربانعلی دری نجف آبادی نماینده ولی فقیه در استان مرکزی و امام جمعه اراک در خطبه های نماز جمعه این هفته ضمن اشاره به آیاتی از قرآن کریم در خصوص مسئله نفاق و منافقین، گفت: شناخت دوست و دشمن از درس های قرآن و نهج البلاغه است. منافقین در تلاشند که بگویند ما به دنبال اصلاح هستیم ولی طبق آیات قرآن اینان افساد کنندگان هستند. در حوادث اخیر نیز عده ای که می گفتند قصدشان خیر است این چنین خراب کردند و آتش زدند و به آشوب کشیدند.</p>
      <p>دری نجف آبادی ضمن بیان اینکه بزرگترین جنایت را در طول انقلاب منافقین انجام دادند، عنوان کرد: شهادت رجایی ها، بهشتی ها، مطهری ها، هاشمی ها و... که ستون فقرات جامعه بودند، نمونه ای از خیانت منافقین است. اینها ابزار دست آمریکا و آل سعود و رژیم صهیونیستی هستند و خیانت های بزرگی به این کشور کردند.</p>
      <p>وی با تاکید بر اینکه مخالفتی با اعتراض حکیمانه وجود ندارد، اظهار کرد: دور از انصاف است ملتی را که در حال تلاش است و پس از صدها سال خود را از چنگال بیگانه نجات داده با آشوب مواجه شود و قابل تصور نیست که عده ای بخواهند این ملت مظلوم را به گلوله ببندند  و آشوب به پا کنند.</p>
      <p>نماینده ولی فقیه در استان توکل، مجاهدت و خود سازی را گامی برای پیمودن مسیر عزت و عظمت دانست و بیان کرد: بعد از صدها سال که از چنگال بیگانگان نجات یافتیم حال نباید فریب دغل کاران را بخوریم؛ چرا که آنها بیکار ننشسته و مشغول توطئه هستند. باید بدانیم همه ما در یک کشتی هستیم و این دست آشوب ها به همه مردم آسیب می رساند.</p>
      <p>وی اتفاقات اخیر را توطئه ای گسترده و البته شکست خورده خواند و خطاب به مسئولین گفت: هر نوع جراحی ای آسیب هایی هم دارد ولی دولت و مجلس باید سعی کنند که کمترین آسیب در این جراحی های [اقتصادی] به مردم وارد شود. باید دست به دست هم بدهیم و بدانیم خدا نیز ما را یاری می کند و پاداش می دهد.</p>
      <p>دری نجف آبادی ضمن تشکر از نجابت مردم در حوادث اخیر و تحت تاثیر شیادان قرار نگرفتنشان، تصریح کرد: این اتفاقات و آشوب ها در برخی از استان که ده ها هزار شهید تقدیم انقلاب کرده اند، حیف و مایه تاثر و تاسف بود. البته جمهوری اسلامی با شرح صدر با آشوبگران برخورد کرد و می کند، اما آیا درست است که ناموس مردم را در خیابان بترسانند؛ باید دانست که طبق حکم اسلام، کسی که قمه به دست گرفت و در خیابان فریاد کشید محارب است.</p>
      <p>وی با تاکید بر هوشیاری مردم عنوان کرد: نباید دشمن را شاد کرد و این روزها دیدیم که آمریکایی ها و رژیم صهیونیستی چه ها گفتند. طبق گفته سلطنت طلبان و منافقین دو سه سال برای ایجاد چنین آشوب هایی در کشور برنامه ریزی کردند.</p>
      <p>امام جمعه اراک امنیت را بزرگترین نعمت خدا برشمرد و اظهار کرد: کشوری که امنیت نداشته باشد، هیچ ندارد. امنیت جزء واجب ترین نیازهای جامعه بشری است و اگر برقرار نباشد رشد و عزت نیز نخواهد بود و امروز نمونه هایی از این موارد را در منطقه مشاهده می کنیم.</p>
      <p>وی در ادامه امنیت را مقدس ترین و ارزشمندترین مولفه یک جامعه دانست و گفت: خیانت کسانی که به امنیت ضرر برسانند غیر قابل اغماض است و خیانتی از این بزرگتر را متصور نیستیم.</p>
      <p>دری نجف آبادی ادامه داد: امام در کشور سفره امنیت را پهن کردند و این افتخار ماست و مردم نیز به آن حساس هستند. همه سرباز امنیت هستیم و باید بر روی مسئله امنیت فداکاری کنیم.</p>
      <p>وی با تاکید بر اینکه آمریکا و رژیم صهیونیستی و آل سعود می خواهند امنیت نداشته باشیم، عنوان کرد: مردم هوشیارند و آگاه و قدر امنیت را به هر قیمتی می دانند. می شود در زندگی نان خالی خورد ولی نمی توان بدون امنیت زندگی کرد.</p>
      <p>نماینده ولی فقیه در استان در بخش دیگری از صحبت های خود، تاسیس نهاد مقدس بسیج توسط امام (ره) را کار بزرگی دانست و بیان کرد: امام بیدار و آگاه بود و ناامنی ها را خوب دیده بود و در همین راستا شجره طیبه بسیج و هسته های مقاومت را نه تنها در ایران بلکه درتمام اسلام تاسیس کرد. به نوعی فرهنگ با عظمت جهاد و مقاومت و مردانگی و غیرت را تاسیس کرد.</p>
      <p>وی با اشاره به آثار چهل ساله نهاد مقدس بسیج  افزود: بسیج علاوه بر معنای نظامی یک معنای کلان نیز دارد و طبق این تعریف همه ما بسیجی هستیم. ما یک ملت بسیجی هستیم و در برابر همه گرگ های آدم خوار بسیجی هستیم.</p>
      <p>امام جمعه اراک گفت: ما شاگردان مکتب عشق و شهادت هستیم و تن به ذلت نخواهیم داد. آمریکا، رژیم صهیونیستی، آل سعود، فتنه گران و سکولارها خیال می کنند که می توانند پشت ملت را به خاک بنشانند اما پشت خودشان به خاک نشسته است.</p>
      <p>دری نجف آبادی عنوان کرد: امیدواریم دولت و مجلس تدبیر کنند. می شود یک مقداری دقیق تر و حکیمانه تر تصمیم گرفت و مردم را توجیه کرد تا مردم همراهی بیشتری داشته باشند.</p>
      <p>وی خاطر نشان کرد: مسئولین مقداری هوشیارانه تر عمل کنند تا ما از بعضی ها خجالت نکشیم؛ بعد هم تدبیر کنند که حداقلِ تبعات به مردم برسد و مردم بهره مند شوند و نه متضرر و اگر تبعاتی هست از یکی دو درصد بیشتر نشود. باید به فقرا توجه شود، مصرف سوخت کنترل شود، خودروهای کم‌مصرف‌تر تولید شود، وسایل عمومی گسترش پیدا کند و کارهای جدی انجام گیرد و فقط به این نباشد که بگویند قیمت را تغییر می‌دهیم و به فکر مابقی مسائل نباشیم.</p>
      <p>انتهای پیام/</p>
      <p> </p>
    </article>
  </body>
</html>