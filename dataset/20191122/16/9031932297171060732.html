<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/emerytowany-sedzia-w-izbie-wytrzezwien-wszczeto-postepowanie/"/>
    <meta property="og:site_name" content="Polsat News"/>
    <meta property="article:published_time" content="2019-11-22T16:48:00+00:00"/>
    <meta property="og:title" content="Emerytowany sędzia trafił do izby wytrzeźwień. Wszczęto postępowanie"/>
    <meta property="og:description" content="Zastępca rzecznika dyscyplinarnego przy Sądzie Apelacyjnym w Lublinie wszczął postępowanie wyjaśniające w sprawie pijanego emerytowanego sędziego z Radomia, którego policja umieściła w izbie wytrzeźwień."/>
  </head>
  <body>
    <article>
      <h1>Emerytowany sędzia trafił do izby wytrzeźwień. Wszczęto postępowanie</h1>
      <address>
        <time datetime="2019-11-22T16:48:00+00:00">22 Nov 2019, 16:48</time>
      </address>
      <p>
        <b>Zastępca rzecznika dyscyplinarnego przy Sądzie Apelacyjnym w Lublinie wszczął postępowanie wyjaśniające w sprawie pijanego emerytowanego sędziego z Radomia, którego policja umieściła w izbie wytrzeźwień.</b>
      </p>
      <related>
        <a href="https://www.polsatnews.pl/wiadomosc/2019-11-19/powstrzymajcie-sie-od-orzekania-apel-do-sedziow-powolanych-na-wniosek-obecnej-krs/"/>
      </related>
      <p>W zależności od efektu tego postępowania wyjaśniającego albo będzie skierowany wniosek o ukaranie sędziego za popełnienie przewinienia dyscyplinarnego, chodzi o niegodne zachowanie, albo postępowanie zostanie umorzone – poinformowała w piątek rzecznik lubelskiego SA sędzia Barbara du Chateau.</p>
      <p>Na początku grudnia sędzia z Radomia może być przesłuchany, albo też złoży wyjaśnienia na piśmie. Analizowana będzie sporządzona przez policję dokumentacja dotycząca interwencji i pobytu sędziego w izbie wytrzeźwień.</p>
      <p>
        <a href="https://www.polsatnews.pl/wiadomosc/2019-11-22/walbrzych-matka-i-ojciec-rocznego-dziecka-kompletnie-pijani-mieli-po-36-promila/">
          <b>ZOBACZ: Wałbrzych: matka i ojciec rocznego dziecka kompletnie pijani. Mieli po 3,6 promila</b>
        </a>
      </p>
      <p>29 października lubelska policja umieściła w izbie wytrzeźwień emerytowanego sędziego, byłego prezesa Sądu Okręgowego w Radomiu. 68-latek, który siedział na schodach jednego z budynków przy ul. Piłsudskiego w Lublinie, miał 2,3 promila alkoholu w organizmie. Po wytrzeźwieniu został zwolniony.</p>
      <p>Ustawa prawo o ustroju sądów powszechnych mówi m.in., że "sędzia powinien w służbie i poza służbą, strzec powagi stanowiska sędziego i unikać wszystkiego, co mogłoby przynieść ujmę godności sędziego".</p>
      <p>Jeśli dojdzie do sporządzenia wniosku o ukaranie sędziego z Radomia, to do jego rozpatrzenia będzie wyznaczony sąd dyscyplinarny przy sądzie apelacyjnym położonym w innym mieście niż Lublin. Za przewinienie dyscyplinarne sędzia w stanie spoczynku może być ukarany upomnieniem, naganą, obniżeniem uposażenia, zawieszeniem podwyżki uposażenia, bądź pozbawieniem prawa do stanu spoczynku wraz z prawem do uposażenia.</p>
      <p>
        <a href="https://www.polsatnews.pl/wideo/polnaga-tanczyla-na-kratach-aresztu-nagrali-ja-wloclawscy-policjanci_6760010/">WIDEO - Półnaga tańczyła na kratach aresztu. Nagrali ją włocławscy policjanci</a>
      </p>
      <figure>
        <img src="https://r.dcs.redcdn.pl/http/o2/redefine/cp/zk/zkytxei4isz5aunvhacava92kswdd7zo.jpg"/>
      </figure>
    </article>
  </body>
</html>