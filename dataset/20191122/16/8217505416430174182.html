<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corsedimoto.com/motomondiale/motogp/motogp-pedrosa-riferimento-binder-test-valencia/"/>
    <meta property="og:site_name" content="Corsedimoto"/>
    <meta property="article:published_time" content="2019-11-22T16:18:31+00:00"/>
    <meta property="og:title" content="Dani Pedrosa, punto di riferimento di Brad Binder nei test a Valencia"/>
    <meta property="og:description" content="Binder ha disputato i primi test MotoGP. Tante difficoltà per lui: oltre a guardare i dati di Espargaró, ha chiesto anche l'aiuto di Pedrosa."/>
  </head>
  <body>
    <article>
      <h1>Dani Pedrosa, punto di riferimento di Brad Binder nei test a Valencia</h1>
      <h2>Binder ha disputato i suoi primi test da pilota MotoGP. Tante difficoltà per lui: oltre a guardare i dati di Espargaró, ha chiesto anche l'aiuto di Pedrosa.</h2>
      <address><time datetime="2019-11-22T16:18:31+00:00">22 Nov 2019, 16:18</time> by <a rel="author" href="https://www.corsedimoto.com/author/dtamantini/" target="_blank">Diana Tamantini</a></address>
      <p>Uno dei piloti all’esordio quest’anno in MotoGP è <b>Brad Binder</b>. Il vice-campione Moto2, ingaggiato da Red Bull KTM Factory, ha sfruttato al massimo i due giorni di test a Valencia per iniziare a conoscere la sua RC16. Non sono mancate le difficoltà per il sudafricano, che deve ancora ‘accantonare’ lo stile di guida utilizzato nella categoria intermedia. Per questo, oltre a osservare i dati del compagno di box Pol Espargaró, ha chiesto e ottenuto di poter realizzare qualche giro assieme al tester Dani Pedrosa, al lavoro nel box Tech3.</p>
      <p>Tanti i giri messi a referto da Binder, che ha chiuso con il 23° crono a +2.5 da Viñales al comando, staccato di circa due decimi dal rookie Alex Márquez. <i>“Non c’erano le condizioni che mi aspettavo”</i> ha ammesso riguardo alle basse temperature trovate nei due giorni a Valencia. <i>“Una volta salito in moto mi sentivo sempre più comodo. Ad un certo punto però mi sono accorto che stavo ancora guidando come in Moto2: ho fatto fatica a migliorare. Anche se si pensa il contrario, l’acceleratore in particolare si utilizza molto di più in MotoGP. Sto commettendo tanti errori di vario tipo.”</i></p>
      <p>Essendo all’esordio, Binder ha potuto dare un’occhiata alla telemetria di Pol Espargaró. Non è mancato un moto di sorpresa. <i>“Riesce a fare cose pazzesche”</i> ha commentato. <i>“Ho davvero tanto da imparare. Sono sicuro che col tempo, quando avrò capito meglio la moto, riuscirò a fare anche io.”</i> Questo al box, ma in pista ha avuto bisogno di un altro punto di riferimento. <i>“Ad un certo punto mi sono sentito completamente perso”</i> ha ammesso Brad Binder. Qui è entrato in gioco <b>Dani Pedrosa</b>, come detto al lavoro a Valencia nel box Tech3. Un aiuto per la struttura di Poncharal che, visto l’infortunio di Oliveira, poteva contare solo sull’esordiente Lecuona.</p>
      <p><i>“Ho chiesto alla mia squadra se poteva domandare a Dani di realizzare qualche giro assieme a me. Lui è stato ben felice di aiutarmi.”</i> Un lavoro in tandem utile a Binder. <i>“Ho stampato il mio giro migliore dietro di lui.”</i> Ma non solo. <i>“Guardandolo, mi sono accorto di tutto quello che sbagliavo. Ho visto quand’era rapido in uscita di curva e come alzava la moto. Io al contrario non facevo davvero un buon lavoro.”</i> Brad Binder avrà un’altra occasione per continuare il processo di apprendimento: lunedì e martedì ci saranno le ultime giornate di test a Jerez.</p>
    </article>
  </body>
</html>