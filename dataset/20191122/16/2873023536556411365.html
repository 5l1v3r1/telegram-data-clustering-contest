<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/dikaiosyni/220096_o-anthropos-poy-panta-hrostoyse"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T16:47:00+00:00"/>
    <meta property="og:title" content="Ο άνθρωπος που «πάντα χρωστούσε»"/>
    <meta property="og:description" content="ξεκίνησε η δίκη με κατηγορούμενους για εγκληματική οργάνωση τον επικεφαλής της ΜΚΟ «Ελλήνων Συνέλευσις» Αρτέμη Σώρρα και συνεργάτες του. Τι δήλωσε μάρτυρας για τον άνθρωπο που «πάντα χρωστούσε»."/>
  </head>
  <body>
    <article>
      <h1>Ο άνθρωπος που «πάντα χρωστούσε»</h1>
      <address><time datetime="2019-11-22T16:47:00+00:00">22 Nov 2019, 16:47</time> by <a rel="author">Μαρία Δήμα</a></address>
      <p>Ενώπιον του Τριμελούς Εφετείου Κακουργημάτων Αθήνας ξεκίνησε σήμερα η δίκη με κατηγορούμενους για εγκληματική οργάνωση τον επικεφαλής της ΜΚΟ «Ελλήνων Συνέλευσις» Αρτέμη Σώρρα και συνεργάτες του για την υπόθεση του επηρεασμού εκατοντάδων πολιτών πως θα σώσει τους ίδιους και την Ελλάδα από τα χρέη.</p>
      <p>Το δικαστήριο λίγο πριν την έναρξη της πρώτης μαρτυρικής κατάθεσης έκανε δεκτό το αίτημα για παράσταση πολιτικής αγωγής του Ελληνικού Δημοσίου. Ο μάρτυρας Λευτέρης Ρήνος, δημοσιογράφος, παρουσίασε στο δικαστήριο τον βασικό κατηγορούμενο ως έναν άνθρωπο που «πάντα χρωστούσε» , «ιδιοκτήτη κατά καιρούς επιχειρήσεων χωρίς σημαντική αξία» που όμως εμπνεύστηκε «ένα τραπεζικό κόλπο που σκόπευε να το πετύχει μέσα από διάφορες θεωρίες συνωμοσίας». Ο μάρτυρας οφείλει τις εκτιμήσεις του στη δημοσιογραφική έρευνα του για το «φαινόμενο Σώρρα» από την Αμερική μέχρι την Πάτρα και την υπόλοιπη χώρα.</p>
      <p>Σύμφωνα με την κατάθεση του η έρευνά του ξεκίνησε το 2011 στην Αμερική, οπότε ο κατηγορούμενος πλέον για εγκληματική οργάνωση Αρτέμης Σώρρας εμφανίστηκε με έναν ακόμη ,συγκατηγορούμενο του σήμερα, υποστηρίζοντας ότι διέθεταν χρεόγραφα του αμερικανικού Δημοσίου ύψους 600 εκατομμυρίων δολαρίων, ποσό που έλεγαν πως προήλθε από την πώλησης «μίας αρχαίας ελληνικής τεχνολογίας διαστημικών καυσίμων στην αμερικανική κυβέρνηση» . Στην πραγματικότητα όπως τόνισε ο μάρτυρας τα επίμαχα χρεόγραφα, μη αποδεκτά από τις ΗΠΑ,«δεν αξίζουν ούτε όσο το χαρτί που είναι τυπωμένα».</p>
      <p>Κατά τον κ. Ρήνο, ο οποίος μίλησε εκτενώς και την εγχώρια δράση του κ. Σώρρα και της οργάνωσης, η όλη στόχευση των κατηγορουμένων αφορά την προσπάθεια τους να αποκομίσουν χρηματικά οφέλη αλλά και πολιτικά : «απώτερος σκοπός ήταν η εξουσία. Κάποια στιγμή θα ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο.. Βρήκαν εύφορο έδαφος σε χιλιάδες κόσμο. Το ουσιαστικό αποτέλεσμα ήρθε με τον πολιτικό φορέα. 10.000 άτομα. Κάποιοι αν και μπορούσαν να πληρώσουν δεν το έκαναν και έχασαν τις περιουσίες τους τελικά. 'Αλλοι που φώναζαν ότι ήταν λάθος, βαφτίστηκαν προδότες από το Σώρρα και εκδιώχθηκαν».</p>
      <p>Ο μάρτυρας αναφέρθηκε επίσης εκτενώς στην υπόθεση των εξωδίκων που παρείχε ο φορέας σε οφειλέτες με το οποίο ενημέρωναν τις δημόσιες αρχές πως την εξόφληση χρεών τους ουσιαστικά θα την διευθετήσει η οργάνωση με τα περίφημα 600 δισ, που διέθετε. «Τα γραφεία της Ελλήνων Συνέλευσις, που κάθε ένα ήταν μία ξεχωριστή ΜΚΟ, πλήρωναν 1000 ευρώ για να λάβουν 100 εξώδικα. Δηλαδή 10 ευρώ το ένα. Αυτά στην συνέχεια τα πουλούσαν στον κόσμο, περίπου 30 ευρώ το καθένα. Έχω ακούσει και περίπτωση που κάποιος έδωσε 200 ευρώ για το εξώδικο».</p>
      <p>Σύμφωνα με τον κ. Ρήνο με την δραστηριότητα της οργάνωσης και την αποδοχή που είχε σε αρκετούς οφειλέτες δημιουργήθηκαν τελικά τεράστια προβλήματα «καταστράφηκαν οικογένειες. Κάποιοι θεωρούσαν ότι ο Σώρρας ήταν ο γιος του Απόλλωνα που ερχόταν να τους σώσει. Υπήρχε επηρεασμός».</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/dikaiosyni/220035_syntagmatiki-krithike-i-diamesolabisi"/>
        <a href="https://www.efsyn.gr/ellada/dikaiosyni/220028_katadiki-toy-rosikoy-kratoys-gia-peristatiko-astynomikis-bias"/>
        <a href="https://www.efsyn.gr/ellada/dikaiosyni/220019_sto-protodikeio-paramenei-i-dikografia-gia-mati"/>
        <a href="https://www.efsyn.gr/ellada/dikaiosyni/219935_den-pernaei-se-efeti-anakriti-i-dikografia-gia-mati"/>
        <a href="https://www.efsyn.gr/ellada/dikaiosyni/219874_methodeyseis-kataggellei-i-basiliki-thanoy"/>
        <a href="https://www.efsyn.gr/ellada/dikaiosyni/219760_breite-ta-ektos-dikastirion"/>
      </related>
    </article>
  </body>
</html>