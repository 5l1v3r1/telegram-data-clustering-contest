<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtv_gazdasagi_hirei/agrarminiszter-a-the-new-york-times-alaptalan-tamadast-intezett-magyarorszag-ellen-2490742"/>
    <meta property="og:site_name" content="hírTV"/>
    <meta property="article:published_time" content="2019-11-22T16:58:00+00:00"/>
    <meta property="og:title" content="Agrárminiszter: A The New York Times alaptalan támadást intézett Magyarország ellen"/>
    <meta property="og:description" content="„Nem ez az első alkalom, hogy a The New York Times, illetve a cikk szerzője politikai indíttatású alaptalan támadást intéz a magyar kormány ellen.”"/>
  </head>
  <body>
    <article>
      <h1>Agrárminiszter: A The New York Times alaptalan támadást intézett Magyarország ellen</h1>
      <address><time datetime="2019-11-22T16:58:00+00:00">22 Nov 2019, 16:58</time> by <a rel="author">Hír TV</a></address>
      <h4>Méltatlannak tartja a korrupciós vádakat; a gazdák összefogását tekinti kitörési pontnak; a klímaváltozásra pedig fásítással, öntözésfejlesztéssel és szegletes lednekkel válaszolna Nagy István, derül ki az agrárminiszter Heteknek adott interjújából.</h4>
      <p> </p>
      <p>„Végtelenül félreértelmezhetőnek, félrevezetőnek” tarja Nagy István a The New York Timesban megjelent cikket, amely szerint az európai agrártámogatási rendszer szándékosan zavaros, illetve korrupt, és amelyben Magyarország is hangsúlyosan szerepel. Az agrárminiszter <a href="http://www.hetek.hu/interju/2019/a_klimavaltozas_ne_politika_legyen_hanem_feladat">a Hetek című hetilapnak</a> úgy fogalmazott:</p>
      <blockquote>„Magyarország élen jár a degresszió terén, ami azt jelenti, hogy a területalapú támogatások 1200 hektár feletti részét a tulajdonosok nem kapják meg. Aki állatot tart, annál ez a határ 1800 hektár. Ennek pont az az értelme, hogy a rendszer aránytalanságait tompítsuk.”.</blockquote>
      <p>Hozzátette:</p>
      <blockquote>Nem ez az első alkalom, hogy a The New York Times, illetve a cikk szerzője politikai indíttatású alaptalan támadást intéz a magyar kormány ellen, ezért ezen nem is csodálkozunk.</blockquote>
      <p>Az agrárminiszter többek között arról is beszélt a lapnak, hogy az éghajlatváltozás megkérdőjelezhetetlen, ugyanakkor abból nem politikát kell csinálni, hanem szakmai kihívásnak tekintve megoldásokat kell találni a hatásaira. Példaként említette, hogy a magyar génbankokban ott vannak azok a növények, amelyek hasonló időjárási körülmények között jól teljesítettek. Például a szegletes lednek kiváló takarmánynövény, de elő lehet venni az úgynevezett 100 napos kukoricát is, amelynek kevesebb a vízigénye.</p>
      <p>Ezen kívül országfásítási programot is indítottak, amelynek keretében 21-ről 27 százalékra növelnék az erdősültséget Magyarországon. Ennek érdekében többek között 80–130 százalékkal több forrást kapnak a gazdák az erdőtelepítésre. Továbbá 2022-re a jelenlegi 87,5 ezer hektárnyi öntözött területet 200 ezer hektárra bővítenék, az ezt követő négy évben pedig a 400 hektáros volument szeretnék elérni.</p>
      <p>A teljes interjú a Hetek pénteken megjelent lapszámában olvasható.</p>
      <p>Link: <a href="http://www.hetek.hu/interju/2019/a_klimavaltozas_ne_politika_legyen_hanem_feladat">http://www.hetek.hu/interju/2019/a_klimavaltozas_ne_politika_legyen_hanem_feladat</a></p>
      <p>
        <a href="http://www.hetek.hu/">Hetek</a>
      </p>
      <p> </p>
    </article>
  </body>
</html>