<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/slawomir-broniarz-nie-mam-watpliwosci-ze-dyskusja-o-strajku-sie-odbedzie,135438.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T16:10:00+00:00"/>
    <meta property="og:title" content="Sławomir Broniarz: nie mam wątpliwości, że dyskusja o strajku się odbędzie"/>
    <meta property="og:description" content="Nowo wybrany prezes Związku Nauczycielstwa Polskiego jest przekonany, że skoro delegaci trwającego właśnie Zjazdu związku tak silnie poparli jego kandydaturę, nie należy się spodziewać rewolucyjnych zmian w dotychczasowych działaniach organizacji. Jednak – jak podkreśla – związek nie jest partia polityczną i do czasu uchwalenia przez Zjazd kierunków dalszego działania nie można być tego pewnym. A dyskusja na temat dalszych form walki związkowców o pracowników oświaty, zwłaszcza ich wynagrodzenia, dopiero się rozpoczęła. Uchwały zostaną podjęte w sobotę."/>
  </head>
  <body>
    <article>
      <h1>Sławomir Broniarz: nie mam wątpliwości, że dyskusja o strajku się odbędzie</h1>
      <address><time datetime="2019-11-22T16:10:00+00:00">22 Nov 2019, 16:10</time> by <a rel="author">Bogdan Bugdalski  </a></address>
      <h4>Nowo wybrany prezes Związku Nauczycielstwa Polskiego jest przekonany, że skoro delegaci trwającego właśnie Zjazdu związku tak silnie poparli jego kandydaturę, nie należy się spodziewać rewolucyjnych zmian w dotychczasowych działaniach organizacji. Jednak – jak podkreśla – związek nie jest partia polityczną i do czasu uchwalenia przez Zjazd kierunków dalszego działania nie można być tego pewnym. A dyskusja na temat dalszych form walki związkowców o pracowników oświaty, zwłaszcza ich wynagrodzenia, dopiero się rozpoczęła. Uchwały zostaną podjęte w sobotę.</h4>
      <hr/>
      <ul>
        <li>
          <b>To, że delegaci poparli mnie, pozwala mieć nadzieję, że dotychczasowe działania organizacji będą kontynuowane – mówi Sławomir Broniarz.</b>
        </li>
        <li>
          <b>Decyzje w sprawie przyszłych form protestu związkowców z ZNP nie zostały jeszcze podjęte – to kwestia najbliższych godzin.</b>
        </li>
        <li>
          <b>Nie można tego składać wyłącznie na karb tego, że samorządy nie mają pieniędzy, bo może u niektórych nie ma woli, żeby te wypłaty realizować.</b>
        </li>
      </ul>
      <p>
        <i>
          <b>Rozmowa ze Sławomirem Broniarzem w trakcie obrad Zjazdu ZNP</b>
        </i>
      </p>
      <p>
        <b>Przede wszystkim gratulujemy ponownego wyboru. Muszę jednak zapytać, czy wybór pańskiej osoby na prezesa ZNP oznacza pełną aprobatę delegatów dla dotychczasowych działań związku?</b>
      </p>
      <p>- Muszę podkreślić, że w przeciwieństwie do poprzednich wyborów, tym razem było dwóch kandydatów na prezesa. Wygrałem zdecydowaną większością ponad 3/4 głosów, a więc delegaci podtrzymali dotychczasową linię działania związku. Nie ulega jednak wątpliwości, że można się było liczyć z różnymi scenariuszami, chociażby ze względu na reakcje nauczycieli w sprawie strajku. To, że delegaci poparli mnie, pozwala mieć nadzieję, że dotychczasowe działania organizacji będą kontynuowane. Muszę jednak podkreślić – co wielokrotnie już robiłem - związek nie jest partią polityczną z jednym prezesem, w związku z czym obowiązują u nas statutowe zasady podejmowania decyzji, których prezes jest ich realizatorem. Aczkolwiek może on również inicjować te działania.</p>
      <p>
        <b>Czy delegaci na Zjazd chcą zaostrzenia akcji protestacyjnych, czy też te obecne działania są dla nich wystarczające?</b>
      </p>
      <p>- O tym będziemy mogli powiedzieć jutro, ponieważ dopiero teraz rozpoczynamy część programową Zjazdu, podczas której będziemy dyskutowali, co robić m.in. w kontekście działań protestacyjnych. Nie mam wątpliwości, że dyskusja o strajku się odbędzie. Wszystkim nam towarzyszy świadomość tego, że związki zawodowe mogą ten strajk zorganizować. Pozostaje tylko pytanie, kiedy, w jakich okolicznościach i z jakich powodów należy go zorganizować. Czy będzie to powód, który przyciągnie większość nauczycieli, tak jak w kwietniu, czy nie. Związek jako organizacja przewidywalna i odpowiedzialna nie podejmuje ryzykownych działań, które mogą nie spotkać się z poparciem większości zainteresowanych, bo strajk – owszem – organizuje i koordynuje zarząd główny, liczący 70 osób, ale jego wykonawstwo należy do nauczycieli. To musimy brać pod uwagę i dyskusja czy zaostrzać formy protestu, czy też będziemy podtrzymywali obecny scenariusz należy do delegatów.</p>
      <p>Na marginesie, w kontekście protestu włoskiego, dodam, że pojawiła się odpowiedź ministerstwa edukacji narodowej adresowana do prezydenta m.st. Warszawy, z której wynika, że MEN w pełni podziela stanowisko ZNP w zakresie organizacji wycieczek szkolnych. To pokazuje, że ten protest, który ma różne oblicza i wywołuje różne reakcje nie jest protestem, który wymyślili nauczyciele, bo nie stać ich na strajk. Tym protestem zwracamy uwagę, że można osiągać pewne cele, stosując nieco inne metody niż strajk.</p>
      <p>
        <a href="https://www.portalsamorzadowy.pl/wiadomosc/cms,133771.html">Strajk włoski nauczycieli się rozpoczął. Co z wycieczkami i zajęciami dodatkowymi w szkołach?</a>
      </p>
      <p>
        <b>Czy Zjazd zdecydował już w sprawie planowanej inicjatywy obywatelskiej mającej na celu nowelizację Karty nauczyciela a w szczególności art. 30 KN dotyczącego sposobu wyliczania wynagrodzeń nauczycieli?    </b>
      </p>
      <p>- Ta inicjatywa obywatelska mówi o tym, że płaca nauczycielska powinna być skorelowana z przeciętnym wynagrodzeniem w kraju. Ale ta uchwała będzie głosowana dopiero jutro. Obecnie rozpoczęliśmy dyskusję na ten temat.</p>
      <p>
        <a href="https://www.portalsamorzadowy.pl/wiadomosc/cms,133918.html">Karta Nauczyciela do zmiany. ZNP szykuje rewolucję w wynagradzaniu nauczycieli</a>
      </p>
      <p>
        <b>Można powiedzieć, że to przeciętne wynagrodzenie znowu ucieka nauczycielom, więc jest o czym dyskutować</b>
      </p>
      <p>- Oczywiście, jest o czym rozmawiać, bo bywa jeszcze gorzej. Pokazuje to obecny konflikt między wójtem a radnymi w Zawidzu Kościelnym k. Płocka, który doprowadził do tego, że nauczyciele nie tylko nie otrzymali podwyżek, ale nie otrzymali w ogóle wynagrodzeń.</p>
      <p>
        <a href="https://www.portalsamorzadowy.pl/wiadomosc/cms,135128.html">Nowa siatka płac nauczycieli. Pierwsze reakcje negatywne</a>
      </p>
      <p>- Mamy dużą liczbę sygnałów od nauczycieli z kraju, o tym, że nie są im wypłacane dodatki motywacyjne, nie dostają dodatków za wychowawstwo, bądź, że nie otrzymują wynagrodzenia za godziny ponadwymiarowe. Nie można tego składać wyłącznie na karb tego, że samorządy nie mają pieniędzy, bo może u niektórych nie ma woli, żeby te wypłaty realizować. Funkcjonujące w przestrzeni publicznej przeświadczenie, że samorządy nie mają pieniędzy, daje im dodatkowe uzasadnienie do tego typu działań. U niektórych widać też nadmierną niechęć do środowiska nauczycielskiego. Trzeba by się zastanowić, z czego te postawy wynikają. Z drugiej strony jeżeli jako państwo uznamy, że całość konfliktu płacowego ma być przeniesiona na sam dół – do gminy, a rząd będzie stał z boku i mówił, że samorządy muszą sobie poradzić, bo mają zwiększone dochody z PIT i CIT, to jest to bardzo zły prognostyk dla jakości edukacji w Polsce.</p>
    </article>
  </body>
</html>