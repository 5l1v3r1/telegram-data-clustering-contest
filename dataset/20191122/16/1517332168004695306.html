<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/ilva-secondo-i-pm-lo-scudo-penale-sarebbe-una-scusa-recesso-dovuto-alla-crisi-aziendale/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T16:23:04+00:00"/>
    <meta property="og:title" content="Ilva, secondo i pm lo scudo penale sarebbe una scusa: “Recesso dovuto alla crisi aziendale”"/>
    <meta property="og:description" content="L'assenza dello scudo penale come motivazione di ArcelorMittal per lasciare l'acciaieria di Taranto potrebbe essere un pretesto. È il sospetto che arriva dai pm di Milano che sostengono che dietro l'uscita dei Mittal potrebbe esserci una crisi dell'azienda. Diversi gli elementi a supporto dell'ipotesi della procura milanese tra cui spuntano anche le dichiarazioni di alcuni dirigenti di Arcelor Mittal."/>
  </head>
  <body>
    <article>
      <h1>Ilva, secondo i pm lo scudo penale sarebbe una scusa: “Recesso dovuto alla crisi aziendale”</h1>
      <h2>L’assenza dello scudo penale come motivazione di ArcelorMittal per lasciare l’acciaieria di Taranto potrebbe essere un pretesto. È il sospetto che arriva dai pm di Milano che sostengono che dietro l’uscita dei Mittal potrebbe esserci una crisi dell’azienda. Diversi gli elementi a supporto dell’ipotesi della procura milanese tra cui spuntano anche le dichiarazioni di alcuni dirigenti di Arcelor Mittal.</h2>
      <address><time datetime="2019-11-22T16:23:04+00:00">22 Nov 2019, 16:23</time> by <a rel="author" href="https://www.fanpage.it/author/francescodiblasi/" target="_blank">Francesco Di Blasi</a></address>
      <p>L'assenza dello <b>scudo penale</b> come motivazione di <b>ArcelorMittal</b> per lasciare l'acciaieria di Taranto potrebbe essere un pretesto. Era un'ipotesi immediatamente <a href="https://www.fanpage.it/politica/ilva-scudo-penale-divide-il-governo-di-maio-e-un-distrattore-di-massa-delrio-va-approvato/">circolata negli ambienti del governo</a>, ma ora il sospetto viene confermato anche dai pm di Milano che oggi hanno depositato un proprio atto di intervento nella causa civile che vede contrapposti il gruppo franco indiano e i commissari del polo siderurgico con base a Taranto. Dietro l'uscita dei Mittal potrebbe esserci una semplice crisi dell'azienda e la volontà di tagliare costi di gestione e di personale.</p>
      <p>Diversi gli elementi a <a href="https://www.fanpage.it/politica/ex-ilva-patuanelli-arcelor-mittal-non-ha-rispettato-piano-diritto-di-recesso-non-esiste/">supporto dell'ipotesi</a> della procura milanese tra cui spuntano anche le dichiarazioni di alcuni dirigenti di Arcelor Mittal. Una fonte avrebbe dichiarato di essere venuta a conoscenza di una dichiarazione ufficiale di Lucia Morselli, amministratore delegato di Arcelor Mittal, che in un incontro con i dirigenti  avrebbe detto che "<i>gli ordini erano stati fermati cessando di vendere ai clienti</i>". La dichiarazione risalirebbe ai primi di novembre.</p>
      <p><b>In un passaggio della testimonianza</b> di un un altro dirigente si legge: "<i>Nonostante la sospensione del piano di fermata, l'azienda non ha tutto quello che serve per proseguire l'attività in quanto l'approvvigionamento delle materie prime è stato cancellato. Il piano prevedeva di lasciare una scorta minima di materie prime solo per un altoforno per un mese</i>". Non solo, Giuseppe Frustaci, dirigente di ArcelorMittal Italia, sentito dai Pm due giorni fa ha riferito che "<i>i manager esteri sostenevano che per l'attuale ‘marcia' degli impianti – vale a dire la produzione di 6 mln di tonnellate di acciaio -, la qualità delle materie prime fosse troppo alta e che occorresse utilizzarne di qualità inferiore per abbattere i costi</i>".</p>
      <p><b>Una delle dichiarazioni più significative a sostegno delle ipotesi dei pm milanesi</b> è quella che arriva da Steve Wampach, direttore Finance di Arcelor Mittal, che due giorni fa davanti agli inquirenti ha detto: "<i>Stiamo pagando, ma con ritardo. Ad oggi abbiamo circa 130 milioni bloccati, ma, tra gli altri, ci sono anche problemi nella regolarità della documentazione dei fornitori".</i> Il manager ha anche aggiunto che "<i>la previsione</i>" di perdita per il 2019 si aggirerebbe attorno ai 700 milioni.</p>
      <p><b>Secondo i pm una pronuncia giudiziale</b> si rende sempre più urgente visto che la crisi dell'azienda potrebbe impedire o rallentare il risarcimento dei danni. "<i>Lo stato di crisi di Arcelor Mitta Italia, essendovi pericolo di diminuzione delle garanzie patrimoniali per il risarcimento di eventuali danni, rende ancor più necessaria e urgente una pronuncia giudiziale che imponga alle affittuarie dell’ex Ilva di astenersi dalla fermata degli impianti e di adempiere fedelmente e in buona fede alle obbligazioni assunte</i>". Si tratta di una richiesta analoga a quella fatta dai commissari di Taranto.</p>
    </article>
  </body>
</html>