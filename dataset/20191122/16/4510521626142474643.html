<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/baia-mare/lovitura-imagine-procurorii-maramureseni-cazul-padurarului-ucis-fost-preluat-procurorul-general-1_5dd802a65163ec42714b291d/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T16:03:48+00:00"/>
    <meta property="og:title" content="Lovitură de imagine pentru procurorii maramureşeni. Cazul pădurarului ucis a fost preluat de procurorul general"/>
    <meta property="og:description" content="Cazul lui Liviu Pop, pădurarul ucis în codrul Maramureşului în data de 16 octombrie, ia o nouă turnură. Vineri, 22 noiembrie, procurorul general al României a decis preluarea anchetei."/>
  </head>
  <body>
    <article>
      <h1>Lovitură de imagine pentru procurorii maramureşeni. Cazul pădurarului ucis a fost preluat de procurorul general</h1>
      <address><time datetime="2019-11-22T16:03:48+00:00">22 Nov 2019, 16:03</time> by <a rel="author">Simona Vasiac</a></address>
      <h4>Cazul lui Liviu Pop, pădurarul ucis în codrul Maramureşului în data de 16 octombrie, ia o nouă turnură. Vineri, 22 noiembrie, procurorul general al României a decis preluarea anchetei.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/baia-mare/petitie-procurorul-general-cazul-padurarului-ucis-maramures-avem-motive-credem-procurorii-locali-nu-impartiali-1_5dd68d145163ec4271418ee7/index.html"/>
        <a href="https://adevarul.ro/locale/baia-mare/motivul-halucinant-invocat-oficiali-exclude-implicarea-mafiei-lemnului-uciderea-padurarului-maramures-s-a-furat-putin-1_5dce94695163ec42710c3bf5/index.html"/>
        <a href="https://adevarul.ro/locale/baia-mare/procurorul-ancheteaza-moartea-padurarului-maramures-e-exclusa-povestea-mafia-lemnului-contrazis-flagrant-realitatea-teren-1_5db98e225163ec4271883631/index.html"/>
      </related>
      <p><a href="https://adevarul.ro/locale/baia-mare/petitie-procurorul-general-cazul-padurarului-ucis-maramures-avem-motive-credem-procurorii-locali-nu-impartiali-1_5dd68d145163ec4271418ee7/index.html">La mai puţin de 24 de ore de când reprezentanţii Comunităţii Declic i-au înmânat procurorului general o petiţie </a>semnată de 30.000 de cetăţeni prin care se solicită o anchetă imparţială în cazul pădurarului Liviu Pop, ucis în Maramureş, cazul a fost preluat de către oficialii din Bucureşti.</p>
      <p>„Având în vedere petiţia iniţiată de comunitatea Declic, semnată de peste 30.000 de persoane, precum şi necesitatea administrării cu celeritate a mijloacelor de probă, în contextul gravităţii deosebite a infracţiunii ce formează obiectul dosarului - omor săvârşit asupra unui funcţionar public care îndeplineşte o funcţie ce implică exerciţiul autorităţii de stat, aflat în exercitarea atribuţiilor de serviciu la momentul producerii decesului, în cursul zilei de astăzi, 22 noiembrie 2019, în temeiul art. 325 din Codul de procedură penală, procurorul general al Parchetului de pe lângă Înalta Curte de Casaţie şi Justiţie, domnul Dimitrie-Bogdan Licu, a dispus prin ordonanţă preluarea de către Secţia de urmărire penală şi criminalistică, în vederea efectuării urmăririi penale, a dosarului privind uciderea unui pădurar, în cursul lunii octombrie, în judeţul Maramureş, pe raza cantonului silvic Strâmbu Băiuţ”, se arată în comunicatul de presă emis de reprezentanţii Parchetului de pe lângă Înalta Curte de Casaţie şi Justiţie.</p>
      <p>Cauza a fost înregistrată iniţial pe rolul Parchetului de pe lângă Tribunalului Maramureş, care s-a sesizat din oficiu, fiind dispusă începerea urmăririi penale in rem sub aspectul săvârşirii infracţiunilor de ultraj la infracţiunea de omor şi uz de armă fără drept.</p>
      <p>
        <b>„Avem motive să credem că procurorii locali nu sunt imparţiali“</b>
      </p>
      <p>Semnatarii petiţiei, cei peste 30.000 de cetăţeni au cerut mutarea anchetei penale în cazul morţii pădurarului Liviu Pop la Parchetul de pe lângă Înalta Curte de Casaţie şi Justiţie deoarece suspecţii au fost lăsaţi în libertate după audiere. În cazul uciderii lui Liviu Pop, <a href="https://adevarul.ro/locale/baia-mare/cine-cei-trei-barbati-prinsi-furat-padurarul-macelarit-maramures-nimeni-nu-spune-unul-nepotul-prim-procuroarei-tg-lapus-1_5daad3e1892c0bb0c6b769a3/index.html">atât localnicii din Băiuţ, localitatea natală a pădurarului cât şi colegii săi au arătat cu degetul spre gradul de rudenie dintre prim-procuroru</a>l Parchetului de pe lângă Judecătoria Târgu Lăpuş şi principalul suspect, acesta din urmă fiind finul magistratului. </p>
      <p>
        <b>
          <a href="https://adevarul.ro/locale/baia-mare/apel-umanitar-familia-liviu-pop-padurarul-ucis-maramures-1_5dd8d8425163ec42714ffeb4/index.html">Apel umanitar pentru familia lui Liviu Pop, pădurarul ucis în Maramureş<br/></a>
        </b>
        <b>Procurorii maramureşeni au bâjbâit timp de o lună </b>
      </p>
      <p>De la moartea lui Liviu Pop, familia pădurarului nu a primit niciun răspuns la numeroasele semne de întrebare pe care le avea. De fiecare dată când membrii familiei au întrebat procurorul de caz despre detalii au primit acelaşi răspuns: „Aveţi răbdare!”. Mai mult, potrivit unor surse, la dosar nu a fost depus nici măcar rezultatul autopsiei, dar în spatele acestui aspect, procurorul de caz transmitea presei, prin purtătorul de cuvânt de la Parchetul de pe lângă Tribunalul Maramureş, că se aşteaptă rezultatele de la proba ADN a armei şi expertiza balistică, asta după ce a refuzat să facă public rezultatul testului poligraf.</p>
      <p>„Sunt multe elemente care ne arată că ceea ce se întâmplă acolo nu este ok. A trecut o lună deja de când pădurarul Liviu Pop a murit şi iată că încă nu avem suspecţi. Au existat trei oameni în pădure împreună cu Liviu Pop, când acesta a murit. Ei au declarat că pur şi simplu s-a auto-împuşcat. Asta poate fi adevărat, nu ştim, dar l-au lăsat acolo să moară. Omul acela a murit singur, într-un şanţ. (…) Şi încă nu avem suspecţi. (…) Trebuie ca această anchetă să fie imparţială”, a precizat Antoniu Bumb, reprezentant al Comunităţii Declic.</p>
      <p>
        <b>
          <a href="https://adevarul.ro/locale/baia-mare/prima-reactie-comunitatii-declic-cazul-padurarului-ucis-maramures-fost-preluat-procurorul-general-1_5dd808e95163ec42714b5414/index.html">Prima reacţie a Comunităţii Declic, după ce cazul pădurarului ucis în Maramureş a fost preluat de procurorul general</a>
        </b>
      </p>
      <p><a href="https://adevarul.ro/locale/baia-mare/un-padurar-fost-impuscat-hotii-lemne-maramures-trupul-barbatului-gasit-intr-o-rapa-1_5da77d89892c0bb0c6a4dd92/index.html">Liviu Pop, pădurar în cadrul Direcţiei Silvice Maramureş, a fost ucis în 16 octombrie</a> într-o pădure administrată de Ocolul Silvic Strâmbu Băiuţ, în timp ce încerca să împiedice tăierea ilegală de arbori. Acesta era angajat de 7 ani al Direcţiei Silvice Maramureş. </p>
      <p>Citeşte şi</p>
      <p>
        <a href="https://adevarul.ro/locale/baia-mare/petitie-procurorul-general-cazul-padurarului-ucis-maramures-avem-motive-credem-procurorii-locali-nu-impartiali-1_5dd68d145163ec4271418ee7/index.html">Petiţie către procurorul general în cazul pădurarului ucis în Maramureş: „Avem motive să credem că procurorii locali nu sunt imparţiali“<br/></a>
        <a href="https://adevarul.ro/locale/baia-mare/cum-a-reusit-primar-sa-si-impuste-vecina-arma-vanatoare-tragand-doi-iepuri-reactia-edilului-1_5dd7ec675163ec42714a73fb/index.html">Cum „a reuşit“ un primar să-şi împuşte vecina cu arma de vânătoare trăgând după doi iepuri. Reacţia edilului</a>
      </p>
      <hr/>
    </article>
  </body>
</html>