<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426282/exairetikh-h-proxthesinh-ekdhlwsh-apo-to-nhpiagwgeio-afantoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T16:30:01+00:00"/>
    <meta property="og:title" content="Εξαιρετική η προχθεσινή εκδήλωση από το νηπιαγωγείο Αφάντου"/>
    <meta property="og:description" content="Την Τετάρτη 20 Νοεμβρίου 2019 πραγματοποιήθηκε μπροστά από το Δημαρχείο στην πλατεία Αφάντου μια πολύ ωραία εκδήλωση του 2ου Νηπιαγωγείου Αφάντου, με τη συμμετοχή των παιδιών των γονέων και πολλών δημοτών."/>
  </head>
  <body>
    <article>
      <h1>Εξαιρετική η προχθεσινή εκδήλωση από το νηπιαγωγείο Αφάντου</h1>
      <address>
        <time datetime="2019-11-22T16:30:01+00:00">22 Nov 2019, 16:30</time>
      </address>
      <p>
        <b>Την Τετάρτη 20 Νοεμβρίου 2019 πραγματοποιήθηκε μπροστά από το Δημαρχείο στην πλατεία Αφάντου μια πολύ ωραία εκδήλωση του 2ου Νηπιαγωγείου Αφάντου, με τη συμμετοχή των παιδιών των γονέων και πολλών δημοτών.</b>
      </p>
      <p>Όπως αναφέρει σε ανακοίνωσή του ο πρόεδρος της Δημοτικής Ενότητας Αφάντου κος Γεώργιος Μπακίρης, «η συγκεκριμένη εκδήλωση οργανώθηκε με πρωτοβουλία των νηπιαγωγών του 2ου Νηπιαγωγείου Αφάντου με τη συμμετοχή εκπαιδευτικών προσχολικής αγωγής από τη Σλοβενία και τη Γαλλία στο πλαίσιο του προγράμματος QUEST (Quality Exchange Between Skilled Teachers) το οποίο αποσκοπεί στην ανταλλαγή βέλτιστων πρακτικών ανάμεσα σε εκπαιδευτικούς με αυξημένα ακαδημαϊκά προσόντα.</p>
      <p>Στόχος του προγράμματος είναι η προώθηση της διεθνούς συνεργασίας και η ανάπτυξη μιας ανοιχτής, ποιοτικής, πολυπολιτισμικής εκπαιδευτικής προσέγγισης. Οι μαθησιακές δραστηριότητες σχεδιάζονται και διεξάγονται παράλληλα από 33 εκπαιδευτικούς προσχολικής αγωγής σε Σλοβενία και Γαλλία ενώ την Ελλάδα εκπροσωπούν οι εκπαιδευτικοί του 2ου Νηπιαγωγείου Αφάντου. Το 2ο Νηπιαγωγείο Αφάντου έχει συνεργαστεί τα προηγούμενα χρόνια με νηπιαγωγεία του εξωτερικού στο πλαίσιο του Ευρωπαϊκού Προγράμματος e-Twinning που αποτελεί μια πανευρωπαϊκή κοινότητα διδασκαλίας και μάθησης σχολικών δραστηριοτήτων με παιδαγωγικά, κοινωνικά και πολιτισμικά οφέλη.</p>
      <p>Οι νηπιαγωγοί από τη Σλοβενία και τη Γαλλία κατά τη διάρκεια της παραμονής τους εδώ 18-22 Νοεμβρίου ήρθαν σε επαφή με τα παιδιά και τους γονείς τους, συμμετείχαν και οργάνωσαν δραστηριότητες και γνώρισαν το ελληνικό Νηπιαγωγείο και τον τρόπο λειτουργίας του. Η εκδήλωση έκλεισε με τη συμμετοχή της μπάντας κρουστών του Μουσικού Σχολείου Ρόδου υπό τη διεύθυνση του κου Νίκου Χασάπη.</p>
      <p>Στο τέλος της εκδήλωσης τις εκπαιδευτικούς υποδέχθηκε στο Δημαρχείο στην αίθουσα συνεδριάσεων ο Πρόεδρος της ΔΚ Αφάντου όπου τους δόθηκαν αναμνηστικά δώρα και είχε μαζί τους μια ωραία εποικοδομητική συζήτηση γύρω από τις δράσεις του συγκεκριμένου προγράμματος, τα παιδαγωγικά, κοινωνικά και πολιτισμικά οφέλη του αλλά και τη συμβολή του στην περαιτέρω βελτίωση της παιδαγωγικής πράξης.</p>
      <p>Θα ήθελα να συγχαρώ το εκπαιδευτικό προσωπικό του 2ου Νηπιαγωγείου Αφάντου για την πρωτοβουλία τους και τη συμμετοχή τους σε αυτή την πολύ σημαντική διεθνή δράση. Τέτοιες πρωτοβουλίες και δράσεις αναβαθμίζουν το επίπεδο της εκπαιδευτικής μας κοινότητας και προάγουν τον πολιτισμό της περιοχής μας».</p>
      <figure>
        <img src="https://www.rodiaki.gr/medias/2019/11/21/809d0505e1351f39ee3f6563ebbc5b83.jpg"/>
      </figure>
    </article>
  </body>
</html>