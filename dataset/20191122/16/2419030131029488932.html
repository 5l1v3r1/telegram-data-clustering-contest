<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191122/europese-beurzen-met-winst-de-week-uit/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T16:47:43+00:00"/>
    <meta property="og:title" content="Europese beurzen met winst de week uit"/>
    <meta property="og:description" content="AMSTERDAM (ANP) - De Europese beurzen zijn vrijdag na een aantal verliesbeurten weer met winst gesloten. Beleggers werden weer wat positiever over een oplossing voor het Chinees-Amerikaanse handelsconflict na uitspraken van presidenten Donald Trump van de Verenigde Staten en Xi Jinping van China. Ook verwerkten ze uitspraken van Christine Lagarde, die ze deed in één van haar eerste optredens als president van de Europese Centrale Bank (ECB)."/>
  </head>
  <body>
    <article>
      <h1>Europese beurzen met winst de week uit</h1>
      <address><time datetime="2019-11-22T16:47:43+00:00">22 Nov 2019, 16:47</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De Europese beurzen zijn vrijdag na een aantal verliesbeurten weer met winst gesloten. Beleggers werden weer wat positiever over een oplossing voor het Chinees-Amerikaanse handelsconflict na uitspraken van presidenten Donald Trump van de Verenigde Staten en Xi Jinping van China. Ook verwerkten ze uitspraken van Christine Lagarde, die ze deed in één van haar eerste optredens als president van de Europese Centrale Bank (ECB).</b>
      </p>
      <p>De AEX-index op Beursplein 5 sloot 0,5 procent in de plus op 592,71 punten. De MidKap steeg 0,6 procent tot 879,76 punten. Parijs en Frankfurt wonnen 0,2 procent. Londen kreeg er 1,2 procent bij.</p>
      <p>Lagarde riep Europese overheden op meer uit te geven en te investeren om de groei in de eurozone aan te jagen. Daarmee houdt ze dezelfde koers aan als haar voorganger Mario Draghi. Aan het handelsfront liet de Chinese president Xi weten dat China werk wil maken van de eerste fase van een handelsdeal met de Verenigde Staten, maar niet tegen elke prijs. De Amerikaanse president Trump zei dat een deal binnen handbereik was.</p>
      <p>Techinvesteerder Prosus kwam voor het eerst sinds het een notering heeft in Amsterdam met halfjaarcijfers. De onderneming boekte een hogere kernwinst, maar behaalde wel een operationeel verlies. Het aandeel steeg 2 procent in waarde.</p>
    </article>
  </body>
</html>