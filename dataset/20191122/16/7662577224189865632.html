<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/uznani-nezavislosti-kosova-stahlo-tichomorske-nauru.A191122_155123_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-22T16:02:00+00:00"/>
    <meta property="og:title" content="Srbsko slaví úspěch, uznání Kosova zrušila další země. Tentokrát tichomořské Nauru"/>
    <meta property="og:description" content="Republika Nauru se stala sedmnáctým členským státem OSN, který stáhl své starší uznání nezávislosti Kosova. Podle agentury Tanjug to v pátek oznámil srbský ministr zahraničí Ivica Dačić. Jeden z nejmenších států na světě dal své rozhodnutí Bělehradu na vědomí krátce po africké Ghaně."/>
  </head>
  <body>
    <article>
      <h1>Srbsko slaví úspěch, uznání Kosova zrušila další země. Tentokrát tichomořské Nauru</h1>
      <address>
        <time datetime="2019-11-22T16:02:00+00:00">22 Nov 2019, 16:02</time>
      </address>
      <p>
        <mark>Bělehrad</mark>
        <b> Republika Nauru se stala sedmnáctým členským státem OSN, který stáhl své starší uznání nezávislosti Kosova. Podle agentury Tanjug to v pátek oznámil srbský ministr zahraničí Ivica Dačić. Jeden z nejmenších států na světě dal své rozhodnutí Bělehradu na vědomí krátce po africké Ghaně.</b>
      </p>
      <related>
        <a href="https://www.lidovky.cz/svet/kosovo-podporuje-mene-nez-100-ze-193-statu-osn-uznani-stahla-ghana.A191111_210039_ln_zahranici_ele"/>
      </related>
      <p>Podobný krok ohledně uznání nezávislosti Kosova dosud udělaly právě převážně menší státy. Srbsko tak dál pokračuje v poměrně účinném diplomatickém úsilí přesvědčovat země, které uznaly nezávislost Kosova, aby své rozhodnutí změnily. Priština postup ostře kritizuje a loni kvůli snaze Srbska o její diplomatické blokování zavedla stoprocentní cla na dovoz srbského zboží.</p>
      <p>Kolik ze 193 členů OSN nyní přesně Kosovo uznává, není úplně jasné. Podle Bělehradu už by se jejich počet pohybovat kolem poloviny. Kosovská vláda ovšem tvrdí, že informace o poklesu počtu států uznávajících Kosovo jsou „falešné zprávy“ a že se jedná o „srbskou propagandu“. U několika států je jejich nynější stanovisko nejasné.</p>
      <related>
        <a href="https://www.lidovky.cz/svet/kosovo-vysetruje-otravene-volebni-listky-pochazejici-ze-srbska-zpusobily-volebni-komisi-alergickou-r.A191015_102751_ln_zahranici_ele"/>
      </related>
      <p>Dačić v pátek podle agentury Tanjug řekl, že ho Nauru o přerušení diplomatických vztahů s Kosovem informovalo v nótě, kterou mu poslal náměstek nauruského ministra zahraničí. V dokumentu se podle srbského ministra vysvětluje, že rozhodnutí Nauru o uznání Kosova bylo předčasné a je v rozporu s rezolucí RB OSN 1244.</p>
      <p>Západ na Bělehrad naléhá, aby od své diplomatické aktivity upustil v zájmu obnovení dialogu s albánským vedením Kosova. Podle srbského vedení je ale základním předpokladem pokračování dialogu naopak zrušení drastických kosovských cel. Teprve pak prý bude možné mluvit o zastavení aktivit, avšak recipročním - na jedné straně snah mířících proti uznání Kosova a na straně druhé těch, které podporují za jeho uznání.</p>
      <related>
        <a href="https://www.lidovky.cz/domov/kosovo-uznavat-nemame-hlasy-cele-romske-vesnice-tam-koupite-za-pytle-mouky-rika-pozorovatel.A190925_104352_ln_domov_mber"/>
      </related>
      <p>Kosovo vyhlásilo nezávislost na Srbsku v roce 2008, necelých deset let poté, co Bělehrad ztratil nad touto autonomní oblastí kontrolu v důsledku náletů NATO. Zásah aliance ukončil tažení srbské armády a policie proti ozbrojené vzpouře kosovskoalbánských separatistů, které se zvrhlo v masakry a etnickou čistku.</p>
      <p>Mezi státy, které nezávislost Kosova uznaly, je například vedle USA i většina zemí Evropské unie, včetně Česka. Na druhé straně odmítavý postoj Srbska podpořily především Rusko a Čína. Kosovo ale neuznalo ani pět unijních zemí - Slovensko, Španělsko, Rumunsko, Řecko a Kypr.</p>
    </article>
  </body>
</html>