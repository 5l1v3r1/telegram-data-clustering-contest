<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sveikata/sveikata/ar-zinote-visa-tiesa-apie-zuvu-taukus-1751903/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T16:18:00+00:00"/>
    <meta property="og:title" content="Ar žinote visą tiesą apie žuvų taukus?"/>
    <meta property="og:description" content="Reklama"/>
  </head>
  <body>
    <article>
      <h1>Ar žinote visą tiesą apie žuvų taukus?</h1>
      <address><time datetime="2019-11-22T16:18:00+00:00">22 Nov 2019, 16:18</time> by <a rel="author">Gražina Vasiliauskienė | Alfa.lt</a></address>
      <p>Reklama</p>
      <p>
        <b>Daug kur skelbiama, kad žuvų taukų kapsulės su omega3 riebalinėmis rūgštimis turinčios apsaugoti širdį ir smegenis, sumažinti cholesterolį, pagerinti regėjimą ir atmintį. Ir žmonės ryja jas, nes bijo mirti nuo infarkto ar insulto.</b>
      </p>
      <p>Tik mokslininkai nusiteikę skeptiškai. Jie ištyrė, kad gamintojų reklaminiai pažadai neatitinka teisybės. Ir nėra ko stebėtis: juk vien Vokietijoje per metus išleidžiama 1,1 milijardas eurų maisto papildams.</p>
      <p>Šalies gyventojai nusiperka 165 milijonus pakuočių, tikėdamiesi, kad nuo to bus sveikesni ir stipresni. Anot ekspertų iš Vokietijos vartotojų centro, reklamuotojų skelbiamos naudingosios maisto papildų savybės yra gerokai perdėtos.</p>
      <p>Nesaugo nei nuo infarkto, nei nuo insulto</p>
      <p>Mokslininkai ištyrė, kad žuvų taukų kapsulės nedaro tokių stebuklų, kaip žada jų reklama. Ekspertai iš Oksfordo universiteto atliko eksperimentus, bandydami nustatyti, ar du gramai omega3 riebalinių rūgščių per dieną gali apsaugoti nuo širdies infarkto ir insulto.</p>
      <p>Jie surinko ir įvertino su tuo susijusius duomenis apie 80 000 moterų bei vyrų ir nustatė, kad žuvų taukų kapsulės neveikia visai.Tyrimų rezultatai buvo publikuoti 2018 metais medicinos žurnale „JAMA Cardiology“.</p>
      <p>Reklama</p>
      <p>Mokslininkė Louise Bowman, taip pat iš Oksfordo universiteto, tyrinėjo žuvų taukų kapsulių poveikį specialiai diabetikams. Europos kardiologų kongresui, kuris vyko Miunchene 2018 metų rugpjūčio mėnesį, ji pateikė analogiškas tyrimų išvadas kaip ir jos kolegos: šie maisto papildai negali sumažinti nei širdies infarkto, nei insulto, nei vėžio rizikos.</p>
      <p>Browman su savo komanda ištyrė per 15000 diabetikų. Pusė jų turėjo kasdien vartoti žuvų taukų kapsules, kita pusė gaudavo placebo kapsules. Eksperimentas truko septynerius metus.</p>
      <p>Ir per tą laiką mokslininkai nesugebėjo nustatyti jokio skirtumo tarp žuvų taukų ir „tuščių“ kapsulių poveikio. „Mes bandėme nustatyti nors menkiausią žuvų taukų kapsulių poveikį, bet nieko neaptikome“, – pranešė Bowman po septynerių metų eksperimento.</p>
      <p>
        <b>Omega3 maisto produktuose</b>
      </p>
      <p>„Mūsų kūnas pats negali pasigaminti omega3 riebalinių rūgščių, kurios yra gyvybiškai reikalingos, todėl turi jų gauti su maisto papildais“.</p>
      <p>Reklama skamba įtikinamai! „Kad žmogui pritrūktų omega3 riebalinių rūgščių, pasaulyje pasitaiko labai retai, – aiškina ekspertai iš Vokietijos rizikos įvertinimo instituto. – Šių riebalinių rūgščių būna daugumoje maisto produktų, jos kaupiasi suaugusiųjų žmonių riebaliniuose audiniuose“.</p>
      <p>Reklama</p>
      <p>Ypač daug omega3 riebalinių rūgščių yra jūrinėse žuvyse (sardinėse, silkėse, tune, lašišoje ir kitose), jūros dumbliuose, augaliniuose aliejuose (linų, rapsų, saulėgrąžų, sėmenų), riešutuose, salotose.</p>
      <p>Papildomai gauti riebalinių rūgščių žuvų taukų kapsulių pavidalų daugumai žmonių tikrai nereikia.</p>
      <p>O piktnaudžiauti žuvų taukais nepatariama. Daugiau kaip 5 g jų iš papildų per dieną gali sukelti pykinimą, vėmimą. „Per didelės dozės žuvų taukų daro neigiamą įtaką kraujo tekėjimui, gali atsirasti gyvybei pavojingų kraujosruvų, – įspėja Vokietijos vartotojų centro ekspertai. – Be to, gali kilti nepageidaujamų sąveikų su kitais medikamentais“.</p>
      <p>
        <i>
          <b>Šaltinis: focus.de</b>
        </i>
      </p>
    </article>
  </body>
</html>