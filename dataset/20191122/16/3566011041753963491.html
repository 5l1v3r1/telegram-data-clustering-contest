<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549218.html/%D8%A8%D8%A7%D9%82%DB%8C-%D9%85%D8%A7%D9%86%D8%AF%D9%87-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D8%A2%D8%A8%D8%A7%D9%86-%D9%85%D8%A7%D9%87-%D9%88%D8%A7%D9%86%D8%AA-%D8%A8%D8%A7%D8%B1%D9%87%D8%A7-%D9%88-%D8%AA%D8%A7%DA%A9%D8%B3%DB%8C-%D9%87%D8%A7-%D8%B3%D9%88%D8%AE%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:39:00+00:00"/>
    <meta property="og:title" content="باقی‌مانده سهمیه بنزین آبان‌ماه وانت‌بارها و تاکسی‌ها سوخت"/>
    <meta property="og:description" content="اظهارات مالکان خودروهای عمومی نشان می دهد که استاندار تهران، به اشتباه خبر از ذخیره سهمیه آبان ماه خودروهای عمومی تا ۶ ماه داده است."/>
  </head>
  <body>
    <article>
      <h1>باقی‌مانده سهمیه بنزین آبان‌ماه وانت‌بارها و تاکسی‌ها سوخت</h1>
      <address>
        <time datetime="2019-11-22T16:39:00+00:00">22 Nov 2019, 16:39</time>
      </address>
      <p>اظهارات مالکان خودروهای عمومی نشان می دهد که استاندار تهران، به اشتباه خبر از ذخیره سهمیه آبان ماه خودروهای عمومی تا ۶ ماه داده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ درحالی که پیش از این مسئولان شرکت ملی پخش فرآورده‌های نفتی ایران اعلام کرده بودند که طبق مصوبه دولت، تنها سهمیه سوخت خودروهای شخصی و موتورسیکلت‌ها تا ۶ ماه ذخیره می‌شود و سهمیه بنزین خودروهای عمومی در پایان هر ماه صفر شده و به ماه بعد انتقال نمی‌یابد، امروز استاندار تهران از ذخیره سهمیه بنزین آبان‌ماه تمامی خودروها تا ۶ ماه خبر داد.</p>
      <p>طبق خبری که روی پرتال اینترنتی استانداری تهران قرار گرفته، استاندار تهران از قابل استفاده بودن سهمیه سوخت آبان همه خودروها تا شش ماه و محفوظ ماندن سهمیه خودروهایی که کارت سوخت دریافت نکرده اند، خبر داد. انوشیروان محسنی بندپی با اشاره به طرح مناسب سازی بنزین اظهار داشت: ذخیره سوخت آبان ماه همه خودروها تا شش ماه قابل استفاده است.   وی تاکید کرد: ذخیره سهمیه سوخت آبان ماه همه خودروها اعم از وانت بارها، تاکسی ها و غیره تا شش ماه قابل استفاده است.   این موضوع را از فاطمه کاهی، سخنگوی شرکت ملی پخش فرآورده‌های نفتی پیگیری کردیم. کاهی در این خصوص گفت: سهمیه باقی مانده بنزین آبان‌ماه تمامی خودروها به جز خودروهای شخصی و موتورسیکلت‌ها با شروع آذرماه سوخته و به ماه بعد منتقل نشده است.   وی افزود: هنوز هیچ مصوبه جدیدی در خصوص ذخیره‌سازی سهمیه سوخت خودروهای عمومی به ما ابلاغ نشده، اما این موضوع در حال بررسی است و احتمال این وجود دارد که در مورد ذخیره‌شدن سهمیه سوخت خودروهای عمومی نیز بازنگری شود.   علاوه بر سخنان سخنگوی شرکت ملی پخش فرآورده‌های نفتی که تکذیب کننده سخنان امروز استاندار تهران است، خبرنگار نیز با حضور در میان مردم از مالکان وانت‌بارها و تاکسی‌ها در خصوص سرنوشت باقی مانده سهمیه بنزین آبان ماه پرسید. در این گزارش میدانی، آن دسته از رانندگانی که از ساعت ۲۴ دیشب تا بعدازظهر امروز به جایگاه‌های عرضه بنزین مراجعه کرده بودند، از سوختن باقی مانده سهمیه بنزین آبان ماه خود خبر دادند؛ که اظهارات مالکان خودروهای عمومی نیز نشان می دهد استاندار تهران، به اشتباه خبر از ذخیره سهمیه آبان ماه خودروهای عمومی تا ۶ ماه داده است.   منبع: تسنیم</p>
    </article>
  </body>
</html>