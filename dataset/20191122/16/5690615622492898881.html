<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837279-nkrekp-poperedno-skhvalila-sertifikatsiyu-operatora-gts-ukrayini"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T16:26:00+00:00"/>
    <meta property="og:title" content="НКРЕКП попередньо схвалила сертифікацію оператора ГТС України"/>
    <meta property="og:description" content="КИЇВ. 22 листопада. УНН. Національна комісія, що здійснює державне регулювання у сферах енергетики та комунальних послуг (НКРЕКП) схвалила попереднє рішення …"/>
  </head>
  <body>
    <article>
      <h1>НКРЕКП попередньо схвалила сертифікацію оператора ГТС України</h1>
      <address><time datetime="2019-11-22T16:26:00+00:00">22 Nov 2019, 16:26</time> by <a rel="author">Антоніна Карташева</a></address>
      <p><b>КИЇВ. 22 листопада. УНН.</b> Національна комісія, що здійснює державне регулювання у сферах енергетики та комунальних послуг (НКРЕКП) схвалила попереднє рішення про сертифікацію ТОВ "Оператор ГТС України". За відповідне рішення члени НКРЕКП проголосували сьогодні на засіданні, передає кореспондент <b>УНН</b>.</p>
      <p>"Сьогодні відбувається попередня сертифікація. На підставі схвалених Кабінетом міністрів та іншими відомствами, організаціями проектів договорів. Сьогодні комісія каже, що всі попередні документи схвалені у відповідності до закону і відповідають вимогам закону. Оператор буде незалежним, коли здійснить всі відповідні дії", - повідомила представник Комісії, представляючи це питання.</p>
      <p>Після цього НКРЕКП схвалила попереднє рішення про сертифікацію ТОВ "Оператор ГТС України".</p>
      <p>До фінальної сертифікації оператор повинен підготувати низку документів, відповідно до законодавства України.</p>
      <p>Нагадаємо, ТОВ “<a href="https://www.unn.com.ua/uk/news/1828196-operator-gts-ukrayini-podav-dokumenti-na-sertifikatsiyu">Оператор ГТС України</a>” подало документи на сертифікацію 4 жовтня. Таким чином почався фінальний етап процесу відокремлення Оператора ГТС (анбандлінг), який з 1 січня має розпочати самостійну роботу.</p>
      <p>Голова НАК "Нафтогаз України" Андрій Коболєв на фоні тристоронніх переговорів за участю Росії і Єврокомісії щодо нового контракту на транзит газу після 2019 року заявляв, що Україна повинна отримати повністю сертифікованого юридично коректно оформленого <a href="https://www.unn.com.ua/uk/news/1828981-ukrayina-ne-maye-trokh-misyatsiv-na-zavershennya-anbandlingu-kobolyev">Оператора ГТС</a> до кінця цього року.</p>
      <p>Задля цього Оператор ГТС звернувся з проханням до НКРЕКП та Секретаріату Енергетичного співтовариства про проведення ними процесу сертифікації паралельно, задля досягнення результату до 1 січня.</p>
      <p>Після цього ТОВ “Оператор ГТС України” подало пакет документів до НКРЕКП на отримання <a href="https://www.unn.com.ua/uk/news/1835325-operator-gts-ukrayini-podav-zayavku-na-otrimannya-litsenziyi">ліцензії</a> на право провадження господарської діяльності з транспортування природного газу.</p>
    </article>
  </body>
</html>