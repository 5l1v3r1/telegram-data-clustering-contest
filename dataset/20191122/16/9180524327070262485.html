<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/mar_hardvergyartok_vannak_sk_hynix_128_reteg.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-22T16:32:00+00:00"/>
    <meta property="og:title" content="Már a gyártóknál vannak az SK Hynix, 128 cellarétegű NAND lapkáira épülő SSD-k"/>
    <meta property="og:description" content="Az eddiginél nagyobb sűrűségű NAND flash tárolók már az okostelefon- és notebookgyártóknál várják, hogy végleges termékekbe kerüljenek."/>
  </head>
  <body>
    <article>
      <h1>Már a gyártóknál vannak az SK Hynix, 128 cellarétegű NAND lapkáira épülő SSD-k</h1>
      <address><time datetime="2019-11-22T16:32:00+00:00">22 Nov 2019, 16:32</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <h3>H﻿ir﻿d﻿et﻿é﻿s</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Az SK Hynix nyáron <a href="https://prohardver.hu/hir/hynix_128_cellaretegu_4d_nand_memorialapka.html">rántotta le</a> a leplet az általuk 4D-snek nevezett, 128 rétegű NAND flash chipekről, amelyek azóta már <a href="https://prohardver.hu/hir/hynix_tomeggyartas_128_cellareteg_4d_nand_flash.html">sorozatgyártásba</a> is kerültek, most pedig végre a vállalat fontosabb ügyfelei is megkapták az ezekre épülő adattárolókat.</p>
      <figure>
        <img src="https://prohardver.hu/dl/cnt/2019-11/156578/pic1.jpg"/>
      </figure>
      <p>Az 1 terabit kapacitású lapkák – amelyek cellánként 3 bitet tárolnak – érdekessége, hogy 96 rétegű társaihoz képest nem nőtt a chip alapterülete, ez pedig leginkább a hordozható eszközök piacán lehet fontos, hiszen így extra helyigény nélkül is több tárterület érhető el például az okostelefonokban. A gyártó most háromféle „kiszerelést” kezdett el kiszállítani a nagyobb hardvergyártók részére, köztük az 1 terabájtos UFS 3.1 modulokat, amelyeket elsősorban telefonokba és tabletekbe szánnak, ezeknél különösen fontos az ultravékony kialakítás.</p>
      <figure>
        <img src="https://prohardver.hu/dl/cnt/2019-11/156578/pic2.jpg"/>
      </figure>
      <p>Az SK Hynix termékeit használók megkapják a cég saját kontrollerét és firmware-csomagját, amelyeknek köszönhetően elérhető lesz a Write Booster funkció, ami a leginkább a szekvenciális írás sebességére lesz kedvező hatással. Az új generációs háttértárakkal szerelt végfelhasználói eszközök várhatóan a következő év második felétől lesznek megvásárolhatók.</p>
      <figure>
        <img src="https://prohardver.hu/dl/cnt/2019-11/156578/pic3.jpg"/>
      </figure>
      <p>Az UFS mellett notebookokba tervezett hagyományos méretű és adatközpontokba szánt, E1.L formátumú SSD-k is eljutottak a partnerekhez, előbbi 2, utóbbi pedig 16 TB kapacitással büszkélkedhet. A M.2 verziót az eddigi vásárlók a legenergiahatékonyabb darabjának nevezték, hiszen a 96 rétegű modellek 6 wattjával ellentétben itt csak 3 wattot mértek, míg a nagyobb tárhellyel ellátott vállalati SSD az NVMe 1.4 protokollnak köszönhető 3400 MB/s-os szekvenciális olvasással és 3000 MB/s-os szekvenciális írással tűnik ki a tömegből. Végleges termékekben ezekkel sem találkozhatunk idén, a kisebb modell a jövő év első felében bukkanhat fel a notebookok piacán, a nagyobbra azonban az év második feléig várnunk kell.</p>
    </article>
  </body>
</html>