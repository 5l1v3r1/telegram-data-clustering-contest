<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/reprezentacja-polski/pilkarska-reprezentacja-polski-kobiet-dzien-na-zgrupowaniu-kadry-kobiet/fvy80vb"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T16:12:45+00:00"/>
    <meta property="og:title" content="Jak bocian postawił się tygrysowi"/>
    <meta property="og:description" content="Wiemy, jak upływa życie z antylopy, gdzie lądowali alianci i jak namierzyć śpiącą królewnę. To był zwykły dzień na zgrupowaniu piłkarskiej reprezentacji Polski kobiet."/>
  </head>
  <body>
    <article>
      <h1>Jak bocian postawił się tygrysowi</h1>
      <address><time datetime="2019-11-22T16:12:45+00:00">22 Nov 2019, 16:12</time> by <a rel="author" href="https://www.przegladsportowy.pl/autorzy/lukasz-olkowicz" target="_blank">Łukasz Olkowicz</a></address>
      <p>
        <b>
          <b>Wiemy, jak upływa życie z antylopy, gdzie lądowali alianci i jak namierzyć śpiącą królewnę. To był zwykły dzień na zgrupowaniu piłkarskiej reprezentacji Polski kobiet.</b>
        </b>
      </p>
      <figure>
        <img src="https://ocdn.eu/pulscms-transforms/1/Otgk9kpTURBXy82OWIzZmE0ZGE1NTJiNzI0OTE4MTU1ZGU5NmI0Y2FmMi5qcGeSlQLNAxQAwsOVAgDNAvjCw4GhMAE"/>
        <figcaption>Mural na piłkarskim obiekcie to raczej rzadki widok. Reprezentantki Polski mogły się z nim zapoznać przy okazji meczu z Hiszpankami.<cite>Foto: Paula Duda / laczynaspilka.pl</cite></figcaption>
      </figure>
      <p>Wyobraźmy sobie, że do walki z tygrysem staje bocian. Długonogi, z pięknymi, białymi piórami i czerwonym dziobem. Na pozór w takim starciu jest bez szans. – Ale tylko na pozór – dopowiada selekcjoner Miłosz Stępiński, który w ten sposób opisywał zbliżający się mecz reprezentacji Polski z Hiszpanią w eliminacjach mistrzostw Europy. Tak się składa, że bocianem w tym przypadku były nasze reprezentantki.</p>
      <p>– Jego pomysłem nie może być to, żeby dziobać tygrysa. Bo ten zaraz strzeli go łapą i będzie po nim. Bocian musi podnieść się do góry, zacwaniakować, gdzieś się schować. Używać taktyki dostosowanej do własnych możliwości. Nas nie stać na otwartą grę. Z Hiszpankami nie możesz walczyć jak tygrys z tygrysem. Ostatnio spróbowały tego Czeszki. Po 40 minutach przegrywały 0:4.</p>
      <p>
        <b>WTOREK</b>
      </p>
      <p>
        <b>Godzina 21</b>
      </p>
      <p>
        <b>Narada sztabu szkoleniowego</b>
      </p>
      <p>Hotel Mercure w Lublinie. Zgodnie z tradycją zgrupowanie zaczęło się od poszukiwania zawodniczek. Zdrowych zawodniczek. Rzadko się zdarza, żeby reprezentacja trenowała w tym samym zestawie, jaki powołał trener. Kontuzje i choroby posyłają kolejne piłkarski do gabinetów lekarskich. Miłosz Stępiński wie, że musi mieć naładowany telefon. Jest 22:20, gdy wybiera numer trenera SMS Łódź.</p>
      <p>„Dobry wieczór...</p>
      <p>Anię Rędzia chcę powołać... Dzwoniłem, ma wyłączony... To już będą trzy dziewczyny z SMS na kadrze. Dobra robota zawsze się obroni... Co się stało? No Asia Olszewska ma kłopot z kolanem, nie będę ryzykować... No, tak, tak, w rozpaczy dziewczyna...</p>
      <p>Dobra, to jutro wysyłam kwity, a Anię będę już sam łapał...”.</p>
      <p>W środę na badania umówione są kolejne dwie kadrowiczki. W sztabie doskonale wiedzą, co to oznacza. Trzeba zastanowić się nad następnymi posiłkami. Spotkanie w sali Rotariańskiej trwa już prawie dwie godziny, zebrani szukają odpowiedzi na kolejne organizacyjne pytania. Rzecznik prasowa Paula Duda będzie kontrolować aktywności medialne kadrowiczek, kilku dziennikarzy zapowiedziało przyjazd. Część dziewczyn chce w weekend iść na mecz piłkarek ręcznych Perły Lublin w Lidze Mistrzów z Rostowem.</p>
      <p>– Mają iść w prywatnych ciuchach czy dresach reprezentacyjnych? – dopytuje kierownik drużyny.</p>
      <p>Ustalają, że jeżeli na wyjście zdecyduje się więcej niż dziesięć zawodniczek, ubiorą się oficjalne. Na pozór to błahostka, ale właśnie takie zebrania na starcie pozwalają uporać się z drobiazgami i skupić na przygotowaniu do meczu, do którego został tydzień.</p>
      <p>Godzina 22:40. Dla sztabu to jeszcze nie koniec pracy. Selekcjoner przenosi się z drugim trenerem Zygmuntem Bilińskim do pokoju, żeby omówić ostatnie szczegóły przed jutrzejszym treningiem. Wibruje telefon na stoliku, wyświetla się numer Rędzi.</p>
      <p>„Trener Stępiński z tej strony...</p>
      <p>Myślałaś, że nie zadzwonię? Wykasowałaś numer, myślałaś, że trener zapomniał, ha, ha...</p>
      <p>Chciałabyś pomóc?... No to się cieszę. Tylko uważaj, chciałbym cię odkurzyć na starej pozycji. Prawa obrona, dasz radę.</p>
      <p>Kiedy możesz być?... A gdzie teraz jesteś?... W Radomiu... Postaraj się być jutro na kolację, tylko spokojnie, bez wariactwa...</p>
      <p>Trzy dziewczyny z SMS, ale tam pracujecie! Do jutra... Dobranoc”.</p>
      <p>Selekcjoner pochyla się nad laptopem i jeszcze bardziej obrazowo tłumaczy, jaką strategię przyjmie na spotkanie z faworytkami z południa Europy. Przywołuje Piotra Stokowca, dla którego przez wiele lat pracował jako analityk m.in. w Jagiellonii i Zagłębiu Lubin. – Piotrek powtarzał i ja się z nim zgadzam, że każdy jest w stanie pokonać byka. Pod warunkiem, że ma na niego pomysł.</p>
      <p>Hiszpańskiego byka w ostatnim czasie trudno poskromić. Reprezentacja od pięciu lat nie straciła punktu w eliminacjach, wygrywając 22 mecze z rzędu.</p>
      <p>
        <b>ŚRODA</b>
      </p>
      <p>
        <b>8-9:30</b>
      </p>
      <p>
        <b>Badania krwi, śniadanie</b>
      </p>
      <p>Reprezentantki mają badania krwi, a selekcjoner wyjaśnia, jak będzie chciał przechytrzyć Hiszpanki. Na wstępie podkreśla, że jego reprezentacja lubi stałe fragmenty gry. – Strzeliliśmy po nich 75 procent goli. To nasza mocna broń, do której przywiązuję bardzo dużą wagę, analizuję w detalach – opowiada Stępiński. A żeby ta broń była naładowana, współpracuje z innymi szkoleniowcami. Marka Papszuna poznał w Szkole Trenerów na kursie UEFA Pro, teraz od jego asystenta Macieja Kędziorka dostaje rozegrania rzutów wolnych i rożnych wykorzystywanych w Rakowie. Czerpie też z pomysłów Marcina Brosza w Górniku i Czesława Michniewicza w kadrze U-21.</p>
      <p>Sam również szuka. W jego laptopie jest folder podpisany „SFG”. Trzyma w nim ponad tysiąc kombinacji stosowanych przy rozegraniu rzutu wolnego lub rożnego, które znalazł. Słusznie zauważa, że to jedyny element w piłce nożnej, który tak naprawdę można dobrze przetrenować i przygotować. – Bo jesteś w stanie założyć, jak zareaguje przeciwnik, wiesz, jak się broni i jak możesz go oszukać. Stałe fragmenty wyrównują poziom zawodników. To ten czas, gdy bocian może na moment stać się tygrysem – puszcza oko selekcjoner.</p>
      <figure>
        <img src="https://ocdn.eu/pulscms-transforms/1/J7yk9kpTURBXy9lNWIwOTNhN2NlZjE2MWI3MmU2YjU3ZjdlNmY1YzYwZi5qcGeSlQLNAxQAwsOVAgDNAvjCw4GhMAE"/>
        <figcaption>Kadrowiczki przy okazji spotkania zostały dokładnie przebadane.<cite>Foto: Paula Duda / laczynaspilka.pl</cite></figcaption>
      </figure>
      <p>
        <b>10:30</b>
      </p>
      <p>
        <b>Odprawa</b>
      </p>
      <p>Z reguły Stępiński ogląda dwa ostatnie mecze przeciwniczek, te najświeższe. Tam stara się znaleźć klucz, który pomoże otworzyć mu drzwi do zwycięstwa. Jedno już wiemy – za sześć dni nasze reprezentantki nie zdecydują się na otwarty styl. Ustawią się z tyłu, wyczekując szans w kontrach lub stałych fragmentach. Gdy będą przy piłce, a Hiszpanki zdążą już postawić mur w obronie, postarają się jak najdłużej przy niej utrzymywać, grać pod presją między ich formacjami. To trudne, ale może zaskoczyć faworytki. Strategia to jedno, pozostaje wykonanie. Zanim reprezentantki wyjdą na boisko, ten plan musi jeszcze utrwalić się w ich głowach. Stępiński wybiera dwa elementy, które chce omówić na środowej odprawie. Uważa, że jeśli poda za dużo informacji, to wszystkich nie zarejestruje pamięć. Ma kilka dni na to, żeby wiedza skapywała do umysłów piłkarek po kropli, dwóch.</p>
      <p>Reprezentacja Hiszpanii kobiet z roku na rok pnie się w rankingu FIFA (zajmuje 13. miejsce, Polki – 29), co jest efektem inwestycji federacji w szkolenie. Do niedawna ich kadra pań grała tak, jak męska z lat 80. – siermiężnie, brzydko. Ale to się zmieniło. Dziś charakteryzuje ją chęć utrzymywania się przy piłce.</p>
      <p>– Kobiety grają tak samo, jak mężczyźni, mają identyczny styl, stosują ten sam system. Podstawą jest posiadanie piłki, ten zespół oddycha, gdy jest przy niej. Ma też te same wady, co reprezentacja mężczyzn. Jest ich niewiele, ale je znaleźliśmy – dowiadują się reprezentantki.</p>
      <p>Jakie więc jest antidotum na fantazyjnie grające Hiszpanki? – Przede wszystkim nie możemy im pozwolić na ich grę, posiadanie piłki. Bo wtedy rozjadą nas jak walec. Kwestia czasu, kiedy dostaniemy gola. Musimy starać się ich wybijać z rytmu wszelkimi możliwymi sposobami. Grać tak, jak nie lubią. A czego nie lubią? Walczyć o piłkę w powietrzu, nie lubią, gdy gra jest przerywana. Wtedy im się rwie, a one chcą płynności, żeby akcja trwała dwie-trzy minuty. Przeciwnik przesuwa się i traci siły, a one wyczekują – Stępiński podaje odtrutkę na tiki-takę.</p>
      <p>Zawodniczki dowiadują się o tygrysie, ale zmienia się jego ofiara. Teraz staje się nią antylopa. – Gdy ją złapie, to nie zabija od razu. Trzyma i patrzy. Czerpie jakąś dziwną przyjemność z upływającego z niej życia i czeka, w którym momencie padnie. Hiszpania robi to samo na boisku. Gra, gra i patrzy, jak stajesz się wolniejszy, coraz słabszy, tracisz siły i wtedy po prostu cię dopada. To ich gra. I my nie możemy na to pozwolić! Musimy uciec spod tej łapy! Nie mogą złapać swojego rytmu. Bo wtedy Hiszpanki zaczynają wątpić, pojawiają się znaki zapytania, niepewność. One nie są stabilne, jeśli gra im się nie układa, denerwują się, jak to południowcy. Zaraz biegną do sędziego, skaczą, są emocje. I my musimy w te emocje wejść – głos selekcjonera jest już bardziej stanowczy.</p>
      <figure>
        <img src="https://ocdn.eu/pulscms-transforms/1/j-Kk9kpTURBXy9kODMwY2YzNjhmOTY3ZjNmYmNjOGNmNTcxZTdkNzJlOS5qcGeSlQLNAxQAwsOVAgDNAvjCw4GhMAE"/>
        <figcaption>Na przemeczowej odprawie trener Miłosz Stępiński odpowiednio dozuje informacje o rywalkach. Zbyt duża porcja wiadomości sprawi, że zawodniczki niewiele z tego zapamietają.<cite>Foto: Paula Duda / laczynaspilka.pl</cite></figcaption>
      </figure>
      <p>
        <b>11:30-13</b>
      </p>
      <p>
        <b>Trening i badania motoryczne</b>
      </p>
      <p>Reprezentantki na krótkim spacerze wzbudzają zainteresowanie przechodniów, do przejścia mają kilkaset metrów z hotelu na stadion Lublinianki. Lublin tęskni za wielką piłką. Motor od lat nie może wydostać się z III ligi, Lublinianka przycupnęła w IV i nie ma zamiaru się z niej ruszać. Za kilka dni na mecz kobiet z Hiszpanią przyjdzie 7528 widzów, co okaże się nowym rekordem w historii żeńskiego futbolu w Polsce.</p>
      <p>Na razie trwają przygotowania. Stadion na Wieniawie zyskał urok dzięki muralowi, rzadki to obrazek w polskich świątyniach piłkarskich. Na klubowym budynku zawodnik Lublinianki stoi akurat odwrócony tyłem do boiska.</p>
      <p>– Na co patrzy? – pytam dwóch panów starających się, żeby trawa na boisku była zielona i równa.</p>
      <p>– Na pewno nie na III ligę. Za biednym jesteśmy klubem, żeby tam grać. A zresztą, co my tam wiemy... My o boisko dbamy. A jest oblegane, latem przyjechały drużyny na młodzieżowy mundial. O panie, ilu ich tu było. Kto zostawił najlepsze wrażenie? Ci wycieczkowcy z Tahiti. Wycieczkowcy, bo oni chyba na wycieczkę do Polski przyjechali, a nie grać w piłkę. Zobaczyłem później, że w trzech meczach czternaście goli przyjęli. Ale ciągle uśmiechnięci, weseli, no morowe chłopaki. Przeciwieństwo tych z Norwegii. Ci to zimni, poważni, a jeszcze boisko nam spaprali – opowiadają o wrażeniach po wizytach dorastających kandydatów na gwiazdy.</p>
      <p>Teraz po boisku biegają reprezentantki Polski. Dostają kilka minut dla siebie, później swoją rolę wypełnia trenerka przygotowania fizycznego Natalia Niewolna. A na koniec selekcjoner. Jego uwagi do zawodniczek są krótkie, kładzie nacisk na utrzymywanie się przy piłce. „Nie wybijaj, postaraj się pograć. Po ziemi, po ziemi, między formacjami. One tego nie znoszą! Jeśli nie muszę, to nie wybijam”.</p>
      <p>Zajęciom przygląda się Anna Ussorowska, psycholog sportu, od lutego współpracująca z kadrą. Pomysł takiej osoby w sztabie zgłosiły reprezentantki. Pojawiło się kilka kandydatur, ale konkretne nazwisko wybierał już selekcjoner. Ussorowska miała dobre referencje: polecił ją Paweł Habrat (dziś psycholog piłkarzy Lechii), którego warsztatowi Stępiński przyglądał się z kolei podczas wspólnej pracy w Zagłębiu i Jagiellonii. I tak kadrowiczki zyskały do pomocy osobę, która dobrze zna sport, bo przez kilkanaście lat grała w koszykówkę w Artego Bydgoszcz. Z parkietu zachowała wiele wspomnień, jak również przemyśleń, czego unikać. Pamięta, gdy jako młoda zawodniczka wraz z dwoma innymi pojawiła się w drużynie. Trener witał się ze starszymi koszykarkami, a ich trójkę omijał. Musiały zasłużyć na przybicie z nimi piątki.</p>
      <p>W reprezentacji nikt nikogo nie omija. – Sztuką jest zainspirować zawodniczki, a wtedy odwzajemnią się na boisku. Mówi się, że mężczyźni grają, żeby być szczęśliwi – opisuje psycholog.</p>
      <p>– A kobiety?</p>
      <p>– Grają, kiedy są szczęśliwe.</p>
      <p>Grzegorz Więcław, pracujący z piłkarzami czy koszykarzami powtarza, że psychologia sportu dzieje się na korytarzach. Nie na boisku, nie w trakcie treningu, ale właśnie podczas takich niepozornych, leniwych chwil, gdy umysł nie koncentruje się na zadaniach, tylko jest odprężony. Ussorowska z tego korzysta i też próbuje wyłuskać potrzebną wiedzę na hotelowym korytarzu, podczas spacerów.</p>
      <p>Drużyna jest tak silna, jak jej najsłabsze ogniwo, to kolejna mądrość wyniesiona z podręczników. Kadrowa psycholog poświęca dużo czasu tym, które mecz zaczną na ławce rezerwowych. – Chodzi o znajomość, akceptację roli i zachowanie spójności drużyny. Żeby każda z nich wiedziała, czego oczekuje od niej zespół i trener – wyjaśnia.</p>
      <p>Emilia Zdunek i Nikol Kaletka wróciły z badań. Po treningu Stępiński dowiaduje się od lekarza, że nie mogą zagrać przeciwko Hiszpanii. Znów trzeba będzie chwycić za telefon.</p>
      <figure>
        <img src="https://ocdn.eu/pulscms-transforms/1/5kbk9kpTURBXy84YmIzODcwZTBhNmFlZmM0M2QxYzhhNDA5ZTg4NTA4ZS5qcGeSlQLNAxQAwsOVAgDNAvjCw4GhMAE"/>
        <figcaption>Kadrowiczki zostały nie tylko dokładnie przebadane, ale także podleczone z drobnych urazów. Można sobie na to pozwolić, bo sztab szkoleniowy reprezentacji powoli się rozrasta i liczy już dziewięć osób.<cite>Foto: Paula Duda / laczynaspilka.pl</cite></figcaption>
      </figure>
      <p>
        <b>14</b>
      </p>
      <p>
        <b>Obiad</b>
      </p>
      <p>Twarz Joanny Olszewskiej wypełniło rozczarowanie. Krąży między stolikami, żegnając się z każdą kadrowiczką z osobna. Dla niej zgrupowanie już się skończyło. Próbuje robić dobrą minę, ale nikt tego nawet nie oczekuje. Ambicja każe zostać, rozsądek wygania na dworzec kolejowy, skąd pojedzie do domu. Reprezentacyjne życie toczy się dalej.</p>
      <p>Pokój 203. Królestwo Zygmunta Bilińskiego, drugiego trenera i analityka. W kadrze zajmuje się przeważnie przeciwniczkami. – Obejrzałem trzy mecze Hiszpanek, ich grze przyglądał się też selekcjoner. To on na tej podstawie wybiera strategię. Czasem się spieramy, dyskutujemy, co jest normalne. Ostateczną decyzję podejmuje selekcjoner, on bierze odpowiedzialność – przedstawia podział ról w sztabie Biliński.</p>
      <p>Od niego zawodniczki dostaną charakterystykę każdej z Hiszpanek. Szczegółową, pokazującą ich mocne i słabe strony. Brakuje tylko, żeby dołączał ich drzewo genealogiczne i wiedza byłaby kompletna.</p>
      <p>Rozpracowywanie rywalek zaczyna dwa tygodnie przed zgrupowaniem. Wtedy, gdy wiadomo, jaką kadrę zebrały i można zająć się analizą. W oglądanych meczach szuka powtarzalności. Bo to oznacza, że coś jest wypracowane. Schemat, który zawodniczki mogą powtórzyć przeciwko nim. Paradoksalnie najtrudniej jest u tych słabszych, gdzie mniej jest mechanizmów, a panoszy się chaos. Improwizacja ma to do siebie, że trudno oczekiwać, że się powtórzy. I jak wtedy przeanalizować rywala? – Wyłapywanie niuansów w grze rzeczywiście trwa dłużej. Pamiętam, że przed spotkaniem ze Słowaczkami oglądałem ich siedem meczów – przybliża swoją pracę Biliński.</p>
      <p>Dodaje, że ułatwia ją InStat, program statystyczny, gdzie zawodniczki same mogą dowiedzieć się czegoś o sobie: skąd najgroźniej strzelają, jak dryblują, gdzie lubią zagrywać i inne przydatne wskazówki. – To pomaga, ale wnioski trzeba już wyciągnąć samemu – zastrzega Biliński.</p>
      <p>Na co dzień pracuje w akademii GKS Tychy, prowadzi zespół z rocznika 2006. Za sobą ma staże w Porto i Freiburgu, teraz kończy kurs UEFA Elithe Youth. No i najważniejsze: obowiązki męża i ojca dwójki dzieci. Opracował skuteczne metody pozwalające na to, by nie zawalać obowiązków. Minus, a może dla niektórych plus, że wstaje przed wschodem słońca. Budzik dzwoni o czwartej lub piątej w zależności od liczby meczów do analizy.</p>
      <p>– Pracuję dwie lub trzy godziny, a po siódmej zaczynam trening w akademii GKS. Po nim wracam do pustego domu, żona odwiozła dzieci do przedszkola. Mam cztery godziny dla siebie, znów siadam przed laptopem. Popołudniu zaczynam drugi trening w akademii. Do domu wracam wieczorem, wtedy czas rezerwuję na zabawę z dziećmi. Kolejnego dnia znów pobudka, gdy za oknem jeszcze ciemno – przedstawia żywot analityka.</p>
      <p>Co go pociąga w tej żmudnej, czasochłonnej robocie? – Rozwija mnie jako trenera. No i to uczucie, gdy znajdziesz ten detal, coś mikroskopijnego, co zadecyduje o zwycięstwie... – Biliński przechyla filiżankę z kawą. Jest jego naturalnym wspomagaczem w tej niewidocznej pracy, która ma przynieść widoczne efekty.</p>
      <p>
        <b>16-19:30</b>
      </p>
      <p>
        <b>Badania motoryczne</b>
      </p>
      <p>W czasie, gdy fachowcy sprawdzają przygotowanie motoryczne zawodniczek, Stępiński kontynuuje swój wykład. – Dla mnie stały fragment gry to teatr, spektakl, który musisz dobrze zagrać. I zaskoczyć widza, a w tym wypadku przeciwnika – zaprasza nas na widownię.</p>
      <p>Na moment przenosimy się do Kielc, gdzie kadra rozegrała ostatni mecz z Brazylią. Rzut wolny na połowie rywalek z prawej strony. Przy piłce ustawiły się Ewelina Kamczyk i Natalia Chudzik. Ta druga wybiegła, ale podanie nie dostała. Wyszło fatalnie. Zrezygnowana Chudzik wracała wolnym krokiem, a przy piłce pozostała Kamczyk. Pewnie niejeden kibic mógł pomyśleć, że kobiety jednak nie potrafią grać w piłkę. I nagle wracająca Chudzik, gdy zbliżała się do piłki, wzięła rozbieg i kopnęła w pole karne. Przed zaskoczone Brazylijki wyskoczyła Mesjasz i wbiła głową piłkę do bramki. Dziś już wiemy, że przy tym rozegraniu żadnej pomyłki nie było. To wszystko zostało wyreżyserowane, a nazywało się „Na gapę”.</p>
      <p>– Ściągnąłem to z Borussii Dortmund. Tylko im się nie udało, podobnie jak Lechowi, który próbował to naśladować przeciwko Legii. Przy stałych fragmentach bardzo ważne są detale. Przeciwnik cię obserwuje, próbuje wyłapać, co tam kombinujesz. Podstawą przy rzucie wolnym, który nam wyszedł jest to, że dorzucająca nie patrzy w pole karne. Jeżeli spojrzy, obrońcy to widzą i zaraz reagują. Dlatego trenowaliśmy w ten sposób, że „Chudi” dorzucała w ciemno. Czasem robisz to instynktownie. Podbiegasz i kopiesz. Ale nie możesz popatrzeć – przypomina Stępiński.</p>
      <p>Skoro zadziałało „Na gapę”, trzeba było też przyszykować fortel na Hiszpanię. Tak powstał „Hamlet” i „Śpiąca królewna”.</p>
      <p>– „Hamlet” wziął się z historii wojskowej. Chcemy zastosować podobną strategię, jak alianci w D-Day (Dzień D), gdy lądowali w Normandii. Akcję zaczęli w jednym miejscu, a żołnierze wylądowali w drugim, dokładnie w Calais, czym zaskoczyli Niemców. Na meczu jest tak samo. Skupimy Hiszpanki w jednym miejscu, zrobimy tam zamieszanie, a piłkę zagramy w inne, gdzie nasza zawodniczka zostanie w pojedynkę z rywalką. A „Śpiąca Królewna”? W stałych fragmentach najważniejsze jest zmylenie lub uśpienie przeciwnika. W mojej wizji zawsze wybieramy ofiarę, czyli kogoś, na kogo gramy. Szukamy jej w analizie, tam ją wskazujemy. Później opracowujemy, gdzie chcemy tę zawodniczkę załapać i jak to zrobić. Śpiąca królewna to piłkarka, którą postaramy się oszukać w bloku Hiszpanii – zapowiada selekcjoner.</p>
      <figure>
        <img src="https://ocdn.eu/pulscms-transforms/1/eGtk9kpTURBXy8zNzQyNDBlNGU4NGFiZTFmZWRlNzcxMDU1Y2M4OWI2Yi5qcGeSlQLNAxQAwsOVAgDNAvjCw4GhMAE"/>
        <figcaption>
          <cite>Foto: Paula Duda / laczynaspilka.pl</cite>
        </figcaption>
      </figure>
      <p>
        <b>19</b>
      </p>
      <p>
        <b>Kolacja</b>
      </p>
      <p>O to, co reprezentantki mają na talerzach, troszczy się kadrowy dietetyk. Stępiński na początku pracy w nowej roli musiał zmierzyć się z nieoczekiwanym problemem – zawodniczki miały kłopot z kontrolowaniem wagi. Brakowało świadomości. – Po prostu nie wiedziały, jak się odżywiać. Odkąd mamy dietetyka, to problem nadwagi w naszej kadrze nie istnieje – zaciera ręce selekcjoner.</p>
      <p>Stępiński po objęciu tej funkcji mógł otoczyć się najskromniejszym sztabem, można powiedzieć, że klasycznym zestawem: oprócz niego był asystent, trener bramkarzy, kierownik, lekarz i fizjoterapeuta. Z czasem dochodziły kolejne osoby. Dziś jest ich dwanaście, a Stępiński znalazłby robotę i dla dwóch kolejnych. Rozrastający się sztab to przykład zmian zachodzących w reprezentacji kobiet.</p>
      <p>Ludzi odpowiedzialnych za piłkę kobiecą w Polsce czeka jednak nieustanna praca organiczna, żeby wyjść z cienia. Na szczycie piramidy ciągną ją ambasadorki z Niemiec (Ewa Pajor z VfL Wolfsburg), Francji (Katarzyna Kiedrzynek i Paulina Dudek z PSG) czy Włoch (Aleksandra Sikora z Juventusu), ale każda budowla będzie się chwiać, jeżeli nie zadbamy o fundamenty. Ogromnego nakładu pracy wymaga piłka klubowa – począwszy od szkolenia, a kończąc na opiece medycznej. Wyniki kadry zamazują obraz kobiecego futbolu w naszym kraju (skąd my to znamy?).</p>
      <p>Gdy w lipcu 2016 roku Stępiński, zatrudniony w PZPN od 14 lat, dostał propozycję objęcia funkcji selekcjonera reprezentacji kobiet, potraktował to podobnie, jak żołnierz traktuje rozkaz generała – wykonać. O piłce kobiecej wiedział niewiele i nawet dziś, po ponad trzech latach pracy na tym stanowisku podkreśla, że wciąż nastawia się na naukę.</p>
      <p>Podczas przygotowań związanych z organizacją zgrupowania zachowuje podobny rytm. Przymierzać się do niego zaczyna półtora-dwa miesiące przed jego startem. Najczęściej właśnie wtedy zarząd PZPN decyduje, w jakim mieście odbędzie się mecz, jeśli oczywiście jest u siebie. Sztab reprezentacji kobiet nie ma wpływu na to, gdzie zagra ich zespół. Naszą kadrę w ostatnim czasie gościły Łęczna, Mielec, Kielce, a teraz Lublin.</p>
      <p>W pierwszych wiosennych meczach eliminacyjnych biało-czerwone zmierzą się z Mołdawią u siebie i Azerbejdżanem na wyjeździe. Azerowie wskazali Baku jako miejsce spotkania, za to nadal nie wiadomo, kto będzie gospodarzem spotkania w Polsce z Mołdawią. Selekcjoner zwraca uwagę, żeby nie wyznaczać go daleko od Warszawy lub... Berlina z prozaicznego powodu. Znaczenie ma logistyka, ze stolicy Polski lub Niemiec są loty do Baku, a on chce ograniczyć podróże po kraju przed odległą wyprawą do Azerbejdżanu.</p>
      <p>Ale nawet wtedy, gdy wszystko wydaje się dopięte na ostatni guzik, warto mieć oczy szeroko otwarte. W kadrze coś o tym wiedzą. Wydarzenia sprzed meczu w ostatnich eliminacjach z Albanią to jedna z największych wpadek PZPN pewnie i w jego historii. Selekcjoner przyznaje, że postarzał się przez nią o kilka lat, a gdyby ktoś pytał o siwe włosy na jego skroniach, to on precyzyjnie wskaże, kiedy pojawił się pierwszy.</p>
      <p>W dniu meczu we Włocławku przyszedł do niego administrator odpowiadający w kadrze za kontakty z międzynarodowymi federacjami.</p>
      <p>– Nie może zagrać sześć zawodniczek – rzucił sucho.</p>
      <p>– Jaja sobie ze mnie robisz – Stępiński potraktował to jako żart i tylko to przyszło mu do głowy.</p>
      <p>Mecz zaczynał się za kilka godzin. Błąd administratora polegał na tym, że nie zgłosił tych piłkarek do systemu. – Loguje się, przesuwa suwakiem obok nazwisk wybranych zawodniczek i po sprawie. Zajmuje to może trzy minuty. Tylko on może to zrobić, ma dostęp. Powołania ogłosiłem dwa tygodnie wcześniej i tyle miał czasu. Tłumaczył się, że niby to zrobił, a system nie zapisał. Aktualny był więc skład z poprzedniego meczu, a nowo powołane dziewczyny nie mogły zagrać – wraca do tamtych chwil selekcjoner.</p>
      <p>Czekała go najtrudniejsza rozmowa, odkąd zdecydował się rzucić na głęboką wodę w kobiecym futbolu. Poinformować o tym zawodniczki. – Paulina Dudek zaprosiła rodzinę na ten mecz. Przyjechali z daleka, żeby ją zobaczyć. Miałem okazję ich poznać, pytali, czy zagra. Odpowiedziałem, że tak, bo przecież to ustaliłem – wspomina.</p>
      <p>Dudek była wśród poszkodowanych. Na porannym spacerze żadna z nich jeszcze nic nie przeczuwała. Poznały skład, zaczęły zwyczajowy rytuał związany z koncentracją przed meczem. I wtedy zszedł do nich selekcjoner.</p>
      <p>– Będą zmiany – oznajmił.</p>
      <p>– Jakie zmiany?</p>
      <p>– Kilka z was nie może grać.</p>
      <p>– Ile?</p>
      <p>– Sześć.</p>
      <p>I one też, podobnie jak ich szef wcześniej, pomyślały, że ktoś robi sobie żarty. Łzy skapujące mu po policzkach świadczyły jednak, że nikt tu nie dowcipkuje. Trzeba było przeliczyć siły i ruszać na plac boju. Niespodziewanie na burzowym, pełnym piorunów niebie pojawiła się maleńka chmurka. Do Włocławka wesprzeć koleżanki przyjechała Emilia Zdunek, która tym razem nie dostała powołania. W tej zawierusze okazało się, że ona akurat z Albankami może wystąpić, bo była zgłoszona na poprzednie spotkanie. Selekcjoner mógł zapytać tylko o jedno:</p>
      <p>– Zagrasz?</p>
      <p>W kadrze przyzwyczaiły się do jego poczucia humoru, ale tym razem nawet i na niego to było zbyt dziwaczne.</p>
      <p>– Jak to mam grać? – odpowiedziała pytaniem na pytanie.</p>
      <p>Szybko wyjaśnił, co się stało. Siły naszej kadry wzrosły o jedną zawodniczkę, co w tej sytuacji okazało się niemal zbawieniem, a Zdunek weszła na boisko z ławki. Rozkojarzone Polki z selekcjonerem pozbawionym pola manewru niespodziewanie zremisowały z niżej notowaną Albanią. – Winny zamieszania pożegnał się z pracą. Z jakiego powodu popełnił taki błąd, do dziś wie tylko on. Konsekwencje były jednak straszne – kończy temat Stępiński.</p>
      <p>
        <b>19:30</b>
      </p>
      <p>
        <b>Analiza meczu z Brazylią</b>
      </p>
      <p>Wprawdzie reprezentacja przegrała ostatni mecz z Brazylią 1:3, ale nasze zawodniczki przekonały się, że i tygrysowi z Amerykowi Południowej mogą się postawić. Oglądają teraz dobre fragmenty z tamtego spotkania, analitycy skupili się na tym, co pozytywne. Rozliczenie poprzedniego meczu to symboliczne wprowadzenie do najbliższego. Nasze zawodniczki nasłuchają się w najbliższych dniach o Hiszpankach, wytrychach, dzięki którym można je pokonać. Jeżeli w decydującej akcji meczu ta wiedza ma się przydać, mózg wyśle sygnał do zmęczonych nóg i podpowie rozwiązanie, to warto spędzać teraz tyle czasu na korepetycjach przed rzutnikiem.</p>
      <p>Znów schodzi na Hiszpanię. – Szybko otwierają wynik. Z Azerbejdżanem strzeliły gola w 7. minucie, osiem minut później dołożyły drugiego. Z Czeszkami w 10. minucie prowadziły 2:0. Wtedy każdemu bardzo łatwo się gra. Inaczej, gdy wynik długo pozostają nierozstrzygnięty. Hiszpanki mają problem, gdy muszą o niego walczyć, są w niebezpieczeństwie. A jeżeli pierwsze stracą bramkę, to zaczynają się denerwować. Sprawnie działający mechanizm zaczyna szwankować – objaśnia selekcjoner.</p>
      <p>
        <b>23</b>
      </p>
      <p>
        <b>Cisza nocna</b>
      </p>
      <p>Puls kadry powoli słabnie, ale to nie oznacza, że gasną światła w pokojach trenerów. Na zgrupowaniu zaplanowano pięć treningów na stadionie Lublinianki, a na jeden oficjalny dzień przed meczem przeniosą się na Arenę Lublin. Dla każdego selekcjonera – obojętnie w męskiej czy żeńskiej piłce – tyle okazji do wyjścia na boisko to rzadko spotykany komfort. Teoretycznie nasze zawodniczki mogłyby, na przykład w czwartek, zagrać towarzysko, ale Stępiński nie chciał. Wolał spokojną robotę wewnątrz grupy. Praca selekcjonera mocno różni się od trenera w klubie. Z jednej strony dostaje najlepszych w kraju, a z drugiej jego ograniczeniem jest brak czasu. Więc gdy się pojawia, trzeba z niego czerpać.</p>
      <p>– Teraz będziemy mieli mikrocykl podobny do tego w klubie, a mecz po drodze mógłby to zburzyć. Wykorzystam ten czas na przećwiczenie strategii, tym bardziej, że nie robimy nic nowego. Obecną szlifujemy już ponad rok, pracujemy nad tym samym. Plusem jest, że mogę dopracować szczegóły, zwrócić uwagę na ustawienie zawodniczek. Nie mówię o całości, tylko idę w kierunku cyzelowania detali. Inaczej, gdy zmieniasz system i globalną taktykę, wtedy globalnie też oceniasz, czy wszystko funkcjonuje. I zawsze zabraknie czasu na bardziej szczegółową pracę – selekcjoner odsłania założenia lubelskiego zgrupowania.</p>
      <p>Porównuje to do samochodu. Załóżmy, że dostaliśmy polakierowany, wyszykowany do jazdy w najdalsze trasy. Trzeba jeszcze zobaczyć, czy nigdzie nie ma rysy. Jeżeli coś zaczyna szpecić, to przecież nikt nie maluje od razu całego auta. Stępiński też nie wywraca założeń co zgrupowanie. Sprawdza jedynie, czy na karoserii nie pojawiło się zadrapanie.</p>
      <p>
        <b>***</b>
      </p>
      <p>
        <b>EPILOG</b>
      </p>
      <p>
        <i>Polka potrafi. Reprezentacja zremisowała 0:0 z Hiszpanią, co dla naszych zawodniczek jest świetnym rozpoczęciem eliminacji. W kolejnych dniach zgrupowania zmieniono „Hamleta” i zamiast niego powstał „Odczepiony wagonik”. Lekko zmodyfikowany, a pozwolił naszym zawodniczkom dojść do dogodnej sytuacji – w 5. minucie Małgorzata Mesjasz spudłowała z trzech metrów. Publiczność w Lublinie, niczego nie świadoma, zobaczyła też fragment „Śpiącej królewny”. Niestety bez szczęśliwego zakończenia, dośrodkowanie okazało się niedokładne. Z tym też trzeba liczyć się w bajkach. Stępiński zapowiada, że na wiosenne mecze z Mołdawią i Azerbejdżanem przygotuje nowe rozwiązania.</i>
      </p>
    </article>
  </body>
</html>