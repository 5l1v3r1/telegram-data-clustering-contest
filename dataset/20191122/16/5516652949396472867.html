<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426320/adynatoyn-na-diorisoyn-dikhgoro-polloi-apo-toys-sympatriwtes-mas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T16:00:01+00:00"/>
    <meta property="og:title" content="Αδυνατούν να διορίσουν δικηγόρο πολλοί από τους συμπατριώτες μας"/>
    <meta property="og:description" content="Το επάγγελμα του δικηγόρου δεν κατάφερε να βγει «αλώβητο» από την οικονομική κρίση των προηγούμενων ετών και τα αποτελέσματά της είναι εμφανή μέχρι και σήμερα."/>
  </head>
  <body>
    <article>
      <h1>Αδυνατούν να διορίσουν δικηγόρο πολλοί από τους συμπατριώτες μας</h1>
      <address>
        <time datetime="2019-11-22T16:00:01+00:00">22 Nov 2019, 16:00</time>
      </address>
      <p>
        <b>Το επάγγελμα του δικηγόρου δεν κατάφερε να βγει «αλώβητο» από την οικονομική κρίση των προηγούμενων ετών και τα αποτελέσματά της είναι εμφανή μέχρι και σήμερα.</b>
      </p>
      <p>Τα τελευταία χρόνια, όλο και περισσότεροι συμπολίτες μας που έχουν υποθέσεις «ανοικτές» με τη δικαιοσύνη, αδυνατούν να διορίσουν νομικό σύμβουλο, με αποτέλεσμα να κάνουν χρήση του δικαιώματος που έχουν από το νόμο, δηλαδή του αυτεπάγγελτου διορισμού από το κράτος.</p>
      <p>Αυτό προκύπτει και από τα επίσημα στοιχεία που ανακοίνωσε ο Δικηγορικός Σύλλογος Ρόδου, σύμφωνα με τα οποία το προηγούμενο δικαστικό έτος διορίστηκαν σε διάφορες ποινικές και μη υποθέσεις περισσότεροι από 200 δικηγόροι μέλη του!</p>
      <p>Η πλειονότητα των διορισμών αυτών αφορούσαν υποθέσεις σε ποινικά δικαστήρια Κακουργημάτων αλλά και υποθέσεις ανάκρισης. Πιο συγκεκριμένα, το χρονικό διάστημα από την 1η Οκτωβρίου 2018 έως και τις 30 Σεπτεμβρίου 2019 διορίστηκαν αυτεπάγγελτα συνολικά 206 δικηγόροι μέλη του Δικηγορικού Συλλόγου Ρόδου σε 106 υποθέσεις.</p>
      <p>Από αυτές οι 70 ήταν υποθέσεις του Μονομελούς Εφετείου επί Κακουργημάτων Δωδεκανήσου, 67 του Τριμελούς Εφετείου επί Κακουργημάτων Δωδεκανήσου, 12 διορισμοί αφορούσαν υποθέσεις του Πενταμελούς Εφετείου Δωδεκανήσου, 4 υποθέσεις του Μικτού Ορκωτού Δικαστηρίου, 3 διορισμοί έγιναν για υποθέσεις στο Μικτό Ορκωτό Εφετείο Δωδεκανήσου, ενώ 49 δικηγόροι διορίστηκαν αυτεπάγγελτα για υποθέσεις της ανάκρισης και ένας για υπόθεση της Εισαγγελίας Εφετών Δωδεκανήσου.</p>
      <p>Σύμφωνα με τα ίδια στοιχεία, ειδικά για υποθέσεις της ανάκρισης, συνολικά 30 δικηγόροι ανέλαβαν από μία υπόθεση αυτεπάγγελτα, έξι δικηγόροι από δύο υποθέσεις, ένας δικηγόρος διορίστηκε σε τρεις υποθέσεις αυτεπάγγελτα και άλλος ένας σε τέσσερις υποθέσεις αυτεπάγγελτα. Δηλαδή σε συνολικά 48 υποθέσεις διορίστηκαν αυτεπάγγελτα συνολικά 38 δικηγόροι.</p>
    </article>
  </body>
</html>