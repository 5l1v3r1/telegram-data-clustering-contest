<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/piatra-neamt/mama-fiu-morti-intr-un-accident-provocat-batrana-traversat-ilegal-In-tragedie-mai-decedat-om-1_5dd8004d5163ec42714b182c/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T16:19:46+00:00"/>
    <meta property="og:title" content="Mamă şi fiu, morţi într-un accident provocat de o bătrână care a traversat ilegal. În tragedie a mai decedat un om"/>
    <meta property="og:description" content="O femeie şi fiul său de 18 ani au murit, vineri, într-un teribil accident petrecut pe E 85, în apropierea oraşului Roman, din judeţul Neamţ, din cauza unei bătrâne de 80 de ani care a traversat neregulamentar. Mama şi fiul, din comuna Boteşti, mai aveau doar câţiva kilometri până acasă."/>
  </head>
  <body>
    <article>
      <h1>Mamă şi fiu, morţi într-un accident provocat de o bătrână care a traversat ilegal. În tragedie a mai decedat un om</h1>
      <address><time datetime="2019-11-22T16:19:46+00:00">22 Nov 2019, 16:19</time> by <a rel="author">Dan Sofronia</a></address>
      <h4>O femeie şi fiul său de 18 ani au murit, vineri, într-un teribil accident petrecut pe E 85, în apropierea oraşului Roman, din judeţul Neamţ, din cauza unei bătrâne de 80 de ani care a traversat neregulamentar. Mama şi fiul, din comuna Boteşti, mai aveau doar câţiva kilometri până acasă.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/buzau/video-accident-patru-raniti-intrare-buzau-trei-autoturisme-fost-implicate-1_5dc6e6a55163ec4271d7b09e/index.html"/>
      </related>
      <p>În groaznicul accident a murit şi un băcăuan, în vârstă de 39 de ani.</p>
      <p>Tragedia s-a petrecut vineri, în jurul orei 12.00, când s-a solicitat ajutor la Ambulanţă şI la Inspectoratul pentru Situaţii de Urgenţă Neamţ, toate cele trei persoane fiind încarcerate. Din păcate, pentru cei doi şoferi implicaţi nu s-a mai putut face nimic, iar femeia, în vârstă de 38 de ani, a fost scoasă în viaţă din maşina făcută zob şi transportată la spital în stare gravă. Ea nu a mai putut fi însă salvată, în pofida eforturilor medicilor.</p>
      <p>Cercetările au stabilit că accidentul a fost provocat de o octogenară, care a traversat strada prin loc nepermis şi pe care unul dintre şoferi ar fi încercat să o evite.</p>
      <p>„A reieşit că, în timp ce un bărbat de 39 de ani, din Bacău, care conducea un autoturism pe DN 2 - E 85, din direcţia Suceava - Roman, la o intersecţie din comuna Săbăoani ar fi virat stânga pentru a evita impactul cu o femeie, care s-ar fi angajat în traversarea străzii prin loc nepermis, moment în care a pierdut controlul asupra direcţiei de deplasare, a pătruns pe contrasens, intrând în coliziune cu un autoturism condus de un tânăr de 18 ani. În urma impactului, a rezultat decesul ambilor conducători auto şi rănirea unei femei de 38 de ani, pasageră în autoturismul tânărului“, se arată într-un comunicat al Poliţiei Neamţ. </p>
      <p>Cadrele de la Spitalul Municipal de Urgenţă Roman au încercat să o salveze pe mama tânărului de 18 ani, însă fără succes. I s-au făcut investigaţii la un computer tomomograf, pentru a se stabili gravitatea leziunilor craniene, dar eforturile au fost zadarnice. Femeia a intrat în stop cardio-respirator pe masa de radiologie şi nu a mai răspuns menevrelor de resuscitare, nici măcar celor cu şocuri electrice. </p>
      <p>Un alt accident cu trei victime, dar fără decese, s-a petrecut şi la Piatra Neamţ. Un autoturism condus de o femeie de 38 de ani, din oraş, a surprins şi accidentat trei copii care traversau regulamentar, pe la  trecerea pentru pietoni. </p>
      <p>Un băiat de 5 ani a suferit un atac de panică, iar unul de 3 ani şi o adolescentă de 17 au fost diagnosticaţi cu traumatisme la mâini şi picioare. Şoferiţa nu era băută şi este cercetată pentru vătămare corporală din culpă.</p>
      <hr/>
    </article>
  </body>
</html>