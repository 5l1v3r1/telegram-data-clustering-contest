<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/busstrejk-paverkar-skolelever-meddela-om-det-blir-for-svart-att-ta-sig-till-skolan/"/>
    <meta property="og:site_name" content="HBL"/>
    <meta property="article:published_time" content="2019-11-22T16:01:00+00:00"/>
    <meta property="og:title" content="Busstrejk påverkar skolorna – elever uppmanas meddela om det blir för svårt att ta sig till skolan"/>
    <meta property="og:description" content="På måndag kan de flesta bussar stå stilla i huvudstadsregionen då Bil- och transportbranschens arbetarförbund AKT har aviserat om en sympatistrejk för Postens strejkande arbetare. I huvudstadsregionens svenskspråkiga grundskolor uppmanas elever att meddela om de uteblir från skolarbetet på grund av strejken."/>
  </head>
  <body>
    <article>
      <h1>Busstrejk påverkar skolorna – elever uppmanas meddela om det blir för svårt att ta sig till skolan</h1>
      <h2>På måndag kan de flesta bussar stå stilla i huvudstadsregionen då Bil- och transportbranschens arbetarförbund AKT har aviserat om en sympatistrejk för Postens strejkande arbetare. I huvudstadsregionens svenskspråkiga grundskolor uppmanas elever att meddela om de uteblir från skolarbetet på grund av strejken.</h2>
      <address><time datetime="2019-11-22T16:01:00+00:00">22 Nov 2019, 16:01</time> by <a rel="author">Niclas Lönnqvist</a></address>
      <p>Om strejken blir verklighet bryter den ut på måndag, den 25 november, klockan tre på morgonen och upphör ett dygn senare, på tisdag samma tid. De flesta av busschaufförerna i huvudstadsregionens busstrafik är medlemmar i AKT. Spårvagnar, metro och närtåg kör som normalt enligt tidtabeller. I en del av huvudstadsregionens svenskspråkiga grundskolor uppmanas skolelever att hitta andra transportmedel för att ta sig till skolan</p>
      <p>– Om en strejk bryter ut så är det inte i sig en orsak att utebli från skolarbetet. Vi har gett direktiv om att elever ska försöka hitta andra transportmedel och om man inte lyckas ta sig till skolan så skall man meddela om det, säger <b>Pia Silvander</b>, som är rektor för Hoplaxskolan i Helsingfors.</p>
      <p>Rektor <b>Marielle Mursu</b> säger att man inte i Helsinge grundskola i Vanda gett några direktiv inför måndagens strejk.</p>
      <p>– När det var aktuellt förra gången så gav vi beskedet om att eleverna ska försöka komma till skolan om det är möjligt. Bussförbindelserna till skolan är rätt dåliga så det är många elever som får skjuts av sina föräldrar. Vid den förra strejken var det inte många elever som var frånvarande för att de inte hade tillgång till kollektivtrafikförbindelser, säger Mursu.</p>
      <p>I Lagstads skola i Esbo har man inte gått ut med några specifika förhållningsregler om strejken blir av.</p>
      <p>– Esbo stad har meddelat att staden inte ordnar skolskjutsar för de elever som påverkas av strejken. Till våra elever i årskurs 9 som ska inleda sin Prao på måndag har vi sagt att de ska meddela sina Prao-platser om de blir försenade. I de andra årskurserna är det bra om föräldrar och elever meddelar om eleven inte kan komma till skolan, säger rektor <b>Agneta Torsell</b>.</p>
      <p>Av skolans 500 elever har 200 en skolväg som är minst 5 kilometer och är berättigade till gratis kollektivtrafikbiljetter, men i Lagstad är det långt fler elever som åker kollektivt.</p>
      <p>– Största delen av våra elever påverkas av en busstrejk. Vi har inte uppmanat att utreda alternativa fortskaffningsmedel. Vi vet att föräldrarna i en sådan här situation har helt tillräckligt med att själva fundera på hur de ska ta sig till jobbet. Blir det för komplicerat för eleven att ta sig till skolan så får man stanna hemma. Vi talar trots allt om bara en dag, säger Torsell.</p>
      <related>
        <a href="https://www.hbl.fi/artikel/finnair-erbjuder-ombokning-efter-strejkhotet/"/>
        <a href="https://www.hbl.fi/artikel/direktor-pa-viking-line-ar-orolig-finlands-konkurrenskraft-lider-av-det-har/"/>
      </related>
    </article>
  </body>
</html>