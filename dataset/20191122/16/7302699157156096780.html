<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112350"/>
    <meta property="og:site_name" content="MGR Online"/>
    <meta property="article:published_time" content="2019-11-22T16:31:00+00:00"/>
    <meta property="og:title" content="ทรัมป์คุยฟุ้งช่วยเซฟ'ฮ่องกง' โน้มน้าวจีนไม่ให้ส่งทหารขยี้ผู้ประท้วงประชาธิปไตย"/>
    <meta property="og:description" content="ประธานาธิบดีโดนัลด์ ทรัมป์แห่งสหรัฐฯในวันศุกร์(22พ.ย.) อ้างว่าเขาเป็นคนปกป้องฮ่องกงจากการถูกทำลายล้าง ด้วยการโน้มน้าว สี จิ้นผิง ประธานาธิบดีจีน ยับยั้งส่งทหารเข้าปราบปรามพวกผู้ประท้วงฝักใฝ่ประชาธิปไตย ซึ่งจะถูกบดขยี้กวาดล้างจนสิ้"/>
  </head>
  <body>
    <article>
      <h1>ทรัมป์คุยฟุ้งช่วยเซฟ'ฮ่องกง' โน้มน้าวจีนไม่ให้ส่งทหารขยี้ผู้ประท้วงประชาธิปไตย</h1>
      <address><time datetime="2019-11-22T16:31:00+00:00">22 Nov 2019, 16:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011622801.JPEG"/>
      </figure>
      <p><b>เอเอฟพี - ประธานาธิบดีโดนัลด์ ทรัมป์แห่งสหรัฐฯในวันศุกร์(22พ.ย.) อ้างว่าเขาเป็นคนปกป้องฮ่องกงจากการถูกทำลายล้าง ด้วยการโน้มน้าว สี จิ้นผิง ประธานาธิบดีจีน ยับยั้งส่งทหารเข้าปราบปรามพวกผู้ประท้วงฝักใฝ่ประชาธิปไตย ซึ่งจะถูกบดขยี้กวาดล้างจนสิ้นภายในเวลาแค่ 14 นาที</b><br/><br/>"ถ้าไม่ใช่เพราะผม ฮ่องกงคงถูกทำลายล้างภายใน 14 นาที" ทรัมป์ ให้สัมภาษณ์กับสำนักข่าวฟ็อกซ์นิวส์ในตอนเช้าวันศุกร์(22พ.ย.)<br/><br/>ความเห็นของทรัมป์มีขึ้นในขณะที่เขากำลังครุ่นคิดว่าจะลงนามในร่างกฎหมายสนับสนุนพวกนักเคลื่อนไหวฝักใฝ่ประชาธิปไตยในฮ่องกงหรือไม่ หลังมันผ่านความเห็นชอบจากสภาคองเกรส หรือใช้สิทธิ์วีโต้ ยอมจำนนต่อคำขู่แก้แค้นของจีน<br/><br/>เมื่อถูกถามว่าเขาจะวีโต้ร่างกฎหมายดังกล่าวหรือไม่ หลังจากมันผ่านความเห็นชอบจากทั้ง 2 สภาด้วยคะแนนเสียงท่วมท้นเมื่อช่วงกลางสัปดาห์ ทรัมป์ ตอบคำถามด้วยคำพูดที่กำกวม</p>
      <figure>
        <img src="https://mpics.mgronline.com/pics/Images/562000011622802.JPEG"/>
      </figure>
      <p>"ผมขอบอกกับคุณว่าเราจำเป็นต้องยืนหยัดกับฮ่องกง แต่ผมก็ยืนเคียงข้างประธานาธิบดีสีเช่นกัน เขาเป็นเพื่อนผม เขาเป็นชายผู้น่าทึ่ง" ทรัมป์กล่าว "ผมอยากเห็นพวกเขามีทางออก เราต้องการให้พวกเขามีทางออก" เขากล่าว<br/><br/>ทรัมป์โอ้อวดว่าความสัมพันธ์ระหว่างเขากับสี เป็นกำแพงที่ขัดขวางไม่ไห้จีนเคลื่อนไหวเล่นงานขบวนการฝักใฝ่ประชาธิปไตยในฮ่องกง ที่สั่นคลอนเกาะฮ่องกงมานานกว่า 6 เดือน ในการประท้วงที่เลี้ยวเข้าสู่ความรุนแรงมากขึ้นเรื่อยๆ<br/><br/>ประธานาธิบดีสหรัฐฯบอกต่ออีกว่า "ทหารนับล้านที่ยืนรออยู่ด้านนอกฮ่องกง ไม่เข้าไปก็เพราะผมขอเขาไว้ ผมบอกกับเขาว่า อย่าทำแบบนั้นเลย คุณจะทำผิดพลาดอย่างมหันต์ มันจะส่งผลกระทบใหญ่หลวงต่อข้อตกลงการค้า"<br/><br/>ผู้นำอเมริกายอมรับว่าความตึงเครียดในอดีตอาณานิคมของอังกฤษ ซึ่งส่งมอบคืนสู่อ้อมอกของจีนในปี 1997 ก่อความซับซ้อนแก่ความพยายามบรรลุข้อตกลงการค้ากับปักกิ่ง<br/><br/>ทั้งนี้สงครามการค้าระหว่างสหรัฐฯกับอเมริกาเป็นบ่อเกิดแห่งความไม่แน่นอนทางเศรษฐกิจ ในขณะวอชิงตันกำลังมุ่งหน้าสู่ศึกเลือกตั้งในปีหน้า ซึ่งมันอาจบั่นทอนความหวังได้รับเลือกกลับมาดำรงตำแหน่งอีกสมัยของทรัมป์</p>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000112350"/>
      </related>
    </article>
  </body>
</html>