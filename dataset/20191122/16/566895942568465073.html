<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2581993/u-ternopoli-studenti-pid-cas-blagodijnogo-balu-zibrali-50-tisac-griven-video"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-22T16:28:00+00:00"/>
    <meta property="og:title" content="У Тернополі студенти під час благодійного балу зібрали 50 тисяч гривень (ВІДЕО)"/>
    <meta property="og:description" content="У Тернополі студенти під час благодійного балу зібрали 50 тисяч гривень"/>
  </head>
  <body>
    <article>
      <h1>У Тернополі студенти під час благодійного балу зібрали 50 тисяч гривень (ВІДЕО)</h1>
      <address><time datetime="2019-11-22T16:28:00+00:00">22 Nov 2019, 16:28</time> by <a rel="author">Тетяна Питак</a></address>
      <p>
        <i>У Тернополі вкотре відбувся благодійний віденський бал. Цього  року організовували дійство студенти Тернопільського медичного  університету.  На балу  провели благодійні аукціони та майстер-класи з виконання класичних  танців.  А зібрані кошти передали діткам з  гематологічного відділення міської  дитячої  лікарні, повідомляє <a href="https://www.youtube.com/watch?v=EkasU-r419Q">Т1 Новини.</a></i>
      </p>
      <p>Вишукані сукні,  симфонічна музика  та класичні танці. У Тернополі відбувся благодійний студентський віденський бал. Цьогоріч організовували дійство студенти Тернопільського  національного  медичного  університету. Прийшли "повальсувати" близько 200 тернополян.  </p>
      <p>Для учасників балу організатори підготували чимало  сюрпризів. Зокрема,  всі охочі мали нагоду відвідати майстер-клас і навчитись танцювати віденський вальс. Також для відвідувачів балу підготували концертну програму. </p>
      <p>Також  на балу відбувся  і благодійний аукціон. Кошти, які зібрали, передали діткам з  гематологічного відділення Тернопільської  міської  комунальної дитячої  лікарні. Одним з  головних  лотів на заході було  чаювання з  ректором медичного  університету.  Організатори заходу кажуть,  таким чином хотіли створити святкову атмосферу для відвідувачів балу та допомогти тим, хто дійсно  цього  потребує. </p>
      <p>"Було  продано понад  150 білетів. Сьогодні ми збираємося допомогти онкохворій дитині та онковідділенню. Нам потрібно зібрати десь 70  тисяч гривень для того,  щоб наш  план міг  здійснитися", - каже співорганізаторка студентського віденського балу Софія Жишко.</p>
      <p>Влада міста теж долучилась. Кажуть, не здивовані, що молодь активна у благодійності. Адже організацією таких заходів вкотре доводять -  волонтером може стати кожен. </p>
      <p>"Вони як студенти і майбутні медики знають,  як би багато коштів на медицину не виділялося, їх  ніколи не буває  достатньо. Особливо тоді, коли це стосується наших наймолодших  тернополян", - додав міський голова Тернополя Сергій Надал.</p>
      <p>Загалом на балу зібрали близько 20 тисяч гривень.  Також напередодні студенти медуніверситету провели й інші благодійні заходи. Там вони зібрали ще 25 тисяч гривень. Тож загалом для дітей з  гематологічного  відділення студенти передадуть  майже 50 тисяч.</p>
      <figure>
        <iframe src="https://www.youtube.com/embed/EkasU-r419Q" width="560" height="314" data-service="Youtube" scrolling="no"/>
      </figure>
    </article>
  </body>
</html>