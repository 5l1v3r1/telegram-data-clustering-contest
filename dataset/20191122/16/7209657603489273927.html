<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/cronaca/corinaldo-strage-1.4900610"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-22T16:58:49+00:00"/>
    <meta property="og:title" content="Corinaldo strage, l'8 dicembre una giornata per le vittime e per il divertimento sicuro"/>
    <meta property="og:description" content="Dopo la messa in Cattedrale a Senigallia, via a una serie di incontri ed eventi a un anno esatto dalla tragedia alla Lanterna Azzurra"/>
  </head>
  <body>
    <article>
      <h1>Corinaldo strage, l'8 dicembre una giornata per le vittime e per il divertimento sicuro</h1>
      <h2>Dopo la messa in Cattedrale a Senigallia, via a una serie di incontri ed eventi a un anno esatto dalla tragedia alla Lanterna Azzurra</h2>
      <address><time datetime="2019-11-22T16:58:49+00:00">22 Nov 2019, 16:58</time> by <a rel="author">RAIMONDO MONTESI</a></address>
      <p>Corinaldo, 22 novembre 2019 - '<b>L8 per il futuro'</b>, ovvero 'Da un concerto si torna senza voce non senza vita'. Sono il titolo e il sottotitolo dell'iniziativa che il prossimo<b> 8 dicembre </b>a Senigallia ricorderà, a un anno di distanza, la tragedia avvenuta alla discoteca <b>Lanterna Azzurra di </b><b><a href="https://www.ilrestodelcarlino.it/ancona/cronaca/strage-corinaldo-peperoncino-1.4492349">Corinaldo</a></b>, dove morirono sei persone: cinque ragazzini e una mamma. Non una semplice commemorazione, ma una giornata che intende dare un segnale concreto sul tema della sicurezza nei locali.</p>
      <p>Dopo la messa in memoria delle vittime nella <b>Cattedrale</b> (ore 9), <b>il Teatro La Fenice</b> (ore 10.30) ospiterà l'incontro 'Dovere della responsabitità - diritto al divertimento. Il codice etico nelle Marche e le esperienze in ltalia'. Interverranno, tra gli altri, il ministro dell'interno Luciana Lamorgese, il presidente della Regione Luca Ceriscioli e il poeta e scrittore Valerio Magrelli.</p>
      <p>
        <b>Leggi anche <a href="https://www.ilrestodelcarlino.it/ancona/cronaca/corinaldo-arrestati-interrogatori-1.4727982">Strage di Corinaldo, sgominata la banda dello spray</a> - <a href="https://www.ilrestodelcarlino.it/pesaro/cronaca/strage-di-corinaldo-proroga-indagini-1.4838079">La procura ha bisogno di altri 6 mesi</a></b>
      </p>
      <slideshow>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4335530.1544297893%21%2FhttpImage%2Fimage.jpg_gen%2Fderivatives%2Ffullsize%2Fimage.jpg&amp;w=364&amp;h=500&amp;fmt=jpg"/>
          <figcaption>Asia Nasoni, 15 anni<br/>Asia Nasoni, di Mondolfo (Pesaro Urbino) faceva la prima superiore, e abitava a Marotta, dove risiedono molti altri ragazzi feriti nella tragedia. Asia ha altri due fratellini più piccoli. Tesserata per l'Alma Juventus Fano, Asia era una giovane promessa della ginnastica Artistica femminile. Aveva preso parte alle gare Silver e alla Ginnastica in Festa di Rimini, ma non era stata selezionata per il Torneo delle Regioni in corso a Fermo e Porto San Giorgio, proprio questo week end</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4335593.1544295435%21%2FhttpImage%2Fimage.jpg_gen%2Fderivatives%2Ffullsize%2Fimage.jpg&amp;w=316&amp;h=500&amp;fmt=jpg"/>
          <figcaption>Mattia Orlandi, 15 anni<br/>Mattia Orlandi 15 anni, frequentava il liceo a Fabriano, appassionato di calcio, tifoso della Sampdoria, anche lui ha mosso i primi passi come calciatore nella Pergolese. Abitava a Frontone, viene da una famiglia molto conosciuta</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4335559.1545293477%21%2FhttpImage%2Fimage.jpg_gen%2Fderivatives%2Ffullsize%2Fimage.jpg&amp;w=399&amp;h=500&amp;fmt=jpg"/>
          <figcaption>Benedetta Vitali, 15 anni<br/>Benedetta Vitali, 15 anni, abitava a Fano. Promessa del volley, militava nella società Virtus Fano, che quest’anno ha creato una sinergia con il Volley Pesaro. Per lei e la sua famiglia, un messaggio del sindaco di Fano, Massimo Seri: «Siamo tutti atterriti e increduli per quello che è successo questa notte. Una tragedia che tocca da vicino tutti"</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4335602.1544294259%21%2FhttpImage%2Fimage.jpg_gen%2Fderivatives%2Ffullsize%2Fimage.jpg&amp;w=426&amp;h=500&amp;fmt=jpg"/>
          <figcaption>Eleonora Girolimini, 39 anni<br/>Eleonora Girolimini, 39 anni, di Senigallia. La donna, assieme al marito, aveva accompagnato la figlia minorenne alla discoteca Lanterna Azzurra per assistere al concerto del rapper Sfera Ebbasta. Lascia 4 figli. Figlia di un noto ristoratore della città e piuttosto conosciuta a Senigallia dove vive la famiglia. Il padre gestisce infatti un locale, noto soprattutto negli anni '80 sul lungomare.</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4335604.1544294259%21%2FhttpImage%2Fimage.jpg_gen%2Fderivatives%2Ffullsize%2Fimage.jpg&amp;w=500&amp;h=500&amp;fmt=jpg"/>
          <figcaption>Daniele Pongetti, 16 anni<br/>Daniele Pongetti, 16 anni, figlio di un dipendente comunale, un ragazzo molto conosciuto. Una promessa del calcio: giocava nella As Senigallia</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4337159.1544701361%21%2FhttpImage%2Fimage.jpg_gen%2Fderivatives%2Ffullsize%2Fimage.jpg&amp;w=525&amp;h=500&amp;fmt=jpg"/>
          <figcaption>Emma Fabini, 14 anni<br/>Emma Fabini, 14 anni, di Senigallia, dove frequentava anche le scuole superiori. E' figlia del titolare di una parafarmacia di uno dei centri commerciali della zona, una famiglia quindi molto conosciuta</figcaption>
        </figure>
        <figcaption>
          <a href="https://www.ilrestodelcarlino.it/ancona/cronaca/foto/morti-discoteca-chi-sono-1.4335450">Ancona, morti in discoteca al concerto di Sfera Ebbasta. Chi sono le sei vittime. Foto</a>
        </figcaption>
      </slideshow>
      <p>Il pomeriggio sarà interamente in mano ai ragazzi. La <b>discoteca Mamamia alle ore 15.30</b> accoglierà l'evento<b> 'Noicisiamo'</b>, assemblea aperta degli studenti a cura di ScuoloZoo. Alle ore 19.30 in piazza Garibaldi spazio a 'Riprendiamoci la musica', appuntamento condotto da <b>Massimo Cirri.</b> Tra i momenti più significativi previsti, 'Mi batte forte il tuo cuore', opera del fotografo e regista Lorenzo Cicconi Massi in ricordo delle vittime, una lettura dell'attrice <b>Lucia Mascino</b> e il concerto di tre rapper: <b>TrediciPietro, Ernia e Rkomi</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/ancona/cronaca/foto/morti-discoteca-chi-sono-1.4335450"/>
        <a href="https://www.ilrestodelcarlino.it/pesaro/cronaca/strage-di-corinaldo-proroga-indagini-1.4838079"/>
        <a href="https://www.ilrestodelcarlino.it/ancona/cronaca/corinaldo-arrestati-interrogatori-1.4727982"/>
        <a href="https://www.quotidiano.net/cronaca/sfera-ebbasta-tatuaggio-1.4338375"/>
        <a href="https://www.ilrestodelcarlino.it/ancona/cronaca/morti-discoteca-corinaldo-fiaccolata-1.4345893"/>
      </related>
    </article>
  </body>
</html>