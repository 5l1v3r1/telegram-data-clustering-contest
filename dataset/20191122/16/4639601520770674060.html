<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/politics/diki-artemi-sorra-o-yios-tou-apollona-kai-alles-diastimikes-istories/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T16:39:03+00:00"/>
    <meta property="og:title" content="Δίκη Αρτέμη Σώρρα : Ο υιός του Απόλλωνα και άλλες διαστημικές ιστορίες"/>
    <meta property="og:description" content="Οι οπαδοί του πίστεψαν ότι υπήρχαν τα λεφτά"/>
  </head>
  <body>
    <article>
      <h1>Δίκη Αρτέμη Σώρρα : Ο υιός του Απόλλωνα και άλλες διαστημικές ιστορίες</h1>
      <h2>Οι οπαδοί του πίστεψαν ότι υπήρχαν τα λεφτά</h2>
      <address><time datetime="2019-11-22T16:39:03+00:00">22 Nov 2019, 16:39</time> by <a rel="author">Μουστάκα Μίνα</a></address>
      <p>Σαν μία «φούσκα» που έσκασε, καταστρέφοντας ανθρώπους οι οποίοι είδαν στο πρόσωπο του Αρτέμη Σώρρα τον «υιό του Απόλλωνα που θα έσωζε τη χώρα» περιέγραψε ο πρώτος μάρτυρας  την υπόθεση της εγκληματικής οργάνωσης η οποία δικάζεται στο Τριμελές Εφετείο Κακουργημάτων της Αθήνας.</p>
      <p>«Ο Αρτέμης Σώρρας είχε την εικόνα του «υιού του Απόλλωνα», του προσώπου που «θα έσωζε τη χώρα» από την καταστροφή.</p>
      <p>
        <a href="https://www.in.gr/2019/11/22/greece/tourkiko-sxedio-kata-tis-elladas-moxlo-metanasteytiko/">Τουρκικό σχέδιο κατά της Ελλάδας με μοχλό το μεταναστευτικό</a>
      </p>
      <p>Οι ακόλουθοί του τον πίστευαν τυφλά, «ζούσαν και ανέπνεαν για εκείνον», τόνισε, στην κατάθεσή του, ο πρώτος μάρτυρας στην υπόθεση, ο δημοσιογράφος, Λευτ. Ρήνος, που είχε διενεργήσει σχετική έρευνα στην Αμερική για το «φαινόμενο» Σώρρα.</p>
      <p>Η έρευνα του δημοσιογράφου, όπως κατέθεσε, ξεκίνησε το 2011 στην Αμερική, όταν εμφανίστηκαν ο Αρτ. Σώρρας και ένας ακόμη κατηγορούμενος, υποστηρίζοντας ότι διέθεταν χρεόγραφα αμερικανικού δημοσίου ύψους 600 εκατομμυρίων δολαρίων.</p>
      <h3>Η αρχαία ελληνική διαστημική τεχνολογία</h3>
      <p>«Όπως έλεγαν, τα χρήματα ήταν αποτέλεσμα πώλησης μίας αρχαίας ελληνικής τεχνολογίας διαστημικών καυσίμων που πούλησε ο Σώρρας στον Ομπάμα και στην αμερικανική κυβέρνηση» εξήγησε, καταλήγοντας ότι η πραγματικότητα ήταν διαφορετική, αφού τα έγγραφα, που δεν αποδέχονται οι ΗΠΑ, «δεν αξίζουν ούτε όσο το χαρτί πάνω στο οποίο είναι τυπωμένα».</p>
      <p>Σύμφωνα με το μάρτυρα, «απώτερος σκοπός ήταν η εξουσία. Κάποια στιγμή ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο».</p>
      <p>Ο δημοσιογράφος εξέφρασε την πεποίθησή του πως «ήξεραν πως δεν υπήρχαν αυτά τα χρήματα, τα οποία ήταν  εξωπραγματικά». Κατέληξαν όμως στο τέλος και οι ίδιοι να ταυτιστούν απόλυτα με τα ψευδή και ανυπόστατα «οράματά» τους.</p>
      <h4>Πίστεψαν ότι υπήρχαν τα λεφτά</h4>
      <p>«Εκτιμώ ότι στο τέλος και οι ίδιοι πίστεψαν ότι λεφτά υπάρχουν. Ακόμα και ο Σώρρας φαίνεται πως ξέχασε το σενάριο που είχε φτιάξει με τα έγγραφα και για αυτό έστειλε το ίδιο το χειρόγραφο στο Ταμείο Χρηματοπιστωτικής Σταθερότητας, με κοινοποίηση στον Πρωθυπουργό, προκειμένου να αγοράσει την Εθνική και άλλες τρεις τράπεζες. Η κίνηση αυτή είχε σαν αποτέλεσμα να ασχοληθεί με το θέμα η Τράπεζα της Ελλάδος, η οποία και είπε ότι όλα είναι ψευδή» κατέθεσε ο Λ. Ρήνος.</p>
      <p>Ο μάρτυρας τόνισε πως η απάτη του Αρτ. Σώρρα «βρήκε εύφορο έδαφος σε χιλιάδες κόσμο. Το ουσιαστικό αποτέλεσμα ήρθε με τον πολιτικό φορέα. 10.000 άτομα περίπου. Κάποιοι μπορούσαν να πληρώσουν αλλά δεν το έκαναν και έχασαν τις περιουσίες τους τελικά. Άλλοι που φώναζαν ότι ήταν λάθος, βαφτίστηκαν προδότες από το Σώρρα και εκδιώχθηκαν».</p>
      <p>Τέλος, ο δημοσιογράφος, αναφερόμενος στα εξώδικα που απέστειλαν  οι ακόλουθοι του Σώρρα προς τις δημόσιες αρχές για να μην καταβάλουν τις οφειλές τους,  είπε ότι ο Αρτ. Σώρρας έδινε εντολές να βρουν κόσμο για να τον πείσουν.</p>
      <p>Η δίκη συνεχίζεται.</p>
      <p>
        <a href="https://www.tovima.gr/2019/11/22/society/ieres-aythairesies-sta-meteora/">«Ιερές» αυθαιρεσίες στα Μετέωρα</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/06/society/diekopi-i-diki-tou-artemi-sorra/"/>
        <a href="https://www.tovima.gr/2019/07/05/politics/petromixelis-sto-psifodeltio-velopoulou-stirize-sorra-kai-etoimaze-epixeirisi-sta-imia/"/>
        <a href="https://www.tovima.gr/2019/07/02/politics/ethnikes-ekloges-2019-poia-kommata-symmetexoun-poia-kopikan/"/>
        <a href="https://www.tovima.gr/2019/06/26/politics/ethnikes-ekloges-2019-poia-kommata-tha-paroun-meros/"/>
        <a href="https://www.tovima.gr/2019/06/22/politics/ola-ta-kommata-pou-katevainoun-stis-ekloges/"/>
        <a href="https://www.tovima.gr/2019/05/30/opinions/aytoi-oi-psifoforoi-perpatoun-anamesa-mas/"/>
      </related>
    </article>
  </body>
</html>