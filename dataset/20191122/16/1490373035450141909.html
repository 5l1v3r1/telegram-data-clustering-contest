<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/sokolovska-uhelna-tezba-uhli-omezeni-prace-nezamestnanost_1911221656_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T16:56:00+00:00"/>
    <meta property="og:title" content="Sokolovská uhelná utlumí těžbu, příští rok propustí 700, další rok 300 zaměstnanců"/>
    <meta property="og:description" content="Firma Sokolovská uhelná a. s. se připravuje na postupný útlum. Propouštět se začne už během příštího roku."/>
  </head>
  <body>
    <article>
      <h1>Sokolovská uhelná utlumí těžbu, příští rok propustí 700, další rok 300 zaměstnanců</h1>
      <address><time datetime="2019-11-22T16:56:00+00:00">22 Nov 2019, 16:56</time> by <a rel="author">ČTK</a></address>
      <p>
        <b>Sokolovská uhelná a. s. začne s postupným útlumem. Důvodem je tlak na omezení těžby a zpracování uhlí a ním související ceny emisních povolenek. Transformace se ale dotkne zaměstnanců, během následujících dvou let by jich ze Sokolovské uhelné mělo odejít až kolem tisícovky.</b>
      </p>
      <p>Aktuálně firma zaměstnává asi 3 000 lidí, dalších téměř 700 pracuje v dceřiných firmách. O počátku útlumu informoval předseda dozorčí rady společnosti a hlavní majitel Sokolovské uhelné František Štěpánek. Kraj chce ve spolupráci s úřadem práce zajistit rekvalifikace nebo kontaktní místo pro zaměstnance, kteří u Sokolovské uhelné skončí.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/uhelna-komise-konec-tezby-uhli-konec-uhelnych-elektraren_1908271929_jak"/>
      </related>
      <p>Firma by měla už příští rok propustit asi 700 lidí, v dalším roce asi 300. I když část z nich může najít práci v dceřiných firmách, na dopady se už začíná připravovat Karlovarský kraj i města, kterých se propouštění nejvíce dotkne. Podle hejtmanky Karlovarského kraje Jany Mračkové Vildumetzové (ANO) Sokolovská uhelná spolupracuje s jejím náměstkem Petrem Kubisem (ANO) a jednají s úřadem práce.</p>
      <p>Podle Štěpánka ale stát i přes několikaleté varování, že taková situace brzy nastane, zatím pro transformaci regionu neudělal téměř nic.</p>
      <p>„Uhelný průmysl je v situaci, kdy se říká, uhlí musí pryč v Evropě. A dělá se všechno proto, aby uhlí nebylo. Ale co se bude dít v regionech, kde uhlí skončí?“ upozornil Štěpánek. Dodal, že kdyby se část peněz za emisní povolenky vracela do regionů, odkud peníze za povolenky pocházejí, bylo by možné je použít na investiční pobídky a tvorbu pracovních míst.</p>
      <related>
        <h4>Číst článek</h4>
        <a href="https://www.irozhlas.cz/ekonomika/tezba-uhli-v-ceske-republice-ceska-geologicka-sluzba_1908111344_kro"/>
      </related>
      <p>Jen Sokolovská uhelná letos zaplatí na emisních povolenkách asi 1,4 miliardy do státního rozpočtu, příští rok to má být asi 1,5 miliardy korun. Ceny povolenek na trhu rostou.</p>
      <p>Nejbližší větší město od sokolovských dolů je Chodov. „Budeme aktivně na řešení situace spolupracovat se zaměstnaneckými odbory,“ řekl starosta Chodova Patrik Pizinger (HNHRM).</p>
      <p>„Lidem, kteří budou muset změnit zaměstnání, chceme nabídnout kariérní poradenství, ekonomické poradenství a samozřejmě aktivně pomoci s hledáním zaměstnání například centralizovanou nabídkou volných pracovních míst v Chodově a okolí. I město Chodov jako zaměstnavatel může v rámci svých organizací nabídnout nějaká volná pracovní místa,“ dodal. „Je nutné ale řešit i budoucnost, a proto se musí řešit celková transformace regionu. Tady musí pomoct kraj a stát,“ uzavřel starosta Chodova.</p>
      <related>
        <h4>Související články</h4>
        <a href="https://www.irozhlas.cz/zpravy-domov/pozar-sokolovska-uhelna-vresova_1805270934_mos"/>
        <a href="https://www.irozhlas.cz/ekonomika/dul-lazy-uzavren-okd_1911181431_zit"/>
        <a href="https://www.irozhlas.cz/zpravy-domov/dul-turow-tezba-uhli-negativni-stanovisko-ochrana-ovzdusi-a-vody_1911081819_vtk"/>
        <a href="https://www.irozhlas.cz/ekonomika/nezamestnanost-absolventi-urad-prace_1910081023_mat"/>
      </related>
    </article>
  </body>
</html>