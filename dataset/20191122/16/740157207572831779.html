<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/koleje-slaskie-od-grudnia-dojada-do-kluczborka,135443.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T16:30:00+00:00"/>
    <meta property="og:title" content="Koleje Śląskie od grudnia dojadą do Kluczborka"/>
    <meta property="og:description" content="Pociągi Kolei Śląskich od połowy grudnia będą obsługiwały m.in. odcinek między Lublińcem (Śląskie) a Kluczborkiem (Opolskie). Specjalny, inauguracyjny kurs z Katowic zaplanowano na 30 listopada - poinformowała rzeczniczka Kolei Śląskich Magdalena Iwańska."/>
  </head>
  <body>
    <article>
      <h1>Koleje Śląskie od grudnia dojadą do Kluczborka</h1>
      <address><time datetime="2019-11-22T16:30:00+00:00">22 Nov 2019, 16:30</time> by <a rel="author">PAP/JS  </a></address>
      <h4>Pociągi Kolei Śląskich od połowy grudnia będą obsługiwały m.in. odcinek między Lublińcem (Śląskie) a Kluczborkiem (Opolskie). Specjalny, inauguracyjny kurs z Katowic zaplanowano na 30 listopada - poinformowała rzeczniczka Kolei Śląskich Magdalena Iwańska.</h4>
      <hr/>
      <ul>
        <li>
          <b>Koleje Śląskie zaznaczyły, że dzięki temu Olesno i Kluczbork zyskają kolejowe połączenie z Tarnowskimi Górami, Bytomiem i Katowicami.</b>
        </li>
        <li>
          <b>Uruchomienie połączenia to następstwo m.in. przyjęcia przez radnych woj. śląskiego w sierpniu br. uchwały w tej sprawie.</b>
        </li>
        <li>
          <b>Na 50-kilometrowej trasie Lubliniec - Kluczbork kursuje teraz ok. sześć par (kursów w obie strony) pociągów Przewozów Regionalnych dziennie: głównie w relacji Wrocław-Kluczbork-Lubliniec. </b>
        </li>
      </ul>
      <p>Iwańska zaznaczyła, że woj. małopolskie będzie kolejnym po woj. śląskim regionem, do którego będzie można dotrzeć pociągami przewoźnika należącego do samorządu. Zapowiedziała, że specjalny, inauguracyjny kurs z Katowic do Kluczborka i z powrotem zaplanowano na sobotę 30 listopada.</p>
      <p>Przejazd ten zostanie wykonany "Powstańcem śląskim" - składem typu Elf, przyozdobionym okolicznościową okleiną, upamiętniającą 100. rocznicę powstań śląskich. Kurs upamiętni też 135-lecie linii kolejowej Tarnowskie Góry - Kluczbork: w jego trakcie będzie można wysłuchać historii połączenia, a także zwiedzić kabinę maszynisty.</p>
      <p>Specjalny kurs będzie bezpłatny, ale osoby zainteresowane powinny dokonać rezerwacji poprzez formularz na stronie internetowej KŚ. Rejestracja rozpocznie się w Dzień Kolejarza, 25 listopada, w południe.</p>
      <p>Zobacz też: <a href="https://www.portalsamorzadowy.pl/gospodarka-komunalna/koleje-slaskie-kusza-studentow,135134.html">Koleje Śląskie kuszą studentów</a></p>
      <p>Dotąd, podróżując pociągami regionalnymi z Katowic w kierunku Olesna i Kluczborka, należało wsiąść w skład Kolei Śląskich do Lublińca, po czym przesiąść się na pociąg Przewozów Regionalnych relacji Lubliniec-Wrocław (przez Kluczbork i Oleśnicę). Stałe połączenie KŚ między Katowicami i Kluczborkiem zostanie uruchomione wraz z nowym rozkładem, 15 grudnia br.</p>
      <p>Koleje Śląskie zaznaczyły, że dzięki temu Olesno i Kluczbork zyskają kolejowe połączenie z Tarnowskimi Górami, Bytomiem i Katowicami.</p>
      <p>Uruchomienie połączenia to następstwo m.in. przyjęcia przez radnych woj. śląskiego w sierpniu br. uchwały w tej sprawie.</p>
      <p>Na 50-kilometrowej trasie Lubliniec - Kluczbork kursuje teraz ok. sześć par (kursów w obie strony) pociągów Przewozów Regionalnych dziennie: głównie w relacji Wrocław-Kluczbork-Lubliniec. Z kolei na 30-kilometrowej trasie Racibórz-Kędzierzyn Koźle w dni robocze jeździ ok. 10 par pociągów Przewozów Regionalnych.</p>
      <p>Licząca ponad 90 km trasa Częstochowa-Opole nie jest obsługiwana pociągami regionalnymi. Pociągi Przewozów Regionalnych od strony Opola nie docierają do Lublińca, dojeżdżając do miejscowości Kolonowskie i kończąc trasy w miejscowości Zawadzkie na terenie woj. opolskiego. Pociągi Kolei Śląskich jeżdżą na trasach Katowice-Lubliniec oraz Lubliniec-Częstochowa.</p>
      <p>Jak wynika z uzasadnienia sierpniowej uchwały radnych woj. śląskiego, województwa mogą zawierać z innymi samorządami porozumienia ws. sprawie powierzenia zadań publicznych, w tym dotyczące organizacji przewozów kolejowych. W uzasadnieniu zaznaczono, że jest to niezbędne w celu zapewnienia ciągłości obsługi kolejowych przewozów mieszkańcom graniczących regionów.</p>
      <p>Woj. śląskie przeznacza rocznie na organizację transportu kolejowego ok. 180 mln zł. Z tej kwoty ok. 140 mln zł otrzymują KŚ (Przewozy Regionalne - 40 mln zł). W obecnym rozkładzie jazdy zamawiane przez samorząd pociągi tego przewoźnika przejadą w ciągu roku blisko 7,5 mln km (w ub. roku ok. 7 mln km). Roczny budżet KŚ przekracza 200 mln zł.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>