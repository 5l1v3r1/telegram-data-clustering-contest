<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/kolonka/aleksandr-radchuk/polityka/ideolohiya-odnu-nich-pro-vady-partijnoho-budivnycztva-ukrayini"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T16:07:38+00:00"/>
    <meta property="og:title" content="Ідеологія на одну ніч: про вади партійного будівництва в Україні"/>
    <meta property="og:description" content="Чому політичні ідеології не популярні в партійному будівництві? Як можливо змінити ситуацію –розбирався політолог Олександр Радчук."/>
  </head>
  <body>
    <article>
      <h1>Ідеологія на одну ніч: про вади партійного будівництва в Україні</h1>
      <address><time datetime="2019-11-22T16:07:38+00:00">22 Nov 2019, 16:07</time> by <a rel="author">Олександр Радчук</a></address>
      <p>
        <b>Україна – держава із неймовірною кількістю політичних поглядів. Кожен громадянин може долучитися до партії чи громадської організації, яких – на будь-який смак, враховуючи різноманіття власних ідеологічних вподобань.</b>
      </p>
      <p>У світі така партійна система називається «атомізованою», тобто наявністю багатьох, у тому числі й позасистемних політичних партій, які не користуються якимось значним впливом. Якась із партій може прийти до успіху та здобути всю повноту влади або, навпаки, багато років існувати в статусі реєстраційних документів, без провадження якоїсь політичної активності.</p>
      <p>Зокрема, за офіційними даними, в Україні зареєстровано 352 партії – це найбільша кількість серед країн Європи. В Мін’юсті вже підрахували: щонайменше 64 з цих партій потрібно ліквідувати через недотримання норми про участь у виборах протягом останніх 10 років.</p>
      <p>Державному регулятору доведеться суттєво попрацювати над тим, аби виявити справді «живі» партії, які працюють над здобуттям електоральних симпатій потенційних виборців. Допомогти в цьому може НАЗК – саме там аналізують фінансові звіти партій та відповідність до законодавства.</p>
      <p>Окрім проблем із <a href="https://www.slovoidilo.ua/2019/07/29/kolonka/aleksandr-radchuk/polityka/zahublenyj-potenczial-yaki-partiyi-najbilshe-rozcharuvaly-vyborcziv">партійним будівництвом та розвитком структури</a>, в Україні майже немає партій із тривалими постійними ідеологічними установками. Однією із небагатьох партій, яка справді сповідувала чітку ідеологію та мала сталий електорат, була вже заборонена «КПУ». Яких тенденцій варто очікувати у цій царині, та в який спосіб здобуватимуть електорат нові партії вже у найближчому майбутньому?</p>
      <h3>Ідеологічний флюгер</h3>
      <p>Аналіз актуальної фінансової звітності партій свідчить про цілковиту віртуалізацію процесу партійного будівництва в Україні. Найрейтинговіша політична партія, яка здобула більшість голосів виборців на позачергових парламентських виборах влітку поточного року – «Слуга народу» – ще на початку цього року не вровадила жодної політичної чи господарської діяльності.</p>
      <related>
        <a href="https://www.slovoidilo.ua/2017/08/22/kolonka/aleksandr-shulha/polityka/naczionalisty-chy-liberaly-yaki-politychni-techiyi-nabyrayut-populyarnosti-ukrayini"/>
      </related>
      <p>Наразі дані аналізу фінзвітності свідчать, що ситуація не надто змінилася на краще. Зокрема, згідно з інформацією Комітету виборців України партія «Слуга народу» за останні місяці не витратила жодної копійки на зарплату працівникам апарату цієї політсили. Не набагато кращі результати у решти політсил. Вони намагаються «не світити» свої витрати, вочевидь, побоюючись санкцій щодо визначення справжніх джерел фінансового наповнення партійних кас.</p>
      <p>Ситуація на цьому тлі буде лише погіршуватися, адже вже нова Верховна рада внесла зміни до законопроекту про державне фінансування партій, відмовивши у держкоштах партіям, які не потрапили до парламенту, але здобули 2% голосів виборців на парламентських виборах.</p>
      <p>Звісно, за таких умов про <a href="https://www.slovoidilo.ua/2019/05/30/pogljad/polityka/vybory-ukrayini-chomu-zhodna-vyborcha-systema-ne-dopomozhe">цивілізований розвиток партійних структур</a> та розбудову осередків не йдеться. Найчастіше на регіональному рівні осередки партій можуть і не мати статусу юридичної особи й контролювати їхню діяльність занадто складно. Про що говорити, якщо навіть на центральному рівні – в головних органах управління партіями – працівникам центрального офісу, імовірніше, виплачують зарплату «у конвертах». Адже уявити, що величезний штат професійних піарників, прессекретарів та райтерів місяцями правцюватимуть на волонтерських засадах, вкрай важко.</p>
      <h3>Чого очікують виборці?</h3>
      <p>Значного розголосу нещодавно набули слова з виступу нового керівника партії «Слуга народу» Олександра Корнієнка на партійному з’їзді цієї політсили. Він попередив про зміни в ідеологічній платформі партії. «<i>Це буде щось між ліберальними та соціалістичними поглядами</i>», – зазначив новий очільник політсили. При цьому він не уточнив, як саме буде поєднуватися цілком протилежні, по суті, два ідеологічні підходи.</p>
      <related>
        <a href="https://www.slovoidilo.ua/2019/11/15/pogljad/polityka/povorot-sluhy-narodu-socziolizmu-chomu-partiya-zminyuye-ideolohiyu"/>
      </related>
      <p>Тут варто зробити ремарку, що українці у більшості своїй навряд чи знають відмінності між основними підходами до розвитку тих чи інших сфер у різних ідеологіях. Дані соціологічного дослідження, проведеного на початку 2019 року Центром Разумкова, свідчать, що більшість опитаних респондентів загалом не довіряють політичним партіям: 76%.</p>
      <p>Ще влітку поточного року соціологи у своїх опитуваннях фіксували бажання українців до позитивних змін. Зокрема, за результатами дослідження Соціологічної групи «Рейтинг», 58% опитаних називали цей мотив найважливішим при виборі політичної партії на парламентських виборах.</p>
      <p>Аналіз настроїв користувачів соціальних мереж щодо медійної активності політичних партій, проведений онлайн-платформою UkraineWorld, засвідчив тенденцію до негативних коментарів та оцінок діяльності більшості партій нової Верховної ради. Близько 53% всіх постів про політичні партії є негативними і лише 10% – позитивні.</p>
      <p>В цілому низка опитувань та досліджень минулих років свідчать про те, що більшість українців схильні до «лівих» ідеологій та найчастіше є прихильниками авторитарних способів управління державою. Тобто більшість громадян схвально ставиться до тези про те, що держава може мати визначальний вплив на економіку та особисту свободу. З іншого боку, маємо парадокс – українці не довіряють більшості інститутів влади.</p>
      <h3>Зловити момент</h3>
      <p>Якщо бути відвертими, в Україні на виборах перемагають не ідеї та системні пропозиції на реформування держави, а превалює емоційний патерналістський тренд очікування «всього й відразу». Єдина різниця між групами виборців – це вподобання тих чи інших політичних лідерів, їхня риторика та якість донесення інформації. По суті, це змагання політичних технологів, а не ідей.</p>
      <related>
        <a href="https://www.slovoidilo.ua/2019/11/21/pogljad/suspilstvo/poshukax-novyx-idealiv-yak-zminyla-ukrayinu-revolyucziya-hidnosti"/>
      </related>
      <p>Запит на нові обличчя і «жорсткої руки» поступово трансформується в два паралельні процеси. Перший пов'язаний з можливістю об'єднання позапарламентських та парламентськх опозиційних сил для сумісної ходи до парламенту в складі якогось спільного блоку партій (офіційно участь партійних блоків у парламентських виборах в Україні заборонено). При цьому висока впізнаваність одних партійних лідерів і низька в інших залишає мало шансів на якісне оновлення в українській політиці. Конструктивні плани «нових облич» в питаннях якісного реформування країни стикаються з популістськими гаслами більш досвідчених рейтингових опозиційних політиків. У разі ж самостійного походу на вибори, нові партії з невідомими політиками, незважаючи навіть на високий запит на «нові обличчя», не зможуть подолати 5%-ний виборчий поріг.</p>
      <p>Для організації цивілізованого <a href="https://www.slovoidilo.ua/2019/05/30/pogljad/polityka/sluha-narodu-chomu-problema-ta-yakym-bude-vidbir-kandydativ">процесу партійного будівництва</a>, політологи радять розпочати із найпростішого: організації прозорого процесу реєстрації членів партій та формування зрозумілих правил створення осередків. Адже саме з цього можна буде говорити про можливість створення демократичних процедур при зміні партійного керівництва. А значить, появу реальних важелів впливу пересічного члена партії на процес здобуття політичної силою влади.</p>
      <p>І найголовніше – мають завершитися формування двох процесів. По-перше, викристалізуватися зацікавлені групи – їхні цілі та організаційні спроможності. По-друге, серед українців має сформуватися запит і усвідомлення на покрокові перетворення в державі саме «знизу». Тобто партії мають стати провідниками змін із конкретними планами дій, а не брендами, які потрапляють до влади, аби задовольнити інтереси обмеженого кола представників зацікавлених груп.</p>
      <p>
        <i>Олександр Радчук, спеціально для «Слово і Діло»</i>
      </p>
      <related>
        <h4>Читайте також</h4>
        <a href="https://www.slovoidilo.ua/2018/06/20/kolonka/aleksandr-radchuk/polityka/partijni-xorovody-ne-tak-politychnym-liderstvom-ukrayini"/>
        <a href="https://www.slovoidilo.ua/2019/11/10/novyna/polityka/korniyenko-zayavyv-pro-zminu-ideolohiyi-sluhy-narodu"/>
        <a href="https://www.slovoidilo.ua/2019/06/11/pogljad/polityka/parlamentski-vybory-2019-shansy-partij-ta-novi-oblychchya-polityczi"/>
        <a href="https://www.slovoidilo.ua/2019/11/21/kolonka/aleksandra-khudiakova/polityka/richnycya-revolyucziyi-hidnosti-chy-aktualni-zaraz-vymohy-majdanu"/>
      </related>
    </article>
  </body>
</html>