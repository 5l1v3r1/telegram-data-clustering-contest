<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-moryaky-odeskyi-tanker/30287104.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T16:27:28+00:00"/>
    <meta property="og:title" content="Двоє моряків з одеського танкера залишаються в лікарні"/>
    <meta property="og:description" content="Двоє з трьох членів екіпажу танкера «Delfi», що сів на мілину в Одесі, залишаються в одеських лікарнях, один відмовився від госпіталізації. Про це стало відомо під час засідання комісії в Одеській обл"/>
  </head>
  <body>
    <article>
      <h1>Двоє моряків з одеського танкера залишаються в лікарні</h1>
      <address>
        <time datetime="2019-11-22T16:27:28+00:00">22 Nov 2019, 16:27</time>
      </address>
      <p>Двоє з трьох членів екіпажу танкера «Delfi», що сів на мілину в Одесі, залишаються в одеських лікарнях, один відмовився від госпіталізації. Про це стало відомо під час засідання комісії в Одеській обласній державній адміністрації. 22 листопада трьох моряків <a href="https://www.radiosvoboda.org/a/news-tanker-odesa-ryatuvalna-operatsia/30286695.html">евакуювали з судна</a>, яке прибило до берегів біля одного з одеських міських пляжів.</p>
      <p>У лікарні, зокрема, залишився капітан судна Анатолій Слинько – 59-річному чоловіку поставили діагноз «загальне переохолодження», стан – середньо-тяжкий. Після евакуації рятувальники говорили, що командир був у найгіршому стані з усіх, йому було важко рухатись самостійно. Також в лікарні із гострим трахеобронхітом залишився старший механік Костянтин Михайленко.</p>
      <p>Також, як повідомив заступник начальника Державної екологічної інспекції Кримсько-Чорноморського округу Микола Гавриков, інспектори разом зі представниками Адміністрації морських портів України взяли у другій половині дня нові проби води в районі аварії та чекають на результати.</p>
      <figure>
        <iframe src="https://www.youtube.com/embed/jKzzldlN0zQ" width="640" height="360" data-service="Youtube" scrolling="no"/>
      </figure>
      <p>Раніше, як повідомляло Радіо Свобода, <a href="https://www.radiosvoboda.org/a/news-tanker-zabrudnennya-vody-odesa/30286887.html">показники</a> по вмісту у воді нафтопродуктів були у 53 рази вищі від норми.</p>
      <p>Танкер 1977 року побудови сів на мілину біля Одеси 22 листопада. З нього врятували трьох членів екіпажу. Раніше повідомляли, що судно було порожнє, але, за словами кореспондента Радіо Свобода, у воді видно маслянисті плями, а в повітрі відчувається запах пального.</p>
      <figure>
        <iframe src="https://www.youtube.com/embed/wiBjYDGCpF8" width="640" height="360" data-service="Youtube" scrolling="no"/>
      </figure>
      <p>На комісії представники Одеського морського торгівельного порту і Державної прикордонної служби пояснили це залишками пального та паливно-мастильних матеріалів на судні.</p>
      <p>Судновласник, як стверджують представники Одеського морського торгівельного порту, на зв’язок не виходив, а людина, яка назвалась його представником, не надала підтверджуючих документів.</p>
      <figure>
        <img src="https://gdb.rferl.org/14F0D853-C507-4F85-9015-5CC2A6A91675_r1.jpg"/>
      </figure>
      <p>За наявною інформацією, танкер стояв баластом біля Одеси з травня 2019 року. Власником його є громадянин Великої Британії, порт прописки – у Румунії. Вийшло судно з Констанци. За даними Гідрометцентру, вітряна погода буде триматися 2-3 дні. Пориви вітру сягають 19-20 метрів в секунду. У лютому 2018 року, як повідомляло спеціалізоване видання <a href="https://www.fleetmon.com/maritime-news/2018/21473/tanker-disabled-after-water-ingress-towed-safety-b/amp/">Fleetmon</a>, біля румунського порту Констанца у цього танкера стався інший інцидент – вода потрапила в машинне відділення. Судно довелось буксирувати до Констанци, а екіпаж евакуювати.</p>
    </article>
  </body>
</html>