<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109389-Ostaviha-za-vtori-pat-zad-reshetkite-narkodilar-v-Dobrich"/>
    <meta property="og:site_name" content="Канал 3"/>
    <meta property="article:published_time" content="2019-11-22T16:33:00+00:00"/>
    <meta property="og:title" content="Оставиха за втори път зад решетките наркодилър в Добрич"/>
    <meta property="og:description" content="Представителят на прокуратурата настоя мярката да не бъде променяна"/>
  </head>
  <body>
    <article>
      <h1>Оставиха за втори път зад решетките наркодилър в Добрич</h1>
      <h2>Представителят на прокуратурата настоя мярката да не бъде променяна</h2>
      <address>
        <time datetime="2019-11-22T16:33:00+00:00">22 Nov 2019, 16:33</time>
      </address>
      <p>
        <b>Окръжният съд в Добрич за втори път отказа да измени мярката за неотклонение на разследван за държане на наркотици с цел разпространение. Мъжът е привлечен като обвиняем за това, че на 18 юли т.г., в Балчик, без надлежно разрешително, в съучастие с още един извършител, е държал с цел разпространение високорискови наркотични вещества - марихуана, метамфетамин и амфетамин.</b>
      </p>
      <p>Адвокатите на задържания не оспориха наличието на обосновано предположение за евентуална съпричастност на обвиняемия към разследваното престъпление. Те мотивираха искането за по-лека мярка с аргументите, че от първоначалното задържане на мъжа са изминали повече от 4 месеца и няма опасност той да се укрие или да извърши друго престъпление.</p>
      <p>Изтъкнато беше, че задържаният е с чисто съдебно минало, направил е самопризнания, съдействал е на разследващите органи и има постоянен адрес, на който пребивава заедно със семейството си.</p>
      <p>Представителят на прокуратурата настоя мярката да не бъде променяна.</p>
      <p>Окръжният съд, след като се запозна с материалите по досъдебното производство и след преценка на доводите на страните счете, че към момента не са налице основания за изменение на вече взетата спрямо мъжа мярка за неотклонение. В мотивите си съдът посочва, че срещу задържания е повдигнато обвинение за тежко умишлено престъпление с висока степен на обществена опасност.</p>
      <p>Акцентира се и върху наличните по делото данни, че обвиняемият е разпространил наркотици сред множество лица, като това е ставало и на публично място - до жилището, в което живеел. Съдът отбелязва още, че продължителността на ареста - малко над четири месеца, към момента не надвишава очертания в закона максимален срок на мярката задържане под стража при обвинение за тежко умишлено престъпление.</p>
      <related>
        <h4>Още по темата</h4>
        <a href="http://kanal3.bg/news/bulgaria/crime/109208-Vzriv-na-gazova-butilka-v-Dobrich%252C-madz-postrada-tedzko"/>
        <a href="http://kanal3.bg/news/bulgaria/society/109053-Student-ot-Dobrich-adaptira-uchebnik-po-angliyski-za-nezryashti-deca-%2528VIDEO%2529"/>
        <a href="http://kanal3.bg/news/bulgaria/crime/108043-20-godishen-mladedz-zagina-pri-tedzka-katastrofa-v-Dobrichko"/>
      </related>
    </article>
  </body>
</html>