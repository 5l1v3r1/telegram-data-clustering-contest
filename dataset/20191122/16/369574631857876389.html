<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/maltska-policie-znovu-zadrzela-vlivneho-podnikatele-kvuli-vr/r~2749750a0d4411ea9ec9ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T16:21:47+00:00"/>
    <meta property="og:title" content="Maltská policie znovu zadržela vlivného podnikatele kvůli vraždě novinářky"/>
    <meta property="og:description" content="Policie znovu zadržela známého podnikatele Yorgena Fenecha, kterého vyslýchala od středy."/>
  </head>
  <body>
    <article>
      <h1>Maltská policie znovu zadržela vlivného podnikatele kvůli vraždě novinářky</h1>
      <address>
        <time datetime="2019-11-22T16:21:47+00:00">22 Nov 2019, 16:21</time>
      </address>
      <p>Prominentní byznysmen Fenech, který byl donedávna šéfem energetické společnosti Electrogas, byl poprvé zatčen ve středu. Policie jej zadržela ve chvíli, kdy chtěl z Malty odplout na své lodi. Operaci předcházelo zadržení člověka, který se označil za zprostředkovatele vraždy novinářky a slíbil policii cenné informace výměnou za beztrestnost.</p>
      <p>"Byl jsem informován, že policie si přála jiný vývoj událostí. Policie by dala přednost tomu, dokončit výslechy zprostředkovatele," řekl v pátek <a href="https://www.aktualne.cz/wiki/geografie/staty-a-mesta/malta-maltska-republika/r~2fc4fbc4f0e611e5bb3a0025900fea04/">maltský</a> premiér Joseph Muscat. Vyšetřovatelé podle něj chtěli předejít útěku podnikatele ze země.</p>
      <p>Související</p>
      <h3>Zavražděná maltská novinářka mu byla na stopě. Mocný podnikatel je venku na kauci</h3>
      <figure>
        <img src="https://cdn.xsd.cz/resize/c431103bf0a037aa868241e0efa016c2_extract=32,0,640,360_resize=240,135_.jpg?hash=2dc7924faa9f3de6ed5835914d4cef80"/>
      </figure>
      <p>Fenecha policie ve čtvrtek večer propustila na kauci, protože bez vznesení obvinění smí podezřelého zadržovat pouze 48 hodin. Nyní jej budou vyšetřovatelé vyslýchat znovu.</p>
      <p>Třiapadesátiletá novinářka Caruanaová Galiziová, která na svém blogu psala o korupci ve vládních kruzích, zahynula při výbuchu bomby ve svém voze v říjnu 2017. Její smrt vyvolala v Evropě zděšení i pochybnosti o vládě práva ve středomořském ostrovním státě.</p>
      <p>Ze smrti novinářky byli letos obžalováni tři muži, všichni ale tvrdí, že jsou nevinní. Stále se nedaří objasnit, kdo byl zadavatelem vraždy.</p>
      <p>Novinářka, která se zabývala odhalováním korupce, osm měsíců před svou smrtí psala na svém blogu o dubajské společnosti 17 Black, která patří podle maltských úřadů Fenechovi. Caruanaová Galiziová napsala, že je tato společnost napojena na maltské politiky. Rada Evropy letos společnost 17 Black jmenovala ve své zprávě o smrti novinářky a uvedla, že firma měla vyplácet přes neprůhledné společnosti v Panamě podstatné finanční částky vysoce postaveným maltským politikům a úředníkům.</p>
    </article>
  </body>
</html>