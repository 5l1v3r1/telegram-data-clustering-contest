<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/ogni-15-minuti-una-donna-in-italia-e-vittima-di-violenza-88-casi-ogni-giorno/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T16:21:01+00:00"/>
    <meta property="og:title" content="Ogni 15 minuti una donna in Italia è vittima di violenza: 88 casi ogni giorno"/>
    <meta property="og:description" content="Ottantotto donne al giorno nel nostro paese subiscono violenza maschile, una ogni quarto d'ora. È il triste quadro presentato nel report 'Questo non è amore 2019' della Polizia di Stato alla vigilia della giornata internazionale contro la violenza sulle donne. Gli autori sono italiani nel 75% dei casi."/>
  </head>
  <body>
    <article>
      <h1>Ogni 15 minuti una donna in Italia è vittima di violenza: 88 casi ogni giorno</h1>
      <h2>Ottantotto donne al giorno nel nostro paese subiscono violenza maschile, una ogni quarto d’ora. È il triste quadro presentato nel report “Questo non è amore 2019” della Polizia di Stato alla vigilia della giornata internazionale contro la violenza sulle donne. Gli autori sono italiani nel 75% dei casi.</h2>
      <address><time datetime="2019-11-22T16:21:01+00:00">22 Nov 2019, 16:21</time> by <a rel="author" href="https://www.fanpage.it/author/francescodiblasi/" target="_blank">Francesco Di Blasi</a></address>
      <p><b>Ottantotto donne al giorno nel nostro paese subiscono violenza maschile, una ogni quarto d'ora.</b> È il triste quadro presentato nel report "<a href="https://www.poliziadistato.it/statics/27/questo-non-e-amore-per-web-definitivo.pdf">Questo non è amore 2019</a>" della Polizia di Stato alla vigilia della<b> giornata internazionale contro la violenza sulle donne</b>. Le vittime sono italiane nell'80,2%, mentre gli autori sono italiani nel 75% dei casi. A commettere le violenze è il compagno o un conoscente otto volte su dieci. Il dato delle violenze è omogeneo in tutta la Penisola, da Nord a Sud, non ci sono regioni dove il fenomeno è segnatamente più pronunciato di altre.</p>
      <h3>I femminicidi sono in aumento</h3>
      <p>Nel 2018 sul totale degli omicidi che hanno coinvolto donne nel 37% dei casi si trattava di un <b>femminicidio</b>, oggi questa percentuale è salita al 49%. Nel 61 % dei casi l'autore del femminicidio è il partner e le armi da taglio sono gli oggetti più utilizzati. La Polizia di Stato utilizza il termine "femminicidio", che nel nostro ordinamento giuridico è ancora inesistente, quando l'atto criminale avviene in un rapporto tra maschio e femmina declinato secondo i canoni di supremazia/sottomissione. Si tratta di omicidi a danno delle donne in ragione del loro stesso genere.</p>
      <p>Un dato che fa riflettere è anche quello relativo ai <b>casi di omicidio</b>. Negli ultimi nove mesi degli anni 2017/2018 si è registrata una sensibile diminuzione dei casi di omicidio volontario consumato, pari al – 19%. Se però il calo degli uomini uccisi è del – 28% rispetto all’analogo periodo precedente, il dato relativo alle donne uccise diminuisce del solo – 3%. Inoltre se sul totale dei casi di omicidio volontario commessi nei primi mesi del 2018, il 41% delle vittime è di sesso femminile, la percentuale delle donne uccise in ambito familiare sale al 72%.</p>
      <h3>Diminuiscono le violenze sessuali e i casi di stalking</h3>
      <p><b>Secondo i dati del rapporto le violenze sessuali</b> a danno delle donne sono calate del 16,7%, un dato positivo, che però arriva dopo un aumento altrettanto marcato se si considera che nel 2017 questi reati avevano fatto registrare un +14%. Gli atti persecutori (stalking) diminuiscono del 12,2% e calano, seppur di poco, anche i maltrattamenti in famiglia che registrano un -2,9%. Anche per questo tipo di reati gli autori sono in prevalenza figure con un passato relazionale con la vittima (il 60% dei casi). Sul fronte della prevenzione la Polizia segnala l'importanza delle segnalazioni e delle denunce. Dopo un provvedimento di ammonimento del questore infatti, solo nel 20% dei casi gli ammoniti perseverano negli atti di stalking.</p>
    </article>
  </body>
</html>