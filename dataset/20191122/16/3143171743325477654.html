<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/lombardo-basta-fake-news-sulla-differenziata-per-andare-contro-il-nuovo-servizio-intervista.html"/>
    <meta property="og:site_name" content="Tempostretto"/>
    <meta property="article:published_time" content="2019-11-22T16:18:24+00:00"/>
    <meta property="og:title" content="Lombardo: “Basta fake news sulla differenziata per andare contro il nuovo servizio” INTERVISTA"/>
    <meta property="og:description" content="Il presidente di Messina servizi bene comune: &quot;Si sta cercando di fare passare il messaggio che le città del nord stanno tornando ai cassonetti e che quindi avremmo fatto la scelta sbagliata con il porta a porta. Non è così. Chiariamo come stanno le cose&quot;"/>
  </head>
  <body>
    <article>
      <h1>Lombardo: “Basta fake news sulla differenziata per andare contro il nuovo servizio” INTERVISTA</h1>
      <address><time datetime="2019-11-22T16:18:24+00:00">22 Nov 2019, 16:18</time> by <a rel="author" href="https://www.tempostretto.it/author/carmelo-caspanello" target="_blank">Carmelo Caspanello</a></address>
      <p>
        <i>Il presidente di Messina servizi bene comune: "Si sta cercando di fare passare il messaggio che le città del nord stanno tornando ai cassonetti e che quindi avremmo fatto la scelta sbagliata con il porta a porta. Non è così. Chiariamo come stanno le cose"</i>
      </p>
      <figure>
        <img src="https://www.tempostretto.it/wp-content/uploads/2019/11/Pippo-Lombardo2.jpg"/>
        <figcaption><b><i>Giuseppe Lombard</i></b>o</figcaption>
      </figure>
      <figure>
        <audio src="https://www.tempostretto.it/wp-content/uploads/2019/11/Lombardo.mp3"/>
        <figcaption>L’intervista al presidente di Messina servizi bene comune, Giuseppe Lombardo</figcaption>
      </figure>
      <p>MESSINA – “Basta con le false notizie sulla raccolta differenziata. Artatamente messe in giro per allarmare la gente e andare contro il nuovo servizio a Messina. La raccolta porta a porta dei rifiuti ad oggi è il miglior metodo per differenziare”.</p>
      <p>Si dice amareggiato il presidente di Messinaservizi bene comune. Ma è determinato a portare avanti la causa mirata a cambiare radicalmente rotta in uno dei settori più delicati, quale quello dei rifiuti.</p>
      <p>A colpire oggi l’attenzione del presidente di MessinaServizi è l’affondo dell’associazione <a href="https://www.tempostretto.it/news/porta-a-porta-rifiuti-per-strada-cittadini-incivili-o-non-bastano-i-mastelli.html">Missione Messina </a>che ha posto i riflettori sui disservizi di questi giorni. Lombardo replica così.</p>
      <h3>Il caso Bologna</h3>
      <p>“Diversi cittadini ed alcuni ex consiglieri comunali, sicuramente tra quelli più restii ai cambiamenti continuano a sottolineare erroneamente sui social  o in alcuni comunicati, che Bologna avrebbe risolto il problema dei rifiuti modernizzando il servizio di raccolta. Non proseguirebbe poi  il porta a porta, tornando ai cassonetti però tecnologici. Tuttavia, come spesso accade, si leggono i titoli delle notizie e non le notizie, perché Bologna non ritorna indietro con il porta a porta, ma si avvia al futuro, proseguendo con la raccolta della differenziata porta a porta, e raccogliendo solo i rifiuti indifferenziati nei cassonetti, ai quali si accede  con tessera magnetica.</p>
      <p>Questo con l’obiettivo principale – prosegue Lombardo – di comprendere chi non differenzia, e per fare la tariffa ‘puntuale’ , calcolata sul numero di conferimenti dei rifiuti indifferenziati, in modo di far pagare di più chi non differenzia,  quindi paradossalmente i cassonetti a Bologna sono stati posizionati er non essere utilizzati o utilizzati il meno possibile”.</p>
      <h3>Questione cestini e kit</h3>
      <p>Ancora più importante però la questione kit, mastelli e carrellati. Perché tra le cause dei disservizi di questi giorni ci sarebbe anche il fatto che non tutti i cittadini delle zone in cui è iniziato il porta a porta hanno ricevuto i cestini.</p>
      <p>«Per quanto riguarda i mastelli e i carrellati “sono stati acquistati – chiosa Lombardo – per quante sono le utenze domestiche e commerciali, non mancano e sono in corso di distribuzione regolarmente ed in tempo utile». </p>
    </article>
  </body>
</html>