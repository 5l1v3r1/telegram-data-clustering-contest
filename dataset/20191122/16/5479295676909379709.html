<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/home/altri/redazionali/fegato-cirrosi-e-trapianto-cosa-sono-e-alcuni-consigli-1.7794450"/>
    <meta property="og:site_name" content="L'Arena"/>
    <meta property="article:published_time" content="2019-11-22T16:24:57+00:00"/>
    <meta property="og:title" content="Fegato, cirrosi e trapianto: cosa sono e alcuni consigli"/>
    <meta property="og:description" content="a cura del Dott. Umberto Tedeschi - Direttore U.O.C. Chirurgia Generale ed Endoscopia d'urgenza AOUI Verona Nonostante gli enormi progressi fatti in campo scientifico e lo sviluppo di nuove terapie, i pazienti affetti da insufficienza epatica termina"/>
  </head>
  <body>
    <article>
      <h1>Fegato, cirrosi e <br/>trapianto: cosa sono <br/>e alcuni consigli</h1>
      <address>
        <time datetime="2019-11-22T16:24:57+00:00">22 Nov 2019, 16:24</time>
      </address>
      <p>
        <i>a cura del Dott. Umberto Tedeschi - Direttore U.O.C. Chirurgia Generale ed Endoscopia d'urgenza AOUI Verona</i>
      </p>
      <p>Nonostante gli enormi progressi fatti in campo scientifico e lo sviluppo di nuove terapie, i pazienti affetti da insufficienza epatica terminale hanno come unica chance di sopravvivenza il trapianto di fegato. La possibilità di una terapia sostitutiva risale al 1964, a seguito di una malattia epatica terminale insorta in una bambina: il chirurgo era Thomas Starzl, fondatore e pioniere del trapianto epatico. La storia del trapianto d’organo è tuttavia legata ad un doppio filo con quella della moderna farmacologia: con la scoperta dei farmaci immunosoppressori negli anni 80, infatti, la sopravvivenza dei pazienti trapiantati raggiunse finalmente i risultati sperati.</p>
      <p>Il trapianto di fegato oggi è diventato pratica clinica e chirurgica, e questo ha consentito di offrire tale chance terapeutica ad un numero sempre maggiore di pazienti, con una sopravvivenza complessiva a un anno superiore al 85% e a cinque anni di circa il 75%. A tutt’oggi rimane irrisolto, tuttavia, la forte discrepanza tra il pool dei donatori e quello dei pazienti in lista d’attesa: la limitata disponibilità di organi infatti determina una mortalità dei pazienti in lista d’attesa pari al 20% circa.</p>
      <p>Il fegato è un organo di circa 1,5 kg, color vinaccia; posto in addome; è responsabile di innumerevoli funzioni, tutte fondamentali per il nostro organismo, tra cui la produzione di bile, per emulsionare i grassi e le vitamine “<i>liposolubili</i>” rendendole assorbibili da parte dell'intestino. Inoltre è sede di processi di <i>gluconeogenesi</i>, ovvero la formazione degli zuccheri necessari al mantenimento delle cellule del corpo umano e la sintesi dei lipidi. E’ un organo fondamentale anche per la produzione dei fattori della coagulazione necessari ad auto limitare un sanguinamento oltrechè essere la sede di deposito di vitamina B12, di ferro e rame. D’altra parte, oltre a costruire o trasformare, il fegato ha anche una funzione catabolica, ovvero è in grado di funzionare da filtro e eliminare sostanze non più utilizzabili o tossiche.  E’ evidente, dunque, come questo organo rappresenti una delle principali sedi del metabolismo del nostro organismo. In considerazione della sua complessità, peraltro, non esiste, al momento, nessuno strumento in grado di sostituire il fegato e le sue funzioni nella loro totalità.</p>
      <p>Risulta pertanto chiaro come una insufficienza di funzione di un organo cosi importante rappresenti un quadro definitivamente grave e vincolante in termini di sopravvivenza.</p>
      <p>Il trapianto di fegato rappresenta, dunque, l’unica soluzione nel caso di malattia terminale dell’organo. Questa opzione terapeutica si rende necessaria, in particolare, per i pazienti che siano affetti da malattia epatica terminale, senza che vi siano ulteriori <i>chances </i>di trattamento. Tra le cause che possono indurre una malattia epatica terminale, la patologia più comune è la cirrosi: in questo caso il fegato è strutturalmente sovvertito e le cellule epatiche sono sostituite da setti fibrosi inerti che alterano la forma e la funzione. Le cause di cirrosi epatica sono molteplici:</p>
      <p>le infezioni virali, tra cui l’epatite B (o la co-infezione HBV e virus delta) e C, sono state fino ad ora l’indicazione più comune a trapianto. Tali infezioni sono specifiche delle cellule del fegato e possono determinare un danno che si perpetua nel tempo dando origine a malattia cronica.</p>
      <p>l’uso e abuso alcolico: rappresentano un’indicazione ormai consolidata.</p>
      <p>malattie delle vie biliari, che causano un patologico accumulo di bile nel fegato.</p>
      <p>l’accumulo di metalli, rame o ferro, determinato da malattie genetiche ereditarie (Morbo di Wilson ed emocromatosi).</p>
      <p>la steatosi epatica, ovvero un importante ed eccessivo accumulo di grassi nel fegato, col rischio di evoluzione in quadro di steato-epatite fino a cirrosi: il fegato è così <i>grasso</i> in questi casi che sviluppa infiammazione cronica come nelle infezioni virali.</p>
      <p>cancro primitivo del fegato, o epatocarcinoma primitivo, sia in fegato sano, evenienza rara, sia in fegato cirrotico, evenienza più comune. Tale indicazione è ampiamente consolidata ma entro determinati criteri.</p>
      <p>Infine, altre condizioni meno frequenti possono portare ad una malattia epatica acuta o cronica con necessità di trapianto del fegato</p>
      <p>A fronte di una situazione cosi complessa, è utile e indispensabile ricordare la necessità di una prevenzione primaria e secondaria delle malattie epatiche. L’educazione ad una limitazione dell’uso dell’alcol ed una dieta adeguata, rappresentano in questo caso uno dei principali consigli da seguire per cercare di limitare eccessivi accumuli di “grasso” nel fegato. Una dieta eccessivamente ricca di cibi lipidici e caratterizzati da prodotti “industriali” complessi, rappresentano elementi che impegnano particolarmente la funzionalità del fegato sino a inficiarla, a lungo andare. E’ importante ricordare che, sebbene il fegato presenti grandi risorse e la patologia epatica non si manifesti subito, tuttavia il danno è subdolo e, quando manifesto, si è spesso di fronte a quadri irreversibili.</p>
      <p>Tutti i pazienti consapevoli di un problema al fegato o di una vita sregolata dovrebbero essere sottoposti a monitorati dal medico curante con esami ematochimici e periodiche ecografie del fegato.</p>
      <p>La colorazione giallastra delle sclere degli occhi o una importante stanchezza, possono essere i primi segni di un fegato ammalato. In caso di alterazioni, anche minime, o sspett, è sempre opportuno fare riferimento a specialisti esperti nel settore ed in grado di procedere con indagini di secondo step al fine di escludere o confermare eventuali patologie epatiche sottostanti.</p>
    </article>
  </body>
</html>