<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/roi-idiseon/malta-perissoteros-chronos-gia-tin-anakrisi-syllifthenta-gia-tin-dolofonia-tis-dimosiografoy-ntafni-karoyana-gkalizia/"/>
    <meta property="og:site_name" content="ert.gr"/>
    <meta property="article:published_time" content="2019-11-22T16:09:47+00:00"/>
    <meta property="og:title" content="Μάλτα: Αφέθηκε ελεύθερος ο ύποπτος για την δολοφονία της δημοσιογράφου Γκαλιζία"/>
    <meta property="og:description" content="Η αστυνομία αποφάσισε να αφήσει ελεύθερο με εγγύηση έναν ύποπτο που είχε συλληφθεί στο πλαίσιο της έρευνας για τη δολοφονία μιας Μαλτέζας δημοσιογράφου, επειδή χρειάζεται περισσότερο χρόνο για να τον ανακρίνει, δήλωσε σήμερα ο πρωθυπουργός Τζόζεφ Μουσκάτ."/>
  </head>
  <body>
    <article>
      <h1>Μάλτα: Αφέθηκε ελεύθερος ο ύποπτος για την δολοφονία της δημοσιογράφου Γκαλιζία</h1>
      <address><time datetime="2019-11-22T16:09:47+00:00">22 Nov 2019, 16:09</time> by <a rel="author">Αλέκα Σταυροπούλου</a></address>
      <p><b>Η αστυνομία</b> αποφάσισε να αφήσει ελεύθερο με εγγύηση έναν ύποπτο που είχε συλληφθεί στο πλαίσιο της έρευνας για τη δολοφονία μιας Μαλτέζας δημοσιογράφου, επειδή χρειάζεται περισσότερο χρόνο για να τον ανακρίνει, δήλωσε σήμερα ο πρωθυπουργός <b>Τζόζεφ Μουσκάτ.</b></p>
      <p>«Αν ένα άτομο οδηγηθεί στο δικαστήριο, δεν μπορεί να ανακριθεί περαιτέρω από την αστυνομία και στην περίπτωση αυτή, η αστυνομία θέλει να τον ανακρίνει περαιτέρω», δήλωσε ο Μουσκάτ στους δημοσιογράφους.</p>
      <p><b>Ο εξέχων επιχειρηματίας Γιόργκεν Φένεχ</b> συνελήφθη, όταν η θαλαμηγός του αναχαιτίστηκε λίγο μετά τον απόπλου της από μαλτέζικο λιμάνι, τις πρώτες πρωινές ώρες της Τετάρτης. Βάσει της ισχύουσας νομοθεσίας στη Μάλτα, η απαγγελία κατηγοριών σε όσους συλλαμβάνονται πρέπει να γίνει εντός 48 ωρών, διαφορετικά θα πρέπει να αφεθούν ελεύθεροι.</p>
      <p><b>Ο Φένεχ</b> αφέθηκε ελεύθερος υπό αστυνομική επιτήρηση αργά την Πέμπτη και κλήθηκε πάλι για ανάκριση σήμερα Παρασκευή.<b> Τοπικά ΜΜΕ</b> ανέφεραν ότι συνελήφθη εκ νέου, αλλά δεν υπάρχει επιβεβαίωση γι΄αυτό από την αστυνομία.</p>
      <p>Ούτε ο ίδιος, ούτε ο δικηγόρος του έχουν κάνει οποιοδήποτε σχόλιο μετά τη σύλληψή του.</p>
      <p>Συνελήφθη την επομένη των δηλώσεων του Μουσκάτ, ο οποίος είπε ότι θα εισηγηθεί να απονεμηθεί χάρη σε έναν φερόμενο ως μεσάζοντα στη δολοφονία της Ντάφνι Καρουάνα Γκαλιζία, αν παράσχει νομικά δεσμευτικά στοιχεία για τον εγκέφαλο της δολοφονίας.</p>
      <p>Η Καρουάνα Γκαλιζία, μία από τις πιο γνωστές ερευνητικές δημοσιογράφους στη Μάλτα, σκοτώθηκε από έκρηξη βόμβας, ενώ έφευγε από το σπίτι της στις 16 Οκτωβρίου 2017.</p>
      <p>Τρεις άνδρες περιμένουν να δικαστούν για την πυροδότηση της βόμβας. Οι αρχές θα πρέπει ακόμη να προσδιορίσουν ποιος έδωσε την εντολή για τη δολοφονία.</p>
      <p>Πηγή: ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/evropi/malta-syllipsi-gnostoy-epicheirimatia-se-schesi-me-ti-dolofonia-tis-nt-karoyana-gkalizia/"/>
        <a href="https://www.ert.gr/eidiseis/diethni/malta-o-prothypoyrgos-tha-eisigithei-na-aponemithei-chari-ston-andra-poy-synelifthi-me-tin-ypopsia-oti-itan-o-mesazon-sti-dolofonia-dimosiografoy/"/>
        <a href="https://www.ert.gr/eidiseis/diethni/evropi/ekatontades-metanastes-sta-anoikta-tis-maltas-maziki-exodos-apo-tin-afriki/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/meleti-statikis-toy-megalithikoy-mnimeioy-mnajdra-sti-malta-apo-to-polytechneio-kritis/"/>
        <a href="https://www.ert.gr/eidiseis/diethni/evropi/44-metanastes-sta-anoikta-tis-livyis-diesose-skafos-germanikis-mko/"/>
        <a href="https://www.ert.gr/eidiseis/diethni/evropi/aystiri-proeidopoiisi-pros-tin-toyrkia-apo-tin-synodo-ton-choron-toy-eyropaikoy-notoy/"/>
      </related>
    </article>
  </body>
</html>