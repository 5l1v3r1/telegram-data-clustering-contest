<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-pierwszy-raz-spotkalem-taki-przypadek-zubrzatko-porzucone-pr,nId,3349057?utm_source=wykop.pl&amp;utm_medium=link-5226821&amp;utm_campaign=wykop-poleca"/>
    <meta property="og:site_name" content="RMF24"/>
    <meta property="article:published_time" content="2019-11-22T16:01:37+00:00"/>
    <meta property="og:title" content="&quot;Pierwszy raz spotkałem taki przypadek&quot;. Żubrzątko porzucone przez matkę"/>
    <meta property="og:description" content="To małe żubrzątko żyje tylko dzięki ludziom. Zwierzę zostało porzucone przez matkę w Pokazowej Zagrodzie Żubrów w Pszczynie w woj. śląskim. Malec dobrze się rozwija."/>
  </head>
  <body>
    <article>
      <h1>"Pierwszy raz spotkałem taki przypadek". Żubrzątko porzucone przez matkę</h1>
      <address><time datetime="2019-11-22T16:01:37+00:00">22 Nov 2019, 16:01</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>To małe żubrzątko żyje tylko dzięki ludziom. Zwierzę zostało porzucone przez matkę w Pokazowej Zagrodzie Żubrów w Pszczynie w woj. śląskim. Malec dobrze się rozwija.</b>
      </p>
      <figure>
        <img src="https://i.iplsc.com/maly-zubr/0009EMKKCKSB5TRE-C123-F4.png"/>
        <figcaption>Mały żubr<cite>/Hanna Bardo /PAP</cite></figcaption>
      </figure>
      <p>Mały żubr został odrzucony przez matkę, nie przyjęła go, w ogóle go nie karmiła. Nie wiadomo dlaczego. <i>Albo miała trudny <a href="http://mamdziecko.interia.pl/porod">poród</a> i nie podobał jej się ten mały, bądź nie miała mleka w ogóle. On podchodził do niej 2-3 razy, próbował się napić, ale nic z tego nie wyszło</i> - mówi lekarz weterynarii Mieczysław Hławiczka.</p>
      <p><i><b>Czy zdarza się tak w terenie dzikim - nie wiadomo.</b> Matka przyprowadza cielaka do stada gdzieś dopiero po 2 tygodniach, a tu jest ze stadem od pierwszych godzin. Opiekuję się żubrami prawie 50 lat i pierwszy raz spotykam taki przypadek. <b>Wcześniej ta krowa wychowała kilkoro młodych</b></i> - dodał.<br/><br/><b>Początki życia malca były dramatyczne.</b> <i>Jedna z żubrzyc odrzuciła go rogiem tak, że zrobił salto i stracił przytomność. Pracownicy zagrody natychmiast go zabrali i wezwali weterynarza. Żyje jednak i ma się dobrze. Miejmy nadzieję, że będzie maskotką naszej zagrody</i> - powiedział burmistrz Pszczyny Dariusz Skrobol. </p>
      <p>Trwa <b>konkurs na imię dla żubrzątka. Musi się zaczynać od liter Pl, </b>jak wszystkie <a href="http://kobieta.interia.pl/horoskopy/imiennik">imiona</a> żubrów z pszczyńskiej linii.<b> Propozycje można nadsyłać do 16 grudnia.</b></p>
      <h4>Żubr zaprzyjaźnił się z... owieczką</h4>
      <p>Byczek jest kilka razy dziennie karmiony z butelki przez pracownicę zagrody. Początkowo dostawał siarę od krów z jednego z pszczyńskich gospodarstw, teraz jest dokarmiany mieszanką mlekozastępczą i dostaje już także stałą karmę - zbożową mieszankę w formie musli. <b>Przybiera na wadze i jest zdrowy.<br/></b><br/><b>Przyzwyczaił się do towarzystwa ludzi, co niepokoi </b>doktora Hławiczkę. <i>Nie powinno się przyzwyczajać dzikich zwierząt do bezpośredniej obecności człowieka, ale bez pomocy ludzi by nie przeżył. W stadzie młode zawsze może się do kogoś przytulić czy pobawić, a on został zupełnie sam. Do zabawy i towarzystwa dostał tę owieczkę, starszą o pół roku od niego. Są przyjaciółmi, trochę są o siebie zazdrośni, ale jeden drugiemu przykrości nie zrobi</i> - opowiadał weterynarz.<br/><br/>Pracownicy będą jeszcze podejmować próby połączenia młodego byczka ze stadem, ale <b>prawdopodobnie pierwszy rok życia spędzi w innej zagrodzie niż reszta stada.<br/></b><br/><i>Będziemy go hołubić, dokarmiać, zmieniać karmy na takie dla coraz starszego cielaka. Prawdopodobnie około roku musi być odseparowany od stada, a później będziemy próbować go połączyć, ale nie wiadomo, jak to się skończy, może go stado nie przyjąć</i> - obawia się dr Hławiczka.</p>
      <h3>
        <a href="https://www.rmf24.pl/foto/zdjecie,iId,2789222,iAId,346883">Tego żubra porzuciła matka (7 zdjęć)</a>
      </h3>
      <slideshow>
        <figure>
          <img src="https://i.iplsc.com/tego-zubra-porzucila-matka/0009EMLKVD5O13DK-C322.jpg"/>
          <figcaption>fot. Hanna Bardo / PAP</figcaption>
        </figure>
        <figure>
          <img src="https://i.iplsc.com/tego-zubra-porzucila-matka/0009EMLJN00YYVLC-C322.jpg"/>
          <figcaption>fot. Hanna Bardo / PAP</figcaption>
        </figure>
        <figure>
          <img src="https://i.iplsc.com/tego-zubra-porzucila-matka/0009EMLG7AUFKK8E-C322.jpg"/>
          <figcaption>fot. Hanna Bardo / PAP</figcaption>
        </figure>
        <figure>
          <img src="https://i.iplsc.com/tego-zubra-porzucila-matka/0009EMLH0OG9VOT1-C322.jpg"/>
          <figcaption>fot. Hanna Bardo / PAP</figcaption>
        </figure>
        <figure>
          <img src="https://i.iplsc.com/tego-zubra-porzucila-matka/0009EMLL4W52V7FH-C322.jpg"/>
          <figcaption>fot. Hanna Bardo / PAP</figcaption>
        </figure>
      </slideshow>
      <p>
        <a href="https://www.rmf24.pl/foto/zdjecie,iId,2789222,iAId,346883">+ 3</a>
      </p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-pomorze-spacerowicze-znalezli-martwego-zubra-z-odcieta-glowa%2CnId%2C3341389%3Fparametr%3Dembed_linki">Pomorze: Spacerowicze znaleźli martwego żubra z odciętą głową</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-mysliwy-zastrzelil-zubra-twierdzi-ze-pomylil-go-z-dzikiem%2CnId%2C3226695%3Fparametr%3Dembed_linki">Myśliwy zastrzelił żubra. Twierdzi, że pomylił go z... dzikiem</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-bieszczady-niebezpieczna-choroba-zabija-zubry-mamy-ogromny-p%2CnId%2C3201373%3Fparametr%3Dembed_linki">Bieszczady: Niebezpieczna choroba zabija żubry. "Mamy ogromny problem"</a>
        </li>
      </ul>
    </article>
  </body>
</html>