<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/lasithi/1561019/agrotikos-sullogos-ierapetras-anakoinothikan-oi-upopsifioi-ton-eklogon/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T16:46:28+00:00"/>
    <meta property="og:title" content="Αγροτικός Σύλλογος Ιεράπετρας: Ανακοινώθηκαν οι υποψήφιοι των εκλογών"/>
    <meta property="og:description" content="Την Κυριακή 24 Νοεμβρίου οι εκλογές, σε μια δύσκολη συγκυρία για το επάγγελμα"/>
  </head>
  <body>
    <article>
      <h1>Αγροτικός Σύλλογος Ιεράπετρας: Ανακοινώθηκαν οι υποψήφιοι των εκλογών</h1>
      <address><time datetime="2019-11-22T16:46:28+00:00">22 Nov 2019, 16:46</time> by <a rel="author">Πετάσης Νίκος</a></address>
      <p>
        <b>Την Κυριακή 24 Νοεμβρίου οι εκλογές, σε μια δύσκολη συγκυρία για το επάγγελμα</b>
      </p>
      <p>Στις 2.00 μετά το μεσημέρι της Παρασκευής 22 Νοεμβρίου, συμπληρώθηκε και έκλεισε η λίστα με τις υποψηφιότητες για το νέο Δ.Σ. του <a href="https://www.facebook.com/%CE%95%CE%BD%CE%B9%CE%B1%CE%AF%CE%BF%CF%82-%CE%91%CE%B3%CF%81%CE%BF%CF%84%CE%B9%CE%BA%CF%8C%CF%82-%CE%A3%CF%8D%CE%BB%CE%BB%CE%BF%CE%B3%CE%BF%CF%82-%CE%99%CE%B5%CF%81%CE%AC%CF%80%CE%B5%CF%84%CF%81%CE%B1%CF%82-146209508887234/">Ενιαίου Αγροτικού Συλλόγου Ιεράπετρας</a>.</p>
      <p>Η συγκυρία αυτών των εκλογών συμπίπτει με μια περίοδο δύσκολη για τον κατ΄ επάγγελμα αγρότη, ο οποίος βλέπει τα κηπευτικά του να πωλούνται σε τιμές που δεν καλύπτουν το κόστος παραγωγής και το ελαιόλαδο από βασικό εισόδημα για τον άνθρωπο της Κρητικής υπαίθρου, να μετατρέπεται σε ένα προβληματικό προϊόν, λόγω της κακής ποιότητας του εφέτος, που κάνει τον καθένα να προβληματίζεται αν θα πρέπει να το συγκομίσει ή αν θα πρέπει να το αφήσει πάνω στα ελαιόδεντρα.</p>
      <p>Οι υποψήφιοι για την εκλογή του νέου Διοικητικού Συμβουλίου του Αγροτικού Συλλόγου Ιεράπετρας είναι αλφαβητικά οι:</p>
      <p>Δουλούμης Φώντας, Καλύβας Εμμανουήλ, Κουτσελάκης Αντώνης. Μαλλιωτάκης Μιχαήλ, Μαχαιράς Πέτρος, Μιχελαράκης Ιωάννης, Τσικαλουδάκη Αικατερίνη και Χριστάκης Εμμανουήλ.</p>
      <p>Για την ελεγκτική επιτροπή υποψήφιοι είναι οι:</p>
      <p>Μπαλοθιάρης Παναγιώτης, Σταυρακάκης Νικος και, Χανιωτάκη Μαιρη.</p>
      <p>Υποψήφιοι για το δευτεροβάθμιο όργανο της Ομοσπονδίας Αγροτικών Συλλόγων είναι και οι οκτώ προαναφερόμενοι υποψήφιοι για το Δ.Σ. του Συλλόγου.</p>
      <p>Η απελθούσα διοίκηση του Ενιαίου Αγροτικού Συλλόγου Ιεράπετρας, κάνει έκκληση σε όλους τους αγρότες και τις αγρότισσες, να προσέλθουν με την αστυνομική τους ταυτότητα από το πρωί της ερχόμενης Κυριακής 24 Νοεμβρίου στα γραφεία του Συλλόγου στο Στόμιο για να επιλέξουν με την ψήφο τους εκείνους που θέλουν να τους εκπροσωπούν στο νέο Δ.Σ.</p>
      <p>Τα προβλήματα που απασχολούν τον αγροτικό κλάδο στην Ιεράπετρα είναι πάρα πολλά και τα περισσότερα από αυτά, συζητήθηκαν στην τελευταία Γενική Συνέλευση του Αγροτικού Συλλόγου στη μικρή αίθουσα του «Μελίνα Μερκούρη».</p>
      <ul>
        <li>Τον αγροτικό κόσμο απασχολούν οι περιορισμοί στη χρήση της αγροτικής γης που προκύπτουν από το ΣΧΟΟΑΠ.</li>
        <li>Η καθυστέρηση στην έναρξη των εργασιών για την κατασκευή της νέας προσαγωγού διώρυγας του Μύρτου και η ωρίμανση των μελετών για τα συνοδά, όπως λέγονται, έργα του Φράγματος Μπραμιανών.</li>
        <li>Η διαχείριση των φυτικών υπολειμμάτων και των πλαστικών των θερμοκηπίων.</li>
        <li>Η χωρίς έλεγχο από τις κρατικές υπηρεσίες αύξηση του κόστους παραγωγής και  η  εφαρμογή και στην Κρήτη του μεταφορικού ισοδύναμου που ισχύει στη νησιωτική Ελλάδα.</li>
        <li>Η σωστή λειτουργία της επιτροπής ανταγωνισμού, που θα προστατεύει τον αγρότη από αθέμιτες πρακτικές που πλήττουν τα συμφέροντα του.</li>
        <li>Η αντιμετώπιση του αποκλεισμού και της ομηρείας της Κρήτης στις περιπτώσεις  που τα καράβια θα παραμένουν δεμένα στα  λιμάνια για πολλές μέρες, με την εξασφάλιση της δρομολόγησης του πλοίου ασφαλείας, για τη μεταφορά των ευπαθών αγροτικών προϊόντων.</li>
        <li>Η υγιής λειτουργία του συνεταιριστικού κινήματος και η συγκρότηση νέων ομάδων παραγωγών.</li>
        <li>Οι υπερβολικές απαιτήσεις για την αγροτική ασφάλιση στον ΕΦΚΑ ΟΓΑ  και η μείωση του ασφαλίστρου στα 100 ευρώ το μήνα και όχι στα 220 που δεν αντέχουν να πληρώνουν οι οικονομικά αδύναμοι αγρότες.</li>
        <li>Η μείωση της άδικης και υπερβολικής φορολόγησης των αγροτών.</li>
        <li>Η διαχείριση της κυκλικής οικονομίας και η δημιουργία αγροτικού ταμείου.</li>
        <li>Η αναμόρφωση του κανονισμού του ΕΛΓΑ που όπως είναι σήμερα, δεν προσφέρει καμία ασφάλεια στον θερμοκηπιακό παραγωγό</li>
        <li>Η προώθηση των αγροτικών προϊόντων προς όλες τις αγορές σε αξιοπρεπείς τιμές.</li>
        <li>Η Ελληνική θέση στην νέα Κοινή Αγροτική Πολιτική.</li>
        <li>Τα προβλήματα της ελαιοκομίας που την καθιστούν πλέον ασύμφορη για τον μικρό κλήρο.</li>
        <li>Τα κόκκινα δάνεια και οι πληστηριασμοί από τους οποίους κινδυνεύουν πάρα πολλοί αγρότες.</li>
        <li>Οι χρήσεις της αγροτικής γης και οι οικονομικές ζώνες.</li>
        <li>Οι εναλλακτικές καλλιέργειες και οι νέοι αγρότες που μπαίνουν στα κοινοτικά προγράμματα και μετά από λίγα χρόνια βουλιάζουν στα χρέη και οδηγούνται σε αδιέξοδο.</li>
      </ul>
      <p>Παρότι όλα αυτά, απασχολούν καθημερινά τους αγρότες, το ενδιαφέρον και η συμμετοχή τους στις εκλογές της Κυριακής δεν είναι μέχρι στιγμής στο επίπεδο που θα ήθελαν, εκείνοι που έχουν δώσει την υποψηφιότητα τους. Αυτό δείχνει ότι η απογοήτευση είναι μεγαλύτερη από τη διάθεση για προσπάθεια και αγώνα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/lasithi/1559679/ekloges-gia-ton-agrotiko-sullogo-ierapetras/"/>
        <a href="https://www.neakriti.gr/article/kriti/lasithi/1539375/edose-apadiseis-o-up-agrotikis-anaptuxis-stous-agrotes-tis-ierapetras/"/>
      </related>
    </article>
  </body>
</html>