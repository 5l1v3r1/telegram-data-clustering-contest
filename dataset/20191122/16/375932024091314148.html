<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/meglepte-az-elemzoket-az-amerikai-adat-1886538/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T16:33:00+00:00"/>
    <meta property="og:title" content="Meglepte az elemzőket az amerikai adat"/>
    <meta property="og:description" content="Az elemzők által vártnál nagyobb volt az amerikai magánszektor teljesítményének növekedési üteme novemberben."/>
  </head>
  <body>
    <article>
      <h1>Meglepte az elemzőket az amerikai adat</h1>
      <address><time datetime="2019-11-22T16:33:00+00:00">22 Nov 2019, 16:33</time> by <a rel="author">MTI</a></address>
      <h4>Az elemzők által vártnál nagyobb volt az amerikai magánszektor teljesítményének növekedési üteme novemberben a londoni IHS Markit gazdaságkutató intézet pénteken ismertetett felmérése alapján.</h4>
      <p>Nem végleges adatok szerint az Egyesült Államok feldolgozóiparának novemberi beszerzésimendzser-indexe (BMI) április óta legmagasabb szintre, 52,2 pontra erősödött az októberi 51,3 pontról. Elemzők minimálisan javuló mutatóra, 51,5 pontra számítottak.</p>
      <p>Javult a szolgáltatóipari BMI is, az előző havi 50,6 pontról ugyancsak április óta legmagasabb, 51,6 pontra nőtt, ami szintén jobb a várt 51 pontnál.</p>
      <p>A feldolgozóipari és szolgáltatóipari felmérések alapjául szolgáló adatok összesítésével képzett kompozit BMI előzetes novemberi értéke a várakozásoknak megfelelően 51,9 pont lett, július óta a legmagasabb, felülmúlta az októberi 50,9 pontot.</p>
      <p>A BMI 50 pont feletti értéke a vizsgált gazdasági tevékenység teljesítményének a növekedését, 50 pont alatti értéke pedig zsugorodását jelzi.</p>
    </article>
  </body>
</html>