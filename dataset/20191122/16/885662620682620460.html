<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125834/katarreei-kalytero-syntaxiodotiko-systima-toy-kosmoy"/>
    <meta property="og:site_name" content="Insider"/>
    <meta property="article:published_time" content="2019-11-22T16:18:00+00:00"/>
    <meta property="og:title" content="Καταρρέει το καλύτερο συνταξιοδοτικό σύστημα του κόσμου"/>
    <meta property="og:description" content="«Είναι πιθανό να χρειαστεί να προχωρήσουμε σε μειώσεις συντάξεων το 2020. Τα πράγματα δεν φαίνονται καλά, ούτε για τα επόμενα χρόνια» προειδοποιεί ένα από τα μεγαλύτερα ασφαλιστικά ταμεία της Ολλανδίας, το ΑΒΡ."/>
  </head>
  <body>
    <article>
      <h1>Καταρρέει το καλύτερο συνταξιοδοτικό σύστημα του κόσμου</h1>
      <h2>«Είναι πιθανό να χρειαστεί να προχωρήσουμε σε μειώσεις συντάξεων το 2020. Τα πράγματα δεν φαίνονται καλά, ούτε για τα επόμενα χρόνια» προειδοποιεί ένα από τα μεγαλύτερα ασφαλιστικά ταμεία της Ολλανδίας, το ΑΒΡ.</h2>
      <address>
        <time datetime="2019-11-22T16:18:00+00:00">22 Nov 2019, 16:18</time>
      </address>
      <p>«Στο χείλος του γκρεμού» βρίσκεται το<b> καλύτερο συνταξιοδοτικό σύστημα του πλανήτη.</b></p>
      <p>Όπως προειδοποιεί σε άρθρο του το <b>CNN</b>, το καλύτερο συνταξιοδοτικό σύστημα του κόσμου είναι εκείνο της <b>Ολλανδίας, </b>με τις αρμόδιες αρχές να προχωρούν στη λήψη έκτακτων μέτρων, προκειμένου να αντιμετωπίσει τη μείωση-ρεκόρ των επιτοκίων.</p>
      <p>Σύμφωνα, πάντα, με το δημοσίευμα<b>, η μακρά περίοδος αρνητικών ή εξαιρετικά χαμηλών επιτοκίων έχει προκαλέσει μεγάλες πιέσεις στα συνταξιοδοτικά ταμεία της Ολλανδίας,</b> τα οποία προειδοποιούν τους συνταξιούχους να προετοιμαστούν για τον κίνδυνο μειώσεων των συντάξεών τους.</p>
      <p>Την ίδια ώρα, η ολλανδική κυβέρνηση καταβάλλει προσπάθειες για την επίλυση του προβλήματος, ωστόσο η κατάσταση προκαλεί έντονο προβληματισμό στην Ολλανδία, καθώς όσο αυξάνεται ο αριθμός όσων συνταξιοδοτούνται, τόσο ενισχύεται η πιθανότητα για αναπροσαρμογές στις συντάξεις.</p>
      <p>Συνεχίζοντας το CNN, επισημαίνει πως όταν οι Ολλανδοί εργαζόμενοι συνταξιοδοτούνται, δικαιούνται σύνταξη ίση περίπου με το 80% του μέσου μισθού τους. Ωστόσο η πίεση που ασκεί στις συντάξεις το περιβάλλον χαμηλών επιτοκίων «φουντώνει» τη συζήτηση για μειώσεις στις συντάξεις, επιφέροντας ένα μεγάλο «σοκ» σε μια χώρα που χαρακτηρίζεται από ένα «αξιόπιστο» ασφαλιστικό σύστημα. «Σχεδόν όλοι έχουν πρόσβαση σε συντάξεις τόσο από την κυβέρνηση όσο και από τον εργοδότη τους, ενώ η Ολλανδία έχει αναδειχθεί πρώτη στην ετήσια κατάταξη της Mercer για τις συντάξεις παγκοσμίως», εξηγεί το CNN.</p>
      <p>«Είναι πιθανό να χρειαστεί να προχωρήσουμε σε μειώσεις των συντάξεων το 2020. Τα πράγματα δεν φαίνονται καλά, ούτε για τα επόμενα χρόνια» προειδοποιεί η Κόριεν Βόρτμαν Κουλ, πρόεδρος του ΑΒΡ, ενός από τα μεγαλύτερα ταμεία της Ολλανδίας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/asfalistika/125298/broytsis-allazoyn-ola-stis-eisfores-apo-2020"/>
        <a href="https://www.insider.gr/eidiseis/oikonomia/125253/poioi-syntaxioyhoi-tha-doyn-ayxiseis-apo-2020"/>
        <a href="https://www.insider.gr/eidiseis/oikonomia/125174/orologiaki-bomba-gia-efka-kai-eteaep"/>
      </related>
    </article>
  </body>
</html>