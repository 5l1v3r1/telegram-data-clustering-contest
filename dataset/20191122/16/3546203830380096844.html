<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1966033070_Zidan_ne_be_ubeditelen_v_otgovora_si_za_Beyl"/>
    <meta property="og:site_name" content="webcafé"/>
    <meta property="article:published_time" content="2019-11-22T16:01:00+00:00"/>
    <meta property="og:title" content="Зидан не бе убедителен в отговора си за Бейл"/>
    <meta property="og:description" content="&quot;Феновете трябва да знаят, че той е един от нашите&quot;"/>
  </head>
  <body>
    <article>
      <h1>Зидан не бе убедителен в отговора си за Бейл</h1>
      <address><time datetime="2019-11-22T16:01:00+00:00">22 Nov 2019, 16:01</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/20/bale-wales/1170x658.jpg"/>
        <figcaption>"Феновете трябва да знаят, че той е един от нашите", настоя Зидан въпреки банера<cite>Снимка: © Getty Images</cite></figcaption>
      </figure>
      <p>
        <b>Зинедин Зидан се опита да успокои обстановката около Гарет Бейл, след като уелсецът бе заснет с банер, на който пишеше: „Уелс. Голф. Мадрид. В този ред“.</b>
      </p>
      <p>Испанските журналисти, в частност мадридските и феновете на Реал, избухнаха срещу крилото и наредиха какво ли не по негов адрес. Някои поискаха никога повече да облече фланелката на „белите“, а други нарекоха поведението му „неблагодарно“.</p>
      <p>Реал Мадрид приема Реал Сосиедад в мач от 13-ия кръг на Ла лига в събота и на пресконференцията на старши-треньора Зинедин Зидан преди мача, разбира се, Бейл бе една от главните теми.</p>
      <p>„Мисля, че се вдигна доста шум около жеста на Бейл – каза Зидан. – Сега е време да се концентрираме върху футбола – аз като треньор и той като футболист. Стана прекалено.</p>
      <p>Играчът напусна националния отбор, в състояние е да играе и се върна при нас. Гледам само представянето му на терена, другото не ме интересува.</p>
      <p>
        <b>Ще продължавам да го казвам. Когато видите какво е дал за клуба и за феновете – тези, които идват на стадиона, знаят, че е един от нашите. Феновете трябва да са на негова страна.</b>
      </p>
      <p>Мисля, че може да бъде решаващ футболист. Мисля само за това. Ако нищо не му се случи, той е много важен футболист за нас. Когато нещо му се случи, разбира се, като контузия – това се променя. Ще разчитам на Бейл.“</p>
      <p>Въпреки че не го разкритикува, Зидан отново засегна тема, за която всички отново говореха в последните дни – невъзможността на 30-годишния Бейл да говори свободно испански, без значение че е в Мадрид от повече от шест години.</p>
      <p>Преди прекъсването за националните отбори уелсецът заяви и че се чувства по-добре, когато играе за родината си, отколкото за Реал. Запитан защо мисли, че това е така, Зидан отговори: „Не знам. Може би заради езика. Това е единственото нещо.</p>
      <p>
        <b>Изглеждаше ми щастлив, когато вкара гола във финала на Шампионската лига. И той направи това за Реал. Единствено езикът. В съблекалнята всичко е наред.“</b>
      </p>
      <p>Реал Мадрид е с равни точки – по 25, с Барселона на върха в Ла лига, като отстъпва единствено по голова разлика. След мача със Сосиедад през уикенда „кралете“ имат още едно домакинство – на лидера в групата в Шампионската лига ПСЖ.</p>
      <related>
        <a href="https://www.webcafe.bg/sportcafe/futbol-svyat/id_675956852_Obyasneno_Zashto_Mourinyo_shte_e_starshi-trenyor_a_ne_menidjar_na_Totnam"/>
        <a href="https://www.webcafe.bg/sportcafe/retro/id_1848919046_Kade_sa_te_sega_Niki_Mihaylov_i_ostanalite_top_talanti_na_2007_godina"/>
        <a href="https://www.webcafe.bg/sportcafe/futbol-svyat/id_1857921101"/>
        <a href="https://www.webcafe.bg/sportcafe/futbol-svyat/id_1135994035"/>
      </related>
    </article>
  </body>
</html>