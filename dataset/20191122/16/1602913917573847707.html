<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/prudenta-investitorilor-ramane-constanta-de-la-bursa-de-valori-bucuresti-indicele-bet-fi-preia-fraiele-cu-noi-maxime-18606899"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-22T16:21:49+00:00"/>
    <meta property="og:title" content="Prudenţa investitorilor rămâne constantă de la Bursa de Valori Bucureşti. Indicele BET-FI preia frâiele cu noi maxime"/>
    <meta property="og:description" content="Opt din cei nouă indici ai Bursei de Valori Bucureşti au crescut vineri, în contextul în care prudenţa investitorilor locali vizavi de atingerea unor noi maxime bursiere atât pe plan domestic cât şi la nivel internaţional a rămas una din singurele două constante de la BVB din ultima perioadă."/>
  </head>
  <body>
    <article>
      <h1>Prudenţa investitorilor rămâne constantă de la Bursa de Valori Bucureşti. Indicele BET-FI preia frâiele cu noi maxime</h1>
      <address><time datetime="2019-11-22T16:21:49+00:00">22 Nov 2019, 16:21</time> by <a rel="author">Mihai Gongoroi, Mediafax</a></address>
      <p>Opt din cei nouă indici ai Bursei de Valori Bucureşti au crescut vineri, în contextul în care prudenţa investitorilor locali vizavi de atingerea unor noi maxime bursiere atât pe plan domestic cât şi la nivel internaţional a rămas una din singurele două constante de la BVB din ultima perioadă.</p>
      <p>Lichiditatea a continuat să se situeze sub media din acest an, fiind de doar 22,2 milioane de lei, în condiţiile în care media acestui an este de puţin peste 39 milioane de lei. Indicele BET-NG a fost singurul care a scăzut vineri, cu 0,21%.</p>
      <p>Referinţa pieţei, indicele BET, a urcat marginal cu 0,05%, la 9.718,49 de puncte, la distanţă de puţin peste 10 puncte de maximul post-criză înregistrat tot în această săptămână. În acelaşi timp, indicii europeni au evoluat pe o tendinţă ascendentă dar prudentă de asemenea, în timp ce indicii de la Wall Street erau în stagnare sau uşoară scădere după atingerea unor noi maxime săptămâna trecută.</p>
      <p>Din cadrul indicelui BET, cele mai bune evoluţii au fost înregistrate de: Medlife (M) plus 2,12%, Banca Transilvania (TLV) plus 0,41% şi BRD, plus 0,83%. La polul opus regăsim titlurile Sphera Franchise Group (SFG), cu o scădere de 3,08% şi Alro (ALR) care au pierdut 1,38%. Acţiunile Nuclearelectrica (SNN) au încheiat ziua cu o depreciere de 0,86%.</p>
      <p>Indicele BET-FI, al celor cinci SIF-uri plus Fondul Proprietatea, a înregistrat din nou cea mai bună evoluţie sectorială a zilei, cu un salt de 2,52%. Evoluţia continuă avansul din ultima săptămână, în condiţiile amendării legii fondurilor de investiţii alternative astfel încât eliminarea pragului la SIF-uri să fie aplicată la 6 luni de la promulgarea legii, faţă de 18 luni cât se prevedea în varianta iniţială.</p>
      <p>Titlurile Banca Transilvania au ocupat prima poziţie în topul celor mai tranzacţionaţi emitenţi, cu schimburi în valoare de doar 3,45 milioane de lei. Titlurile bănciie sunt urmate în clasamentul rulajelor de acţiunile Medlife, cu 2,66 milioane de lei, şi Fondul Proprietatea, cu tranzacţii în sumă de 2,45 milioane de lei.</p>
    </article>
  </body>
</html>