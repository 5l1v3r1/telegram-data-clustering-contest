<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/tecnologia/software_app/2019/11/22/con-google-le-favole-da-genitori-lontani_dfd7b9ee-378e-44a7-b681-976839d0e7c4.html"/>
    <meta property="og:site_name" content="ANSA.it"/>
    <meta property="article:published_time" content="2019-11-22T16:09:40+00:00"/>
    <meta property="og:title" content="Con Google le favole da genitori lontani"/>
    <meta property="og:description" content="Nuova piattaforma registra storie da ascoltare su smart speaker (ANSA)"/>
  </head>
  <body>
    <article>
      <h1>Con Google le favole da genitori lontani</h1>
      <h2>Nuova piattaforma registra storie da ascoltare su smart speaker</h2>
      <address><time datetime="2019-11-22T16:09:40+00:00">22 Nov 2019, 16:09</time> by <a rel="author">Redazione ANSA</a></address>
      <p>Google aiuta a non lasciare senza favola della buonanotte i bambini che hanno i genitori lontani da casa per lavoro. Il colosso di Mountain View ha collaborato con la società americana Instrument per creare una piattaforma web, chiamata "My Storytime", su cui ci si può registrare mentre si legge un racconto. La registrazione finisce direttamente sui Nest Home, cioè gli smart speaker di Google, a disposizione dei figli che possono ascoltarla.</p>
      <figure>
        <iframe src="https://www.youtube.com/embed/_4UTQy1GaYQ" width="640" height="360" data-service="Youtube" scrolling="no"/>
      </figure>
      <p>A dare l'ispirazione sono stati gli Oliver, una famiglia del Tennessee. Il padre, militare in servizio in Afghanistan, per stare vicino alle due figlie ha iniziato a registrarsi mentre legge a voce alta dei racconti. Dal 2001 più di 2 milioni di bambini americani hanno avuto un genitore militare in missione all'estero almeno una volta. Questi bambini - evidenzia Google citando i dati dell'organizzazione United Through Reading - hanno perso complessivamente 40 milioni di racconti della buonanotte ogni anno.</p>
      <p>L'iniziativa guarda alle famiglie dei militari ma anche a tutti gli altri genitori che viaggiano per lavoro o che semplicemente svolgono turni serali e notturni. In pratica, il genitore può registrare la sua lettura di libri e racconti, divisi per capitoli, sul sito web di "My Storytime". A casa, per ascoltarli, basta un comando a Google Assistant sullo smart speaker: "Hey Google, talk to My Storytime". In questo modo si accede a tutti i racconti e ai vari capitoli, per poter scegliere la storia della buonanotte. <br/>   </p>
      <footer>RIPRODUZIONE RISERVATA © Copyright ANSA</footer>
      <related>
        <h4>Notizie Correlate</h4>
        <a href="http://www.ansa.it/sito/notizie/tecnologia/hitech/2019/11/21/lassistente-di-google-legge-le-notizie_ab57c7d5-4371-4c42-b6f5-9c6a87a558d7.html"/>
      </related>
    </article>
  </body>
</html>