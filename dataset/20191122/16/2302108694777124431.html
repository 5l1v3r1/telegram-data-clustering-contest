<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/klaus-iohannis-spune-ca-sustine-alegerea-primarilor-in-doua-tururi-de-scrutin-prin-modificarea-legii-in-parlament-nu-prin-oug.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T16:09:34+00:00"/>
    <meta property="og:title" content="Klaus Iohannis spune că susţine alegerea primarilor în două tururi de scrutin, prin modificarea legii în Parlament, nu prin OUG"/>
    <meta property="og:description" content="Preşedintele Klaus Iohannis a declarat, vineri seara, la Bacău, că susţine modificarea legii electorale astfel încât primarii să fie aleşi în două tururi"/>
  </head>
  <body>
    <article>
      <h1> Klaus Iohannis spune că susţine alegerea primarilor în două tururi de scrutin, prin modificarea legii în Parlament, nu prin OUG </h1>
      <address><time datetime="2019-11-22T16:09:34+00:00">22 Nov 2019, 16:09</time> by <a rel="author">Redacția</a></address>
      <p>Preşedintele Klaus Iohannis a declarat, vineri seara, la Bacău, că susţine modificarea legii electorale astfel încât primarii să fie aleşi în două tururi de scrutin, însă a spus că acest lucru trebuie să se facă dacă se formează o majoritate în Parlament pentru această opțiune, nu prin ordonanță de urgență.</p>
      <p>„Da, chiar sunt de părere că trebuie să revenim la alegerea în două tururi pentru primari și acest lucru, sigur, se poate rezolva, dacă în Parlament se formează o majoritate pentru această opțiune. Alegerea într-un tur nu este pur și simplu potrivită. Un primar are nevoie de o legitimare puternică, prin vot, pentru a-și pune în practică proiectele”, a declarat Iohannis, răspunzând unei întrebări.</p>
      <p>Întrebat dacă ar fi de acord cu adoptarea prin ordonanță de urgență, Klaus Iohannis a răspuns negativ.</p>
      <p>„Nu cred că este o soluție grozavă Ordonanța de Urgență. Cum am criticat foarte des Ordonanțele de Urgență date de guvernele eșuate pesediste din ultimii 3 ani, eu cred că cel mai corect este să se dezbată și să se tranșeze în Parlament”, a spus Iohannis.</p>
      <p>Totodată, el s-a declarat în continuare un susținător al alegerilor parlamentare anticipate.</p>
      <p>
        <i>Foto: Inquam Photos / Octav Ganea</i>
      </p>
    </article>
  </body>
</html>