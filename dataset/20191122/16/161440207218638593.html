<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/22/ispettori-del-ministro-speranza-nella-sede-aias-sopralluogo-di-du-136-955826.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T16:49:20+00:00"/>
    <meta property="og:title" content="Ispettori del ministro Speranza nella sede Aias: sopralluogo di due ore"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">a cagliari</h6>
      <h1>Ispettori del ministro Speranza nella sede Aias: sopralluogo di due ore</h1>
      <h2>La task force nella sede di viale Poetto: deve indagare sulla crisi finanziaria dell'associazione</h2>
      <address>
        <time datetime="2019-11-22T16:49:20+00:00">22 Nov 2019, 16:49</time>
      </address>
      <p>È durata due ore circa l'ispezione <a href="https://www.unionesarda.it/articolo/news-sardegna/cagliari/2019/11/16/vertenza-aias-il-ministero-della-salute-invia-gli-ispettori-136-953430.html">ordinata dal ministro della Salute Roberto Speranza</a> nella sede della direzione dell'Aias, in viale Poetto a Cagliari.</p>
      <p>A capo della task force ministeriale, che deve indagare sulla crisi finanziaria dell'associazione, sui livelli dei servizi d'assistenza erogati e sul contratto di convenzione che la lega alla Regione Sardegna, c'è la dirigente Angela De Feo.</p>
      <p>Bocche cucite quelle degli ispettori, che, concluso il sopralluogo, non hanno rilasciato dichiarazioni.</p>
      <p>Presenti, oltre alla De Feo, il direttore generale dell'assessorato alla Sanità Marcello Tidore e due carabinieri del Nas.</p>
      <p>Obiettivo prioritario, verificare il rispetto delle clausole previste dal contratto di convenzione con la Regione e il livello dei servizi erogati, senza tralasciare il tema degli stipendi arretrati dei dipendenti, che aspettano il pagamento di 12 mensilità.</p>
      <p>L'ispezione era stata chiesta al ministro dai sindacati, da alcuni deputati e dai consiglieri regionali di LeU Eugenio Lai e Daniele Cocco.</p>
      <p>"Siamo contenti di questo sopralluogo, noi abbiamo auspicato che ci fosse: nessuno deve aver paura e speriamo che venga fatta luce al più presto", ha dichiarato la segretaria regionale di Uil Funzione pubblica Flavia Murru.</p>
      <p>Intanto continuano, da un lato le proteste dei lavoratori senza stipendio, dall'altro le tensioni tra Aias e Regione sul nodo debiti-crediti.</p>
      <p>(Unioneonline/L)</p>
    </article>
  </body>
</html>