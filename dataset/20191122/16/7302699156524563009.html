<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112345"/>
    <meta property="og:site_name" content="MGR Online"/>
    <meta property="article:published_time" content="2019-11-22T16:43:00+00:00"/>
    <meta property="og:title" content="ศาลออกหมายจับแล้ว! เจ้าของบริษัทก่อสร้างอาคารถล่มทับคนงานดับ ประมาททำให้ผู้อื่นเสียชีวิตและเชื่อว่าจะหลบหนี"/>
    <meta property="og:description" content="ศูนย์ข่าวภูเก็ต – ศาลจังหวัดภูเก็ตออกหมายจับเจ้าของบริษัทก่อสร้างอาคารถล่มทับคนงานเสียชีวิต 7 คน “เดอะ บลู สเตชั่น” ในข้อหากระทำการโดยประมาททำให้ผู้อื่นเสียชีวิตและได้รับอันตรายสาหัส และเชื่อว่าจะหลบหนี หลังเกิดเหตุหายตัว ไม่พบพนั"/>
  </head>
  <body>
    <article>
      <h1>ศาลออกหมายจับแล้ว! เจ้าของบริษัทก่อสร้างอาคารถล่มทับคนงานดับ ประมาททำให้ผู้อื่นเสียชีวิตและเชื่อว่าจะหลบหนี</h1>
      <address><time datetime="2019-11-22T16:43:00+00:00">22 Nov 2019, 16:43</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011622201.JPEG"/>
      </figure>
      <p>
        <b>ศูนย์ข่าวภูเก็ต - ศาลจังหวัดภูเก็ต ออกหมายจับเจ้าของบริษัทก่อสร้างอาคารถล่มทับคนงานเสียชีวิต 7 คน “เดอะ บลู สเตชั่น” ในข้อหากระทำการโดยประมาททำให้ผู้อื่นเสียชีวิตและได้รับอันตรายสาหัส และเชื่อว่าจะหลบหนี หลังเกิดเหตุหายตัว ไม่พบพนักงานสอบสวน ปิดสำนักงาน ไม่ให้การช่วยเหลือผู้บาดเจ็บและเสียชีวิตแต่อย่างใด</b>
      </p>
      <figure>
        <img src="https://mpics.mgronline.com/pics/Images/562000011622202.JPEG"/>
      </figure>
      <p>จากกรณีที่เกิดเหตุอาคารที่อยู่ระหว่างการก่อสร้าง ซึ่งคาดว่าน่าจะเป็นอาคารสำนักงานของปั๊มน้ำมันที่อยู่ระหว่างการก่อสร้างในบริเวณเดียวกัน ภายในท่าทรายของ บริษัท เดอะ บลู สเตชั่น จำกัด หรือบริษัท ทรายสีเงิน ซึ่งตั้งอยู่ในพื้นที่ ต.ศรีสุนทร อ.ถลาง จ.ภูเก็ต ถล่มลงมาทับคนงานเสียชีวิต 7 คน เป็นคนไทย 4 คน แรงงานต่างด้าวชาวพม่า 3 คน ได้รับบาดเจ็บ 2 ราย เป็นคนไทย 1 คน และแรงงานต่างด้าวชาวพม่า 1 คน เหตุเกิดเมื่อวันที่ 21 พ.ย.2562 ที่ผ่านมา โดยเบื้องต้นคาดว่าสาเหตุเกิดจากเสาอาคารไม่สามารถรองรับน้ำหนักของอาคารได้ หลังทางเทศบาลตำบลศรีสุนทรได้สั่งระงับการก่อสร้างไปแล้วเมื่อวันที่ 6 พ.ย.ที่ผ่านมา หลังตรวจสอบพบมีการก่อสร้างโดยไม่ได้รับอนุญาต</p>
      <figure>
        <img src="https://mpics.mgronline.com/pics/Images/562000011622203.JPEG"/>
      </figure>
      <p>โดยในส่วนของความคืบหน้าทางคดีนั้น ทางพนักงานสอบสวนได้แจ้งความดำเนินคดีต่อทางเจ้าของอาคารและผู้รับเหมาก่อสร้างใน 2 ข้อหา คือ กระทำการโดยประมาททำให้ผู้อื่นเสียชีวิตและบาดเจ็บสาหัส และกระทำผิดตาม พ.ร.บ.ควบคุมอาคาร ฝ่าฝืนคำสั่งการระงับก่อสร้างอาคาร ของเทศบาลตำบลศรีสุนทร และล่าสุด ทางเจ้าของอาคารยังไม่ได้ติดต่อให้ปากคำต่อทางพนักงานสอบสวนแต่อย่างใด</p>
      <figure>
        <img src="https://mpics.mgronline.com/pics/Images/562000011622204.JPEG"/>
      </figure>
      <p>
        <b>ล่าสุด วันนี้ (22 พ.ย.) พนักงานสอบสวนสถานีตำรวจภูธรถลาง ได้ขออนุมัติหมายจับ นายชูชาติ ปาละสุวรรณ อายุ 44 ปี กรรมการผู้จัดการ บริษัท เดอะ บลู สเตชั่น จำกัด เจ้าของอาคารที่ถล่มทับคนงานเสียชีวิต 7 ราย และบาดเจ็บ 2 ราย โดยศาลจังหวัดภูเก็ต ได้ออกหมายจับกรรมการผู้จัดการ บริษัท เดอะ บลู สเตชั่น แล้ว ตามหมายจับเลขที่ 354/2562 ลงวันที่ 22 พ.ย.2562 ข้อหากระทำความผิดฐาน กระทำการโดยประมาทและการกระทำนั้นเป็นเหตุให้ผู้อื่นถึงแก่ความตาย และได้รับอันตรายสาหัส และหรือน่าจะกระทำความผิดอาญาและมีเหตุอันเชื่อว่าจะหลบหนี ตามที่พนักงานสอบสวนสถานีตำรวจภูธรถลางยื่นขอ</b>
      </p>
      <figure>
        <img src="https://mpics.mgronline.com/pics/Images/562000011622205.JPEG"/>
      </figure>
      <p>การยื่นขอออกหมายจับ นายชูชาติ ปาละสุวรรณ กรรมการผู้จัดการ บริษัท เดอะ บลู สเตชั่น จำกัด นั้น โดยพนักงานสอบสวน สภ.ถลาง มีพยานหลักฐานทางคดี ว่า กรรมการผู้จัดการ เดอะ บลู สเตชั่น ได้ก่อสร้างอาคารที่ถล่มลงมา โดยการก่อสร้างอาคารไม่ใช้มาตรฐานวิชาชีพวิศวกรรม จนเป็นเหตุให้พื้นชั้นล่างทรุดตัว ทำให้เสาไม่สามารถรองรับน้ำหนักได้ จึงทำให้พื้นหลังคาเกิดการทรุดตัวหล่นลงมาทับคนงานที่อยู่ภายในอาคาร ได้รับบาดเจ็บ 2 คน และเสียชีวิต 7 ราย และอาคารดังกล่าวไม่ได้รับอนุญาตก่อสร้างจากเทศบาลตำบลศรีสุนทร และได้มีคำสั่งระงับการก่อสร้างไปก่อนเกิดเหตุอีกด้วย ซึ่งการกระทำของ บริษัท เดอะ บูล สเตชั่น เป็นความผิดฐานกระทำโดยประมาทเป็นเหตุให้ผู้อื่นถึงแก่ความตายและมีผู้ได้รับบาดเจ็บอันตรายสาหัส ตามประมวลกฎหมายอาญา มาตรา 291 และ 300</p>
      <figure>
        <img src="https://mpics.mgronline.com/pics/Images/562000011622206.JPEG"/>
      </figure>
      <p>
        <b>และหลังเกิดอาคารถล่มทับคนงาน กรรมการผู้จัดการ บริษัท เดอะ บลู สเตชั่น ไม่ได้ติดต่อพนักงานสอบสวน สำนักงานปิดทำงาน วันเกิดเหตุไม่ได้ให้ความช่วยเหลือหรืออำนวยความสะดวกแก่ผู้ที่ได้รับบาดเจ็บและเสียชีวิต เจ้าหน้าที่ตำรวจฝ่ายสืบสวนได้ติดตามตัวแต่ไม่พบ เชื่อว่ามีพฤติกรรมหลบหนี พนักงานสอบสวน สภ.ถลาง จึงได้ขออนุมัติหมายจับต่อศาลจังหวัดภูเก็ต และศาลได้อนุมัติหมายจับในที่สุด</b>
      </p>
      <figure>
        <img src="https://mpics.mgronline.com/pics/Images/562000011622207.JPEG"/>
      </figure>
      <figure>
        <img src="https://mpics.mgronline.com/pics/Images/562000011622208.JPEG"/>
      </figure>
      <figure>
        <img src="https://mpics.mgronline.com/pics/Images/562000011622209.JPEG"/>
      </figure>
      <figure>
        <img src="https://mpics.mgronline.com/pics/Images/562000011622210.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/south/photo-gallery/9620000112345"/>
      </related>
    </article>
  </body>
</html>