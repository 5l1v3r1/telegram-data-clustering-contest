<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/vojska-srbije-i-ove-godine-na-sajmu-sporta/"/>
    <meta property="og:site_name" content="Krstarica"/>
    <meta property="article:published_time" content="2019-11-22T16:04:00+00:00"/>
    <meta property="og:title" content="Vojska Srbije i ove godine na Sajmu sporta"/>
    <meta property="og:description" content="BEOGRAD - Ministarstvo odbrane i Vojska Srbije i ove godine učestvuju na Međunarodnom sajmu sporta, koji je otvoren danas u Hali 1 Beogradskog sajma. Osmi"/>
  </head>
  <body>
    <article>
      <h1>Vojska Srbije i ove godine na Sajmu sporta</h1>
      <address><time datetime="2019-11-22T16:04:00+00:00">22 Nov 2019, 16:04</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521046-750x430.jpg"/>
        <figcaption>Foto: Tanjug</figcaption>
      </figure>
      <p>BEOGRAD – Ministarstvo odbrane i Vojska Srbije i ove godine učestvuju na Međunarodnom sajmu sporta, koji je otvoren danas u Hali 1 Beogradskog sajma.</p>
      <p>Osmi Sajam sporta pod sloganom „Sajam sporta spaja sve(t)“ otvorio je ministar omladine i sporta Vanja Udovičić koji je potom posetio i štand Ministarstva odbrane i Vojske Srbije.</p>
      <p>Današnji sajamski dan obeležio je i atraktivan prikaz borilačkih veština pripadnika Bataljona vojne policije specijalne namene „Kobre“ i Specijalne brigade, saopštilo je Ministarstvo odbrane.</p>
      <p>Štand Ministarstva odbrane i Vojske Srbije privukao je pažnju velikog broja posetilaca koji su mogli da saznaju više o uspesima vojnih sportista na takmičenjima u zemlji i inostranstvu i da se informišu o tome koliko su značajni fizička obuka i sport u Vojsci Srbije.</p>
      <p>Prema rečima potpukovnika Dragana Todorova iz Univerziteta odbrane, na ovogodišnjem Sajmu Ministarstvo odbrane i Vojska Srbije predstaviće vojne sportove, a deo programa posvećen je promociji sportskih sekcija u Vojnoj akademiji u okviru koje će se predstaviti kadeti u sportskim sekcijama odbojke, košarke i futsala.</p>
      <p>Drugog dana manifestacije na štandu Ministarstva odbrane i Vojske Srbije biće održano predavanje „Promocija sporta u Vojsci Srbije” o značaju sporta u vojsci.</p>
      <p>Osmi Međunarodni sajam sporta traje do nedelje 24. novembra, a za sve zainteresovane posetioce ulaz je slobodan.</p>
      <p>(Tanjug)</p>
    </article>
  </body>
</html>