<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/andrey-novakov-poe-gerb-blagoevgrad-407378.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T16:30:00+00:00"/>
    <meta property="og:title" content="Андрей Новаков пое ГЕРБ-Благоевград"/>
    <meta property="og:description" content="Борисов започна рокадите в партията от Пиринско"/>
  </head>
  <body>
    <article>
      <h1>Андрей Новаков пое ГЕРБ-Благоевград</h1>
      <address><time datetime="2019-11-22T16:30:00+00:00">22 Nov 2019, 16:30</time> by <a rel="author">Стандарт</a></address>
      <p>Борисов започна рокадите в партията от Пиринско</p>
      <p>Евродепутатът Андрей Новаков е новият областен координатор на ГЕРБ-Благоевград. Това реши днес Изпълнителната комисия на управляващата партия. Рокадата е част от мерките за оздравяване на структурите, в градовете, където ГЕРБ загуби местните избори. Още в нощта на балотажа на 3 ноември лидерът Бойко Борисов заяви намерението си да направи куп промени в партията. Каза, че избирателите са наказали тези, "които не са се държали прилично" и определи някои от старите кметове на ГЕРБ като дерибеи. След "Апартаментгейт", къщата на Манолев по Сандански, Камбитов, дето играе ръченица, как да спечелим, каза тогава Борисов. Действията му не закъсняха</p>
      <p>Новаков поема поста областен координатор на ГЕРБ-Благоевград от депутатката Даниела Савеклиева. Самата тя обаче продължава да работи за местните структури в Пиринско като областен административен секретар. Новаков е дългогодишен член на структурата на партията в Благоевград, както и бивш областен координатор на МГЕРБ. В момента той е втори мандат евродепутат от ГЕРБ/ЕНП, припомниха от партията на Борисов.</p>
      <p>Росица Димитрова става ръководител на общинската структура на партията в Благоевград, реши още ИК на ГЕРБ.</p>
      <p>В края на следващата седмица новото ръководство ще бъде официално представено пред актива на партията в Благоевград на областно събрание. На събитието ще присъстват представители на всички общински структури на партията в Благоевградска област, както и членове на Изпълнителната комисия на ГЕРБ.</p>
      <p>Ръководството на управляващата партия направи промени в Сандански. Там Стоян Стоев става общински ръководител на структурата на мястото на бившия кмет Кирил Котев, който загуби местните избори от депутата на ВМРО Атанас Стоянов.</p>
      <p> </p>
    </article>
  </body>
</html>