<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/arba-aplinkkelis-arba-kiti-sprendiniai-bet-spusciu-problema-jonavoje-butina-spresti/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-22T16:18:00+00:00"/>
    <meta property="og:title" content="Arba aplinkkelis, arba kiti sprendiniai, bet spūsčių problemą Jonavoje būtina spręsti"/>
    <meta property="og:description" content="Jau esame publikavę ne vieną ir ne du straipsnius apie Jonavos pietrytinį aplinkkelį. Neseniai skelbėme straipsnį  „Siekis"/>
  </head>
  <body>
    <article>
      <h1>Arba aplinkkelis, arba kiti sprendiniai, bet spūsčių problemą Jonavoje būtina spręsti</h1>
      <address>
        <time datetime="2019-11-22T16:18:00+00:00">22 Nov 2019, 16:18</time>
      </address>
      <p>
        <i>Jau esame publikavę ne vieną ir ne du straipsnius apie Jonavos pietrytinį aplinkkelį. Neseniai skelbėme straipsnį  <a href="https://www.jonavoszinios.lt/naujiena/siekis-tureti-jonavos-pietrytini-aplinkkeli---neblesta/">„Siekis turėti Jonavos pietrytinį aplinkkelį – neblėsta“</a> .Tuomet rašėme, kad opozicija parengė kreipimąsi į LR Vyriausybę bei susisiekimo ministeriją ir nori įpareigoti merą Mindaugą Sinkevičių jį pasirašyti. Šį kreipimąsi turėjo patvirtinti rajono taryba, lapkričio 21 –ąją, tačiau opozicijos kreipimuisi nepritarta. Nuspręsta patvirtinti valdančiosios daugumos parengtą alternatyvų sprendimo projektą.</i>
      </p>
      <p>Kad Jonava „dūsta ir skęsta spūstyse“  - niekas nesiginčija, tačiau kiekvienas šių problemų sprendimo būdus įsivaizduoja savaip. Anot valdančiosios daugumos atstovų, opozicija „įsikandusi“ aplinkkelio statybas ir nemato kitų išeičių iš padėties, nors jų gali būti. Opozicijos atstovai įsitikinę, kad tiek laiko žadamas ir jau nemenkas lėšas „surijęs“ išsvajotas aplinkkelis turi būti, nes kitaip bus bergždžiai visuomenės poreikiams paimtos žemės, išleistos lėšos besirengiant statyti minėtą objektą bei sugaištas brangus laikas.</p>
      <p>Vienok, lapkričio 21 – ąją vykusiame tarybos posėdyje nuspręsta, kad kreipimasis vis dėl to bus siunčiamas, tačiau jo tekstas pakito.  Už opozicijos parengtą sprendimo projektą iš 20 tarybos narių balsavo tik 7, todėl projektui nepritarta. Už alternatyvų valdančiosios daugumos parengtą sprendimo projektą balsavo 13 tarybos narių, susilaikė 5, prieš -1, nebalsavo -1. Projektui pritarta.</p>
      <p>
        <b>Publikuojame kreipimąsi į LR  vyriausybę ir LR susisiekimo ministeriją:</b>
      </p>
      <p>           <i>        "Jonavos gyventojai daugiau nei dešimtmetį laukia Lietuvos Respublikos Vyriausybės sprendimo tiesti pietrytinį aplinkkelį magistralėje A6 Kaunas–Zarasai–Daugpilis, kuris padėtų išspręsti spūsčių problemą. Iki šiol buvo vykdomi žemių pirkimo ir projektavimo darbai. Per šį laikotarpį aplinkkelio būtinumas tapo dar aktualesnis, kadangi transporto srautai nuolat auga, Rukloje padidėjo dislokuotų karinių vienetų skaičius, prie žiedo Plento g. veikia du dideli prekybos centrai, nemaža dalis gyventojų įsikūrė netoli prekybos centrų bei sodų bendrijose, Šveicarijos seniūnijoje. Savivaldybės administracija nuolat sulaukia gyventojų skundų, prašymų ir pasiūlymų dėl transporto spūsčių,  pėsčiųjų bei dviračių takų įrengimo, eismo saugumo užtikrinimo A6 kelio ruože nuo posūkio į Šveicarijos kaimą  iki Jonavos miesto žiedo.</i></p>
      <p>
        <i>                             2017 m. parengtame Jonavos miesto darnaus judumo plane yra nustatyta, kad minėta kelio atkarpa yra viena labiausiai užterštų mieste, kadangi per parą pravažiuoja apie 18 tūkst. transporto priemonių, todėl aplinkkelio įrengimas ar alternatyvūs sprendimai padėtų išspręsti tiek transporto spūsčių, tiek gaišties laiką, sumažintų oro taršą. Aplinkkelis reikalingas ne tik miesto gyventojų ir pro šalį važiuojančių vairuotojų patogumui – jis padėtų užtikrinti Rukloje dislokuotų Lietuvos kariuomenės ir NATO sąjungininkų dalinių mobilumą.</i>
      </p>
      <p>
        <i>Lietuvos automobilių kelių direkcijos užsakymu VšĮ Transporto kompetencijų agentūra 2019 m. yra atlikusi naują studiją dėl transporto srautų tyrimų ir alternatyvų modeliavimo, kuri buvo pateikta Jonavos rajono savivaldybės administracijai. Studijoje pateikti alternatyvūs eismo organizavimo modeliai, kurie galėtų iš dalies  spręsti transporto spūsčių klausimą A6 kelio ruože, nuo posūkio į Šveicarijos kaimą iki Jonavos miesto žiedo.</i>
      </p>
      <p>
        <i>                             Suprasdami, kad  Jonavos aplinkkelio statybos klausimas atsižvelgiant į valstybės ribotus finansinius pajėgumus gali užtrukti, norime, kad lygiagrečiai būtų pasiūlytos ir įgyvendintos alternatyvios priemonės, kurios palengvintų miesto gyventojų, pravažiuojančių transporto priemonių vairuotojų, kariškių, pėsčiųjų, dviratininkų eismo sąlygas. Išanalizavus VšĮ Transporto kompetencijų agentūros pateiktas alternatyvas eismo spūstims valstybinės reikšmės magistralinio kelio A6 Jonava–Zarasai–Daugpilis ruože ties Jonava spręsti, galime daryti išvadą, kad tik kompleksinis problemos sprendimas išspręs didžiąją dalį problemų ir atlieps gyventojų lūkesčius.</i>
      </p>
      <p>
        <i>                             Tikimės, kad LR Vyriausybė sprendimą (ar alternatyvias priemones) dėl pietrytinio aplinkkelio magistralėje A6 Kaunas–Zarasai–Daugpilis priims dar šiais metais ir skirs lėšas jų įgyvendinimui."</i>
      </p>
    </article>
  </body>
</html>