<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220090"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T16:32:03+00:00"/>
    <meta property="og:title" content="Ξεκίνησε τη δεύτερη γεώτρηση το «Γιαβούζ»"/>
    <meta property="og:description" content="Τη δεύτερη γεώτρηση του ξεκίνησε το γεωτρύπανο «Γιαβούζ» στην περιοχή «Μόρφου-1» σύμφωνα με τον Τούρκο υπουργό Ενέργειας Φατίχ Ντονμέζ, ο οποίος μιλώντας στην τουρκική Εθνοσυνέλευση δήλωσε ότι η Τουρκία θα προχωρήσει σε πέντε νέες γεωτρήσεις μέσα στο 2020. «Δεν θα υποχωρήσουμε από τα νόμιμα δικαιώματά μας» τόνισε ο Ντονμέζ."/>
  </head>
  <body>
    <article>
      <h1>Ξεκίνησε τη δεύτερη γεώτρηση το «Γιαβούζ»</h1>
      <address><time datetime="2019-11-22T16:32:03+00:00">22 Nov 2019, 16:32</time> by <a rel="author">efsyn.gr</a></address>
      <p>Τη δεύτερη γεώτρηση του ξεκίνησε το γεωτρύπανο «Γιαβούζ» στην περιοχή «Μόρφου-1» σύμφωνα με τον Τούρκο υπουργό Ενέργειας Φατίχ Ντονμέζ, ο οποίος μιλώντας στην τουρκική Εθνοσυνέλευση δήλωσε ότι η Τουρκία θα προχωρήσει σε πέντε νέες γεωτρήσεις μέσα στο 2020. «Δεν θα υποχωρήσουμε από τα νόμιμα δικαιώματά μας» τόνισε ο Ντονμέζ.</p>
      <p>Ο Φατίχ Ντονμέζ είπε ότι το πλωτό γεωτρύπανο «Γιαβούζ» «αυτή τη στιγμή συνεχίζει τη δεύτερη γεώτρησή του στην περιοχή Μόρφου-1. Στην περιοχή Karpaz-1, σημαντικό μέρος της γεώτρησης πραγματοποιήθηκε με δικά μας μέσα, αλλά και τη συνδρομή παράλληλα και ξένων εταιρειών. Απώτερος στόχος μας είναι να συνεχίσουμε τις γεωτρήσεις μας βασιζόμενοι σε εγχώρια μέσα, χωρίς την παροχή υπηρεσιών από ξένες εταιρείες».</p>
      <p>Όπως ανέφερε, τα στοιχεία που συλλέγονται από τα τουρκικά πλοία «για τη γεωλογία των περιοχών θα ρίξουν φως και στις μελλοντικές μας έρευνες. Η στρατηγική μας είναι με τα γεωτρύπανά μας να προχωρήσουμε το 2020 σε 5 νέες γεωτρήσεις για εξόρυξη πετρελαίου και φυσικού αερίου».</p>
      <p>Σύμφωνα με τον Τούρκο υπουργό Ενέργειας, αρκετές εκθέσεις διεθνώς αναγνωρισμένων οργανισμών εκτιμούν ότι η λεκάνη της ανατολικής Μεσογείου διαθέτει σημαντικά αποθέματα φυσικού αερίου και η Τουρκία με βάση τα δικαιώματα που της παρέχει το διεθνές δίκαιο έχει προχωρήσει στις σχετικές ενέργειες.</p>
      <p>Ο Φατίχ Ντονμέζ επανέλαβε τη γνωστή θέση ότι η Τουρκία μαζί με το ψευδοκράτος, χωρίς να παραχωρήσει κανένα από τα νόμιμα δικαιώματά τους, θα συνεχίσουν τις περιεκτικές και σε βάθος χρόνου έρευνες και γεωτρήσεις στην περιοχή της ανατολικής Μεσογείου.</p>
      <p>Προειδοποίησε δε τις υπόλοιπες πλευρές που επιχειρούν στην ανατολική Μεσόγειο ότι «δημιουργούν φρούδες ελπίδες στους εαυτούς τους όσοι νομίζουν ότι η Τουρκία θα υποκύψει σε απειλές και θα κάνει πίσω από τα δικαιώματά της ανατολική Μεσόγειο».</p>
      <p>Επανέλαβε ότι η θέση της Τουρκίας στο θέμα αυτό είναι οι υδρογονάνθρακες της ανατολική Μεσογείου να αποτελέσουν πηγή ειρήνης και σταθερότητας και όχι έντασης.</p>
      <p>Είπε δε ότι η Τουρκία έχει αποκτήσει πλέον την ικανότητα να συγκεντρώνει στοιχεία, διεξάγοντας τρισδιάστατες σεισμικές έρευνες στη θάλασσα, και να διεξάγει γεωτρήσεις με βάσει δικές της, εθνικές μεθόδους.</p>
      <p>«Μέχρι σήμερα έχουμε συγκεντρώσει στοιχεία σε μία έκταση 37 χιλιάδων τετραγωνικών χιλιομέτρων στην ανατολική Μεσόγειο. Σύντομα θα έχουμε τη δυνατότητα διεξαγωγής γεώτρησης με αποκλειστικά δικά μας μέσα», τόνισε.</p>
      <p>Επίσης, υπενθύμισε ότι στην ανατολική Μεσόγειο επιχειρούν ήδη δύο τουρκικά πλωτά γεωτρύπανα ικανά να φτάσουν σε μεγάλα βάθη και ότι ο Πορθητής άρχισε τις δραστηριότητές του στη Μεσόγειο στις 30 Οκτωβρίου 2018 και έχει πραγματοποιήσει ήδη δύο γεωτρήσεις ενώ διεξάγεται και τρίτη στα ανοιχτά των Κατεχομένων στο τεμάχιο Αμμόχωστος-1.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/213191_entos-tis-kypriakis-aoz-kai-pali-giaboyz"/>
        <a href="https://www.efsyn.gr/politiki/211677_risko-toy-fysikoy-aerioy"/>
        <a href="https://www.efsyn.gr/politiki/exoteriki-politiki/211488_nea-proklisi-tis-agkyras-me-oikopedo-7-tis-kypriakis-aoz"/>
        <a href="https://www.efsyn.gr/kosmos/eyropi/202840_stin-kypriaki-aoz-katepleyse-giaboyz"/>
        <a href="https://www.efsyn.gr/kosmos/eyropi/214489_galliki-fregata-stin-kypriaki-aoz"/>
        <a href="https://www.efsyn.gr/node/211446"/>
      </related>
    </article>
  </body>
</html>