<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561017/mamoulakis-zita-enimerosi-gia-to-kallitehniko-sholeio/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T16:28:51+00:00"/>
    <meta property="og:title" content="Μαμουλάκης: Ζητά ενημέρωση για το Καλλιτεχνικό Σχολείο"/>
    <meta property="og:description" content="Η ερώτηση του Βουλευτή ΣΥΡΙΖΑ Ηρακλείου"/>
  </head>
  <body>
    <article>
      <h1>Μαμουλάκης: Ζητά ενημέρωση για το Καλλιτεχνικό Σχολείο</h1>
      <address>
        <time datetime="2019-11-22T16:28:51+00:00">22 Nov 2019, 16:28</time>
      </address>
      <p>
        <b>Η ερώτηση του Βουλευτή ΣΥΡΙΖΑ Ηρακλείου</b>
      </p>
      <p>Στην κάλυψη των κενών στα Καλλιτεχνικά Σχολεία όλης της χώρας (μεταξύ αυτών και στο Ηράκλειο) αναφέρεται σε ερώτησή του προς την αρμόδια Υπουργό Παιδείας ο Βουλευτής ΣΥΡΙΖΑ νομού Ηρακλείου Χάρης Μαμουλάκης.</p>
      <p>Στην ερώτηση, την οποία συνυπογράφουν 29 ακόμα Βουλευτές του ΣΥΡΙΖΑ, γίνεται αναφορά στο ότι τέτοια προβλήματα είχαν εκλείψει τα προηγούμενα χρόνια και με την ολιγωρία που επέδειξε φέτος το Υπουργείο Παιδείας, οι μαθητές Γυμνασίων και Λυκείων χάνουν πολύτιμες διδακτικές ώρες.</p>
      <p>«Η κυβέρνηση ΝΔ κατάφερε – γιατί περί κατορθώματος πρόκειται – να δημοσιοποιήσει την ίδια ακριβώς προκήρυξη όπως το 2018, με απίστευτη καθυστέρηση: Μόλις στις 30 Σεπτεμβρίου, με προθεσμία υποβολής αιτήσεων την 7η Οκτωβρίου! Ενώ δηλαδή η σχολική χρονιά είχε ήδη ξεκινήσει!» αναφέρει σε δήλωσή του ο Βουλευτής Χάρης Μαμουλάκης, τονίζοντας «Τα Καλλιτεχνικά Σχολεία, όπως όλα τα σχολεία, χρειάζονται την έμπρακτη υποστήριξη της πολιτείας. Η στελέχωσή τους θα πρέπει να είναι επαρκής αλλά και έγκαιρη, αφού η απώλεια διδακτικών ωρών έχει αρνητικές συνέπειες στους μαθητές».</p>
      <p>Με την ερώτησή τους, οι Βουλευτές του ΣΥΡΙΖΑ ζητούν ενημέρωση σχετικά με τις ενέργειες στις οποίες θα προβεί η Υπουργός Παιδείας προκειμένου να ολοκληρωθούν άμεσα οι διαδικασίες τοποθέτησης των εκπαιδευτικών ώστε να μην χαθούν άλλες διδακτικές ώρες, καθώς επίσης και για το ποια μέτρα προτίθεται να λάβει το Υπουργείο, ώστε εφεξής να τοποθετούνται έγκαιρα οι εκπαιδευτικοί στα Καλλιτεχνικά Σχολεία.</p>
      <p>
        <b>Αναλυτικά η ερώτησή του:</b>
      </p>
      <p>
        <i>«Τα Καλλιτεχνικά Σχολεία Δευτεροβάθμιας Εκπαίδευσης συμβάλλουν καθοριστικά στην πολιτιστική παιδεία στη χώρα μας, η οποία κατέχει διεθνή φήμη στον τομέα αυτό.</i>
      </p>
      <p>
        <i>Η πολιτεία οφείλει να μεριμνά για την ορθή λειτουργία τους και στο πλαίσιο αυτό, για τη στελέχωση των Καλλιτεχνικών Σχολείων (ενιαίων Γυμνασίων και Λυκείων).</i>
      </p>
      <p>
        <i>Η Κυβέρνηση ΣΥΡΙΖΑ, έχοντας υπόψη τις ιδιαιτερότητες της διαδικασίας για την προκήρυξη και τοποθέτηση Εκπαιδευτικών Χορού και Κινηματογράφου (μέσα από Ειδική Επιτροπή), προέβαινε εγκαίρως στις απαραίτητες ενέργειες για την πρόσληψη εκπαιδευτικών στα συγκεκριμένα σχολεία. Τον Σεπτέμβρη οι καθηγητές βρίσκονταν ήδη στα πόστα τους.</i>
      </p>
      <p>
        <i>Στον αντίποδα αυτής της πολιτικής, η ηγεσία του Υπουργείου Παιδείας της Νέας Δημοκρατίας, επιδεικνύοντας παροιμιώδη ολιγωρία εξέδωσε προκήρυξη 30 Σεπτέμβρη 2019 με προθεσμία υποβολής αιτήσεων 7 Οκτώβρη, όταν η σχολική χρονιά έχει ήδη ξεκινήσει. Επισημαίνεται ότι δεν είχαν υπάρξει άλλες μεταβολές στην περσινή προκήρυξη πλην της ημερομηνίας έκδοσης και συνακόλουθα υποβολής αιτήσεων, γεγονός που εγείρει ερωτηματικά (βλ. την αριθμ. 151858/Ε1/30-9-2019, ΑΔΑ: 7Χ4Γ4653ΠΣ-0ΘΤ).</i>
      </p>
      <p>
        <i>Το αποτέλεσμα της παραπάνω αμεριμνησίας είναι ότι βρισκόμαστε λίγο πριν την εκπνοή του έτους και οι Καθηγητές Χορού και Κινηματογράφου απουσιάζουν από τις θέσεις τους. Οι μαθήτριες και μαθητές των σχολείων χάνουν πολύτιμες διδακτικές ώρες, εκλαμβάνουν μια εικόνα απαξίωσης των συγκεκριμένων μαθημάτων από την πλευρά του κράτους, ενώ βέβαια θα κληθούν στο τέλος να δώσουν εξετάσεις ή ακόμα και να λάβουν απολυτήριο σε ένα αντικείμενο το οποίο θα έχουν διδαχθεί ανεπαρκώς.</i>
      </p>
      <p>
        <i>-Επειδή τα Καλλιτεχνικά Σχολεία χρειάζονται έμπρακτη υποστήριξη από την πλευρά της πολιτείας</i>
      </p>
      <p>
        <i>-Επειδή η στελέχωση των Καλλιτεχνικών Σχολείων θα πρέπει να είναι επαρκής αλλά και έγκαιρη</i>
      </p>
      <p>
        <i>-Επειδή η απώλεια διδακτικών ωρών είναι κρίσιμη για τη διδασκαλία των μαθημάτων</i>
      </p>
      <p>
        <i>Ερωτάται η κ. Υπουργός:</i>
      </p>
      <p>
        <i>1) Σε ποιες ενέργειες θα προβεί προκειμένου να ολοκληρωθούν άμεσα οι διαδικασίες τοποθέτησης των Εκπαιδευτικών Χορού και Κινηματογράφου ώστε να μην χαθούν άλλες διδακτικές ώρες;</i>
      </p>
      <p>
        <i>2) Σκοπεύει να λάβει μέτρα ώστε εφεξής να τοποθετούνται έγκαιρα οι Εκπαιδευτικοί στα Καλλιτεχνικά Σχολεία;</i>
      </p>
      <p>
        <i> </i>
      </p>
      <p>
        <i>Οι ερωτώντες Βουλευτές</i>
      </p>
      <p>
        <i> </i>
      </p>
      <p>
        <i>Μαμουλάκης Χάρης</i>
      </p>
      <p>
        <i> </i>
      </p>
      <p>
        <i>Αλεξιάδης Τρύφων</i>
      </p>
      <p>
        <i> </i>
      </p>
      <p>
        <i>Αναγνωστοπούλου Σία</i>
      </p>
      <p>
        <i> </i>
      </p>
      <p>
        <i>Βαγενά Άννα</i>
      </p>
      <p>
        <i> </i>
      </p>
      <p>
        <i>Βαρδάκης Σωκράτης</i>
      </p>
      <p>
        <i> </i>
      </p>
      <p>
        <i>Βασιλικός Βασίλης</i>
      </p>
      <p>
        <i> </i>
      </p>
      <p>
        <i>Γκαρά Αναστασία</i>
      </p>
      <p>
        <i> </i>
      </p>
      <p>
        <i> </i>
      </p>
      <p>
        <i>Γκιόλας Γιάννης</i>
      </p>
      <p>
        <i> </i>
      </p>
      <p>
        <i>Ζαχαριάδης Κώστας</i>
      </p>
      <p>
        <i> </i>
      </p>
      <p>
        <i>Ηγουμενίδης Νίκος</i>
      </p>
      <p>
        <i> </i>
      </p>
      <p>
        <i>Καλαματιανός Διονύσης</i>
      </p>
      <p>
        <i> </i>
      </p>
      <p>
        <i>Καρασαρλίδου Φρόσω</i>
      </p>
      <p>
        <i> </i>
      </p>
      <p>
        <i>Καφαντάρη Χαρά</i>
      </p>
      <p>
        <i> </i>
      </p>
      <p>
        <i>Λάππας Σπύρος</i>
      </p>
      <p>
        <i> </i>
      </p>
      <p>
        <i>Μεϊκόπουλος Αλέξανδρος</i>
      </p>
      <p>
        <i> </i>
      </p>
      <p>
        <i>Μπάρκας Κωνσταντίνος</i>
      </p>
      <p>
        <i> </i>
      </p>
      <p>
        <i>Μωραϊτης Θάνος</i>
      </p>
      <p>
        <i> </i>
      </p>
      <p>
        <i>Ξανθόπουλος Θεόφιλος</i>
      </p>
      <p>
        <i> </i>
      </p>
      <p>
        <i>Παπαδόπουλος Σάκης</i>
      </p>
      <p>
        <i> </i>
      </p>
      <p>
        <i>Πούλου Γιώτα</i>
      </p>
      <p>
        <i> </i>
      </p>
      <p>
        <i>Σαρακιώτης Γιάννης</i>
      </p>
      <p>
        <i> </i>
      </p>
      <p>
        <i>Σκουρλέτης Πάνος</i>
      </p>
      <p>
        <i> </i>
      </p>
      <p>
        <i>Σκουρολιάκος Πάνος</i>
      </p>
      <p>
        <i> </i>
      </p>
      <p>
        <i>Τζούφη Μερόπη</i>
      </p>
      <p>
        <i> </i>
      </p>
      <p>
        <i>Τριανταφυλλίδης Αλέξανδρος</i>
      </p>
      <p>
        <i> </i>
      </p>
      <p>
        <i>Τσίπρας Γιώργος</i>
      </p>
      <p>
        <i> </i>
      </p>
      <p>
        <i>Φάμελλος Σωκράτης</i>
      </p>
      <p>
        <i> </i>
      </p>
      <p>
        <i>Φίλης Νίκος</i>
      </p>
      <p>
        <i> </i>
      </p>
      <p>
        <i>Χρηστίδου Ραλλία</i>
      </p>
      <p>
        <i> </i>
      </p>
      <p>
        <i>Ψυχογιός Γιώργος»</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1559834/kallitehniko-sholeio-irakleiou-kinitopoiiseis-oi-mathites-stirizei-i-enosi-goneon/"/>
      </related>
    </article>
  </body>
</html>