<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/consiglio-dei-ministri-dichiara-stato-demergenza-in-sicilia-interessata-anche-la-provincia-di-messina.html"/>
    <meta property="og:site_name" content="Tempostretto"/>
    <meta property="article:published_time" content="2019-11-22T16:29:11+00:00"/>
    <meta property="og:title" content="Consiglio dei ministri dichiara stato d’emergenza in Sicilia, interessata anche la provincia di Messina"/>
    <meta property="og:description" content="Secondo i primi sopralluoghi i danni stimati ammonterebbero in tutta la Regione a 350 milioni per il solo comparto agricolo"/>
  </head>
  <body>
    <article>
      <h1>Consiglio dei ministri dichiara stato d’emergenza in Sicilia, interessata anche la provincia di Messina</h1>
      <address><time datetime="2019-11-22T16:29:11+00:00">22 Nov 2019, 16:29</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Secondo i primi sopralluoghi i danni stimati ammonterebbero in tutta la Regione a 350 milioni per il solo comparto agricolo</i>
      </p>
      <p>MESSINA – “Il Consiglio dei Ministri ha deliberato la dichiarazione dello stato di emergenza in Sicilia, nel dettaglio nei territori delle province di Messina, Agrigento, Catania, Enna, Palermo, Ragusa, Siracusa e Trapani interessati dagli eventi meteorologici che si sono verificati a partire dal mese di settembre 2019”. Lo rende noto il deputato del Movimento 5 Stelle Andrea Giarrizzo che nei giorni scorsi, insieme alla collega portavoce Maria Lucia Lorefice e ad altri parlamentari siciliani, aveva richiesto il riconoscimento dello stato di emergenza e di calamità, indirizzando le missive al Presidente del Consiglio Giuseppe Conte, al sottosegretario alla Presidenza del Consiglio Riccardo Fraccaro e al ministro delle Politiche Agricole Teresa Bellanova.</p>
      <h3>I danni stimati</h3>
      <p>“I primi sopralluoghi effettuati – spiega Giarrizzo – hanno stimato 350 milioni di euro di danni per il solo comparto agricolo. Cifre destinate a crescere man mano che le amministrazioni comunali e la protezione civile effettueranno ulteriori verifiche. Nella nostra richiesta avevamo illustrato come il settore agricolo, peraltro già colpito dalla crisi economica, sia stato messo letteralmente in ginocchio, con varie coltivazioni andate distrutte a causa degli straripamenti, serre divelte e molti animali deceduti”.</p>
    </article>
  </body>
</html>