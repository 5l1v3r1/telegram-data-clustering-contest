<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685936/thanatos-kynigou-stin-kriti-sto-nosokomeio-apologithike-o-45chron"/>
    <meta property="og:site_name" content="enikos.gr"/>
    <meta property="article:published_time" content="2019-11-22T16:44:00+00:00"/>
    <meta property="og:title" content="Θάνατος κυνηγού στην Κρήτη: Στο Νοσοκομείο απολογήθηκε ο 45χρονος κτηνοτρόφος"/>
    <meta property="og:description" content="Στο Πανεπιστημιακό Νοσοκομείο Ηρακλείου βρέθηκε ..."/>
  </head>
  <body>
    <article>
      <h1>Θάνατος κυνηγού στην Κρήτη: Στο Νοσοκομείο απολογήθηκε ο 45χρονος κτηνοτρόφος</h1>
      <address>
        <time datetime="2019-11-22T16:44:00+00:00">22 Nov 2019, 16:44</time>
      </address>
      <p>Στο Πανεπιστημιακό Νοσοκομείο Ηρακλείου βρέθηκε το πρωί της Παρασκευής ο αρμόδιος ανακριτής Ρεθύμνου, προκειμένου να απολογηθεί ο 45χρονος <a href="http://www.enikos.gr/society/684677/synelifthi-o-ktinotrofos-pou-skotose-kynigo-sto-bali-mylopotamou">κτηνοτρόφος</a> ,για τον θάνατο του 49χρονου κυνηγού στο Μπαλί. </p>
      <p>Υπενθυμίζεται ότι θύμα και κατηγορούμενος ήταν συγχωριανοί και αυτό προσδίδει ακόμα πιο δραματικό τόνο στην όλη υπόθεση που απασχολεί τις Αρχές αλλά και την τοπική κοινωνία.</p>
      <p>Επισήμως η ΕΛ.ΑΣ. μιλάει για διαπληκτισμό των δύο ανδρών με αφορμή τα κυνηγόσκυλα και για ανταλλαγή πυροβολισμών από τους οποίους έπεσε νεκρός ο 49χρονος ενώ τραυματίστηκε ο 45χρονος, ο οποίος μετά την απολογία του, όπως αναμενόταν κρίθηκε προσωρινά κρατούμενος.</p>
      <p>
        <b>Εμμένει στους αρχικούς ισχυρισμούς</b>
      </p>
      <p>Ο κατηγορούμενος, η κατάσταση της υγείας του οποίου σύμφωνα με τον συνήγορό του Διονύση Βέρρα, εξακολουθεί να χαρακτηρίζεται σοβαρή και επέμεινε στα όσα υποστήριξε από την πρώτη στιγμή.</p>
      <p>Ότι δηλαδή το σκυλί του 49χρονου μπήκε στον χώρο του και επιτέθηκε σε δικό του ζώο και ότι ο ίδιος πυροβόλησε μια φορά στον αέρα για εκφοβισμό.</p>
      <p>Τότε - σύμφωνα πάντα με την γραμμή υπεράσπισης του κατηγορουμένου - εμφανίστηκε ο 49χρονος και φωνάζοντας «τους σκύλους θα σκοτώσεις;» πυροβόλησε τρεις φορές προς την πλευρά του κτηνοτρόφου. Ο 45χρονος αναφέρει ότι προσπάθησε να κρυφτεί και δέχτηκε τα πυρά του κυνηγού με αποτέλεσμα να πυροβολήσει μια φορά προς την πλευρά του, η οποία ήταν και η μοιραία!</p>
      <p>Πάντα κατά τον συνήγορο υπεράσπισης, ο κτηνοτρόφος επανέλαβε ότι δεν ήξερε καν ποιος ήταν απέναντί του και όλα έγιναν πολύ γρήγορα, χωρίς να προηγηθεί διαπληκτισμός.</p>
      <p>«Είναι ένα τραγικό συμβάν μεταξύ δυο νέων ανθρώπων, συγχωριανών, οι οποίοι βρέθηκαν δίπλα δίπλα και ποτέ κανείς δεν θα περίμενε να βρεθούν στο μάτι του κυκλώνα. Είναι ολοφάνερο ότι τα πραγματικά περιστατικά έτσι όπως τα περιέγραψε στην απολογία του ο δράστης συνάδουν πλήρως με τα ευρήματα της αστυνομικής προανάκρισης που διεξήχθη με άψογο τρόπο», δήλωσε ο κ. Βέρρας.</p>
      <p>Πηγή: cretalive.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/685732/to-iatriko-anakoinothen-gia-ton-manoli-glezo%0A%20%20%20%20%0A"/>
        <a href="http://www.enikos.gr/society/685520/sok-ston-volo-80chronos-pethane-mesa-stin-trapeza%0A%20%20%20%20%0A"/>
        <a href="http://www.enikos.gr/society/685458/lipothymia-mathiti-se-lykeio-tou-volou-epeita-apo-katanalosi-alko%0A%20%20%20%20%0A"/>
        <a href="http://www.enikos.gr/society/685069/espefsmena-sto-nosokomeio-o-pavlos-chaikalis%0A%20%20%20%20%0A"/>
        <a href="http://www.enikos.gr/society/685052/akrotiriastike-sti-michani-tou-kima-pos-oi-giatroi-esosan-ton-ant%0A%20%20%20%20%0A"/>
        <a href="http://www.enikos.gr/society/684856/sok-sto-irakleio-michani-tou-kima-ekopse-ta-dachtyla-21chronou%0A%20%20%20%20%0A"/>
        <a href="http://www.enikos.gr/society/684709/trochaio-sti-lamia-anatrapike-aftokinito-sovara-travmatismenos-o-%0A%20%20%20%20%0A"/>
        <a href="http://www.enikos.gr/society/684727/sto-nosokomeio-o-ktinotrofos-pou-skotose-ton-agroti-sto-rethymno%0A%20%20%20%20%0A"/>
        <a href="http://www.enikos.gr/society/684677/synelifthi-o-ktinotrofos-pou-skotose-kynigo-sto-bali-mylopotamou%0A%20%20%20%20%0A"/>
      </related>
    </article>
  </body>
</html>