<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/sad-uvele-sankcije-iranskom-ministru-komunikacija/"/>
    <meta property="og:site_name" content="Krstarica"/>
    <meta property="article:published_time" content="2019-11-22T16:24:00+00:00"/>
    <meta property="og:title" content="SAD uvele sankcije iranskom ministru komunikacija"/>
    <meta property="og:description" content="VAŠINGTON - Sjedinjene Američke Države uvele su sankcije iranskom ministru komunikacija Mohamedu Džavadu Azari-Jahromiju zbog njegove uloge u &quot;širokoj"/>
  </head>
  <body>
    <article>
      <h1>SAD uvele sankcije iranskom ministru komunikacija</h1>
      <address><time datetime="2019-11-22T16:24:00+00:00">22 Nov 2019, 16:24</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521053-750x430.jpg"/>
        <figcaption>Foto: Tanjug/Vikipedia, ilustracija</figcaption>
      </figure>
      <p>VAŠINGTON – Sjedinjene Američke Države uvele su sankcije iranskom ministru komunikacija Mohamedu Džavadu Azari-Jahromiju zbog njegove uloge u „širokoj internet cenzuri“ u vezi sa petodnevnom blokadom pristupa internetu širom zemlje sa ciljem da se uguše protesti zbog povećanja cene benzina za 50 odsto.</p>
      <p>„Uvođenjem sankcija Azari-Jahromiju biće blokirana sva njegova imovina pod američkom jurisdikcijom“, saopštilo je američko ministarstvo finansija.</p>
      <p>U saopštenju se dodaje da američki zakoni generalno zabranjuju američkim državljanima ili ljudima koji su u tranzitu na američkoj teritoriji poslovanja sa takvom imovinom, prenosi Rojters.</p>
      <p>„Iranski lideri znaju da slobodan i otvoren internet izlaže kritici njihov legitimitet i zato traže cenzurisani pristup mreži kako bi ugušili anti-režimske proteste“, naveo je ministar finansija Stiven Mnukin.</p>
      <p>On je istakao da SAD sankcionišu iranskog miistra informacija i komunikacija zbog ograničenja pristupa internetu, uključujući popularne aplikacije za razmenjivanje poruka koje pomažu desetinama miliona Iranaca da budu povezani jednisa drugima i sa spoljnim svetom.</p>
      <p>Blokada interneta otežala je demonstrantima da postavljaju video snimke na društvene mreže, kako bi prikupili podršku i da dobiju relevantne izveštaje o obimu protesta, navodi Rojters.</p>
      <p>(Tanjug)</p>
    </article>
  </body>
</html>