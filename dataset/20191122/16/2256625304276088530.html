<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159110_1010.html"/>
    <meta property="og:site_name" content="Novsport"/>
    <meta property="article:published_time" content="2019-11-22T16:02:00+00:00"/>
    <meta property="og:title" content="Барчовски обяви щаба си в националния"/>
    <meta property="og:description" content="Вижте кои ще помагат на селекционера в предстоящите евроквалификации"/>
  </head>
  <body>
    <article>
      <h1>Барчовски обяви щаба си в националния</h1>
      <address><time datetime="2019-11-22T16:02:00+00:00">22 Nov 2019, 16:02</time> by <a rel="author">Пламен Димитров</a></address>
      <p>Треньорът на Академик Сф - Георги Давидов, помощникът в Левски Лукойл Димитър Ангелов и треньорът на младежката формация на Спортни таланти - Васил Христов, са тримата, които ще помагат на Росен Барчовски в националния ни отбор по баскетбол. Те влизат в щаба на специалиста за предстоящите европейски квалификации за първенството през 2021 година.<br/> <br/>Карето ще дебютира в този формат на 21 февруари, когато България гостува на Гърция в първи мач от пресявките. Лъвовете са в група още с Латвия и Босна и Херцеговина, като първите три в крайното подреждане ще се класират за шампионата в Чехия, Грузия, Германия и Италия.<br/> <br/>"Говорил съм и с тримата, смятам, че ще работим изключително ползотворно и вярвам, че можем да се справим със задачата. А тя е само една - да се класираме на европейското първенство през 2021 година. Жоро Давидов ще отговаря и за кондиционната подготовка, а Васко Христов ще се грижи и за скаутинга. В общи линии изчистваме детайлите по подготовката, макар да знаем, че няма как да имаме много време, в което да съберем момчетата преди старта на квалификациите. Най-вероятно ще започнем на 15-16 февруари, но това ще се уточни в близко бъдеще", каза за "Тема Спорт" селекционерът на България Росен Барчовски.<br/> <br/>Той допълни, че все още са в процес на договаряне евентуално две контроли, които да се проведат в края на януари с отбори от НБЛ.<br/> <br/>"Такова е желанието ми. Ще видим дали ще успеем да го направим. Целта е да повикам по-млади момчета, както и играчи, които са били контузени преди това, за да видим какво е състоянието им. На този етап говорим за пожелание, а не за конкретна реализация", каза още Барчовски.</p>
      <p> </p>
    </article>
  </body>
</html>