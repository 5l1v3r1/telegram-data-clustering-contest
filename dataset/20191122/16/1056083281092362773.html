<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100292/%D8%A7%D9%87%D9%85%DB%8C%D8%AA-%D9%86%D8%B9%D9%85%D8%AA-%D8%B1%D9%87%D8%A8%D8%B1%DB%8C-%D8%AF%D8%B1-%D8%AC%D8%B1%DB%8C%D8%A7%D9%86%D8%A7%D8%AA-%D8%A7%D8%AE%DB%8C%D8%B1-%D8%A8%D9%87-%D8%AE%D9%88%D8%A8%DB%8C-%D8%A8%D8%B1%D8%A7%DB%8C-%D9%87%D9%85%DA%AF%D8%A7%D9%86-%D9%86%D9%85%D8%A7%DB%8C%D8%A7%D9%86-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T16:18:05+00:00"/>
    <meta property="og:title" content="اهمیت نعمت رهبری در جریانات اخیر به خوبی برای همگان نمایان شد"/>
    <meta property="og:description" content="ایسنا/ایلام امام جمعه ایلام گفت: در اتفاقات اخیر ولی‌فقیه بهترین راهکار را به ملت نشان دادند و ما نیز با اثبات ولایت مداری خود و تبعیت از دستور مقام معظم رهبری حمایت ایشان را لبیک گفتیم و بار دیگر آرامش و امنیت در جامعه برقرار شد."/>
  </head>
  <body>
    <article>
      <h6 class="kicker">امام جمعه ایلام:</h6>
      <h1>اهمیت نعمت رهبری در جریانات اخیر به خوبی برای همگان نمایان شد</h1>
      <address><time datetime="2019-11-22T16:18:05+00:00">22 Nov 2019, 16:18</time> by <a rel="author">مجید کیان</a></address>
      <p>ایسنا/ایلام امام جمعه ایلام گفت: در اتفاقات اخیر ولی‌فقیه بهترین راهکار را به ملت نشان دادند و ما نیز با اثبات ولایت مداری خود و تبعیت از دستور مقام معظم رهبری حمایت ایشان را لبیک گفتیم و بار دیگر آرامش و امنیت در جامعه برقرار شد.</p>
      <p>حجت‌الاسلام‌والمسلمین «الله‌نور کریمی‌تبار» در خطبه‌های نماز جمعه شهر ایلام اظهار کرد: اعتراض حق مردم است اما کسانی که دست به اسلحه می‌برند و کتابخانه‌ها و حتی قرآن را آتش می‌زنند مردم عادی نیستند و بدون شک این افراد حسابشان از مردم جدا است و این موضوع نشان از آموزش و سازماندهی این نیروها توسط بیگانگان بود، به طوری که کشور های استکباری خود به این موضوع اعتراف کرده و اعلام کردند از ماه های قبل برای چنین روزی برنامه ریزی کرده اند.</p>
      <p>وی با بیان اینکه اهمیت نعمت ولایت فقیه در چنین فتنه‌هایی مشخص می‌شود، گفت: ولی فقیه بهترین راهکار را به ملت نشان دادند و ما نیز با اثبات ولایت مداری خود و تبعیت از دستور مقام معظم رهبری حمایت ایشان را لبیک گفتیم و بار دیگر آرامش و امنیت در جامعه برقرار شد.</p>
      <p>امام جمعه ایلام تصریح کرد: دشمنان زمانی که از سیاست خارجی جمهوری اسلامی ایران و گسترش انقلاب در سراسر دنیا شکست خوردند برای ایجاد چنین اغتشاشاتی سرمایه گذاری کرده و بدنبال کوچکترین فرصت برای ضربه زدن به کشور ما هستند و کسانی که فکر می کنند دشمنان می توانند مشکلاتشان را رفع کنند سخت در اشتباه هستند.</p>
      <p>کریمی‌تبار گفت: امروز خطمشی رهبری همان خط مشی بنیان‌گذار جمهوری اسلامی اسلامی است که در این موقعیت نظر کارشناسی سران قوا را بر نظر خود ترجیح دادند و در صورت مخالفت ایشان اولین ضرر آن افزایش تهاجم و بزرگنمایی دشمن بر ملت بود.</p>
      <p>امام جمعه ایلام گفت: بر این اساس آمار غیر رسمی از قاچاق بنزین و سو استفاده از این موضوع در کشور نگران کننده بود که با این سهمیه بندی نه تنها می توان از بنزین استفاده بهینه کرد بلکه از قاچاق آن نیز جلوگیری می‌شود و یارانه‌ای که برای سوخت در کشور پرداخت می شد ۱۶ برابر بودجه عمرانی کشور است که با این سهمیه بندی بودجه کشور به ۱۶ برابر افزایش می یابد و سبب اشتغال و عمران خواهد شد.</p>
      <p>وی با بیان اینکه کشور ایران ۲ برابر آمار میانگین جهانی مصرف بنزین دارد و دولت باید تلاش کند این وضعیت را بهبود ببخشدو با تکیه بر توان داخلی و توجه به کالاهای داخلی، نخبگان جوان و بسیجیان مشکلات را در کشور را رفع کند، تاکید کرد: دولت باید تلاش کند قیمت کالاهای ضروری را تثبیت کند و با نظارت جدی دست سودجویان را کوتاه کند.</p>
      <p>کریمی ‍تبار با تبریک هفته بسیج هم اظهار کرد: بسیج در همه‌ی عرصه‌ها مثمر ثمر بوده و توانسته است به بهترین شکل ممکن نقش آفرینی کند.</p>
      <p>به گزارش ایسنا،  ششمین دوره میز خدمت دستگاه‌های اداری و قضایی با حضور استاندار و مسئولان استان در مصلای شهر ایلام برگزار شد.</p>
      <p>انتهای پیام</p>
    </article>
  </body>
</html>