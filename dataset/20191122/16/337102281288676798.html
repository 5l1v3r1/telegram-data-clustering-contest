<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B9%D8%B1%D8%A7%D9%82-%DB%B3-%DA%A9%D8%B4%D8%AA%D9%87-%D9%88-%DB%B3%DB%B0-%D8%B2%D8%AE%D9%85%DB%8C%D8%8C-%D9%85%D8%B9%D8%AA%D8%B1%D8%B6%DB%8C%D9%86-%D9%BE%D8%B1%DA%86%D9%85-%D8%A7%DB%8C%D8%B1%D8%A7%D9%86-%D8%B1%D8%A7-%D8%A2%D8%AA%D8%B4-%D8%B2%D8%AF%D9%86%D8%AF-20191122/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-22T16:22:13+00:00"/>
    <meta property="og:title" content="اعتراضات عراق: ۴ کشته و ۳۰ زخمی، معترضین پرچم ایران را آتش زدند"/>
    <meta property="og:description" content="در جریان تیراندازی و درگیری نیروهای امنیتی عراق با معترضان امروز، جمعه ۲۲ نوامبر در مرکز بغداد ۴ معترض عراقی کشته شدند. با کشته شدن این سه نفر، شمار کشته شدگان عراقی طی دو ماه اعتراضات در این کشور به بیش از ۳۴۰ نفر رسید. در درگیری های امروز همچنین..."/>
  </head>
  <body>
    <article>
      <h1>اعتراضات عراق: ۴ کشته و ۳۰ زخمی، معترضین پرچم ایران را آتش زدند</h1>
      <address><time datetime="2019-11-22T16:22:13+00:00">22 Nov 2019, 16:22</time> by <a rel="author">شاهرخ بهزادی</a></address>
      <p>
        <b>در جریان تیراندازی و درگیری نیروهای امنیتی عراق با معترضان امروز، جمعه ۲۲ نوامبر در مرکز بغداد ۴ معترض عراقی کشته شدند. با کشته شدن این سه نفر، شمار کشته شدگان عراقی طی دو ماه اعتراضات در این کشور به بیش از ۳۴۰ نفر رسید. در درگیری های امروز همچنین ۳۰ نفر زخمی شدند. معترضین خواهان پایان دادن به فساد، تغییر حکومت و قانون اساسی در این کشور هستند. انگشت های اتهام به سوی همسایه بزرگ این کشور، ایران نشانه رفته است. معترضین عراقی ایران را معمار بزرگ به فساد کشاندن سیستم سیاسی در عراق میدانند. آنان توطئه های ایران در عراق را محکوم می کنند و  پرچم های های ایران را در اماکن عمومی به آتش می کشند.</b>
      </p>
      <p>چهار نفر کشته شدگان امروز در درگیری با نیروهای امنیتی در مرکز بغداد و بر روی پل هایی که در مرکز بغداد به منطقه سبز این شهر منتهی می شود و در آن نهادهای مهم عراق از جمله پارلمان و مقر حکومتی، سفارت آمریکا و ایران قرار دارند، کشته شدند.</p>
      <p>منابع بیمارستانی بغداد در باره کشته شدگان امروز می گویند:  دو معترض به ضرب گلوله کشته شدند و دو نفر  دیگردر اثر اصابت نارنجک گاز اشک آور پلیس - که  کیفیت نظامی دارد و ده برابر سنگین تر از نارنجک های  گاز اشک آور متداول و مورد استفاده در نقاط دیگر جهان است، کشته شدند. همین منابع از زخمی شدن دست کم ۳۰ نفر در درگیری های امروز خبر می دهند.</p>
      <p>از ابتدای ماه اکتبر در جنبش اجتماعی خودجوش در عراق بیش از ۱۵ هزار نفر در بغداد و در جنوب کشور زخمی شده اند. معترضین عراقی خواستار اصلاح نظام سیاسی و یک تجدید کامل طبقه حاکم در این کشور هستند.</p>
      <p>در بغداد، پایتخت عراق، معترضین روز و شب میدان نمادین تحریر را اشغال کرده اند و اردوگاه های خود را بر روی سه پل: الجمهوریه، السنک و الاحرار که بر روی دجله است و به منطقه سبز بغداد منتهی می شود، گسترش داده اند.</p>
      <p>در جنوب عراق که مختصات قبیله ای و کشاورزی دارد، تظاهر کنندگان شیعی ، مجدداً شهرهای الهله، ناصریه، دیوانیه، نجف و کربلا را مسدود کردند.</p>
      <p>در شهر کوت، مرکز استان واسط ( جنوب شرق عراق ) یکی از روسای قبایل محلی که به صفوف معترضین پیوسته است، نصیر القصاب به خبرگزاری می گوید: "ما مصمم هستیم تا تظاهرات را تا استعفای دولت و انحلال پارلمان ادامه دهیم."</p>
      <p>در مواجهه با مردمی که خواهان تغییر قانون اساسی و حکومتِ این کشور هستند، دولت طرح برخی از اصلاحات اجتماعی و اصلاح در قانون اساسی را پیشنهاد کرده است که با توجه به شرایط پیچیده سیاسی در عراق به کندی پیش می رود.</p>
      <p>نصیر القصاب ابتکارات اصلاحی دولت را محکوم می کند و می گوید: "ما پیشنهادات اصلاحی حکومت را نمی پذیریم و آن را رد می کنیم، زیرا حکومت به ما دروغ می گوید و به دنبال به دست آوردن وقت است."</p>
    </article>
  </body>
</html>