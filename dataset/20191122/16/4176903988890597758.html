<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/manje-delfina-vise-smeca-u-crnom-moru/"/>
    <meta property="og:site_name" content="Krstarica"/>
    <meta property="article:published_time" content="2019-11-22T16:55:00+00:00"/>
    <meta property="og:title" content="Manje delfina, više smeća u Crnom moru"/>
    <meta property="og:description" content="MOSKVA - Vazdušnim nadzorom Crnog mora, pod nazivom &quot;Let sa delfinima&quot;, prvim u poslednjih 40 godina, ustanovljeno je smanjenje broja delfina u grupama i"/>
  </head>
  <body>
    <article>
      <h1>Manje delfina, više smeća u Crnom moru</h1>
      <address><time datetime="2019-11-22T16:55:00+00:00">22 Nov 2019, 16:55</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>MOSKVA – Vazdušnim nadzorom Crnog mora, pod nazivom „Let sa delfinima“, prvim u poslednjih 40 godina, ustanovljeno je smanjenje broja delfina u grupama i značajno povećanje količine smeća, saopštio je danas Međunarodni ekološki fond Čista mora.</p>
      <p>„Prema prvim rezultatima vazdušnog nadzora, sprovedenog u septembru iznad većeg dela Crnog mora kraj obala Kavkaza, od Kerčkog moreuza do Adlera, broj delfina u posmatranim grupama se značajno smanjio sa nekoliko stotina do najviše 37 životinja u grupi. Istovremeno, količina morskog otpada je porasla“, navodi se u saopštenju.</p>
      <p>Zamenik generalnog direktora organizacije Ana Subotina rekla je za Tas s da je glavni uzrok smanjenja broja delfina migracija izvora hrane, jer su se mnoge vrste ribe, glavne stavke u ishrani delfina, preselile u druge delove Crnog mora.</p>
      <p>Ona je najavila da će biti sprovedeno posebno sveobuhvatno istraživanje kako bi za to bili utvrđeni razlozi i dodala da je rusko Ministarstvo prirodnih resursa i ekologije pristalo da podrži projekat.</p>
      <p>„Rusija se prvi put pridružila projektu dve evropske organizacije. Projektom će biti utvrđen program za posmatranje Crnog mora, proučavaće sve vrste morske populacije – različite vrste riba i sisara, kao i stanje vode i morskog dna. Tek posle toga biće moguće da se odluči koje mere treba preduzeti“, rekla je Subotina.<br/>Istraživačka ekspedicija „Let sa delfinima: identifikovala je porast koločine smeća, kako individualnih objekata, kao što su konopci, bove, ribarske mreže i plastični objekti, tako i oko 200 ostrva od smeća.<br/>„Na sreću, nema džinovskih ostrva smeća kao što su ona u tihomokeanu, ali treba razmislitio ovome jer je uklanjanje smeća na otvorenom moru skup proces“, kaže generalni direktor Čistih mora Vasilij Bogoslovski.</p>
      <p>(Tanjug)</p>
    </article>
  </body>
</html>