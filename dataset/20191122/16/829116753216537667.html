<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191121-borsodchem-jelentos-beruhazasok.html"/>
    <meta property="og:site_name" content="Origo"/>
    <meta property="article:published_time" content="2019-11-22T16:29:00+00:00"/>
    <meta property="og:title" content="Gigaberuházások egy kínai óriáscégtől Magyarországon"/>
    <meta property="og:description" content="Két hatalmas, saját forrásból indított fejlesztésen dolgozik a Borsodchem"/>
  </head>
  <body>
    <article>
      <h1>Gigaberuházások egy kínai óriáscégtől Magyarországon</h1>
      <address><time datetime="2019-11-22T16:29:00+00:00">22 Nov 2019, 16:29</time> by <a rel="author">Origo</a></address>
      <p><b>Két hatalmas, saját forrásból indított beruházáson is dolgozik a BorsodChem, és 2020-ban egy új termékkel állna elő, egy évre rá pedig kiváltaná az egyik kínai alapanyagimportot.<br/></b>Két rendkívül sikeres év áll a BorsodChem Zrt. (BC) mögött, miután beértek anyavállalatának, a Wanhua nevű kínai vegyipari óriásnak az energiahatékonyságot javító, tevékenységoptimalizáló intézkedései, és jól alakult a piac is.</p>
      <blockquote>Arathattunk, így saját forrásból indíthattunk beruházásokat</blockquote>
      <p>– nyilatkozta a <a href="https://www.vg.hu/gazdasag/gazdasagi-hirek/jovore-elkeszul-a-borsodchem-uj-uzeme-2-1876764/">Világgazdaságnak</a> Hegedűs István, a társaság pénzügyi igazgatója. Bár a termékek ára valamelyest esett, az új, például a németországi és a hatalmas szaúdi kapacitások megjelenésével, a BC tőkeszerkezete addigra fenntarthatóvá vált.</p>
      <aside>A BorsodChem két fő termékét, az MDI és a TDI nevű műanyagipari alapanyagot a nyugat-, a közép- és a kelet-európai vevők vásárolják.</aside>
      <p>Mivel ezek magas hozzáadott értékűek, gazdaságosan szállítják őket például Észak- és Dél-Amerikába is. Hozza a megbízásokat a vállalat tavaly nyitott moszkvai képviselete is a gyorsan növekvő és egyelőre rivális gyártótól mentes orosz piacról.</p>
      <figure>
        <img src="https://cdn.nwmgroups.hu/s/img/i/1610/20161004borsodchem1.jpg?w=644&amp;h=417"/>
        <figcaption>A Wanhua Industrial Group leányvállalataként működő BorsodChem Zrt. TDI üzeme Kazincbarcikán<cite>Forrás: MTI/Vajda János</cite></figcaption>
      </figure>
      <aside>A BC folyamatban lévő beruházásai közül a legnagyobb a 145 millió eurós, azaz mintegy 48 milliárd forintos, három üzem létesítésével együtt járó anilinprojekt.</aside>
      <p>A gyárak részegységei svájci, kanadai és amerikai vállalatok licencei alapján készülnek. Az építkezés 2017-ben indult, az átadás 2021-re várható. Akkortól a BorsodChem már nem kényszerül arra, hogy Kínából importálja az MDI-hez szükséges anilint, amelyet egyébként saját csehországi leányvállalatától is vásárol.</p>
      <aside>A társaság másik nagy beruházása a 60 millió eurós (20 milliárd forintos) és a tervek szerint 2020-ra elkészülő HPM-üzem.</aside>
      <p>Az európai piacra szánt HPM egy hőre lágyuló poliuretán műanyag – az MDI továbbfeldolgozott változata –, amelyből a hétköznapi életben is használt termékek sorát állítják elő. Ilyet eddig a BC nem gyártott. A HPM lesz az első olyan termék Magyarországon, amely a Wanhua licence alapján készül – emelte ki a gazdasági napilapnak Varga Béla, a cég HR- és kommunikációs igazgatója.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/gazdasag/20190723-hatalmas-autoipari-beruhazas-erkezik-del-korea.html"/>
        <a href="https://www.origo.hu/gazdasag/20191112-magyarorszagi-beruhazasok-tortenelmi-rekord.html"/>
        <a href="https://www.origo.hu/gazdasag/20190917-honsa-kft-fejlesztes-autoipar-baranya.html"/>
        <a href="https://www.origo.hu/gazdasag/20190920-heti-gazdasagi-osszefoglalo.html"/>
      </related>
    </article>
  </body>
</html>