<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/sprzedaly-majatek-i-wybrala-sie-do-niemiec-wpadly-na-polskiej-granicy/"/>
    <meta property="og:site_name" content="Polsat News"/>
    <meta property="article:published_time" content="2019-11-22T16:21:00+00:00"/>
    <meta property="og:title" content="Sprzedały majątek i wybrały się do Niemiec. Wpadły na polskiej granicy"/>
    <meta property="og:description" content="Trzy obywatelki Tadżykistanu - matka i jej córki - wpadły na polsko-ukraińskiej granicy, po tym, jak okazały paszporty z fałszywymi wizami. Ich celem były Niemcy, gdzie chciały osiedlić się na stałe. Pieniądze na podróż miały ze sprzedaży majątku."/>
  </head>
  <body>
    <article>
      <h1>Sprzedały majątek i wybrały się do Niemiec. Wpadły na polskiej granicy</h1>
      <address>
        <time datetime="2019-11-22T16:21:00+00:00">22 Nov 2019, 16:21</time>
      </address>
      <p>
        <b>Trzy obywatelki Tadżykistanu - matka i jej córki - wpadły na polsko-ukraińskiej granicy, po tym, jak okazały paszporty z fałszywymi wizami. Ich celem były Niemcy, gdzie chciały osiedlić się na stałe. Pieniądze na podróż miały ze sprzedaży majątku.</b>
      </p>
      <related>
        <a href="https://www.polsatnews.pl/wiadomosc/2019-08-23/osmioro-wietnamczykow-w-samochodzie-osobowym-probowal-ich-przemycic-litwin/"/>
      </related>
      <p>Jak poinformowała w piątek rzeczniczka Bieszczadzkiego Oddziału Straży Granicznej mjr Elżbieta Pikor do zdarzenia doszło w czwartek.</p>
      <p>- Obywatelki Tadżykistanu - matka z dwiema córkami w wieku 12 i 19 lat zgłosiły się do kontroli na wjazd do Polski w Korczowej. Funkcjonariusz SG kontrolujący paszporty cudzoziemek zakwestionował autentyczność zamieszczonych w nich hiszpańskiej oraz dwóch francuskich wiz – przekazała mjr Pikor.</p>
      <p>Dodała, że szczegółowe badania dokumentów na specjalistycznym sprzęcie potwierdziły, że wizy są fałszywe. Fałszerstwo potwierdzili również funkcjonariusze europejskich służb granicznych oddelegowani na Podkarpacie w ramach misji Frontex.</p>
      <p>- Okazało się też, że w paszportach były również fałszywe stemple hiszpańskiej kontroli granicznej, które miały zwiększyć wiarygodność wiz – wyjawiła rzeczniczka BiOSG.</p>
      <p>
        <b>Postawiły wszystko na jedną kartę</b>
      </p>
      <p>Matka oraz pełnoletnia córka usłyszały zarzuty posługiwania się fałszywymi dokumentami.</p>
      <p>- Wyjaśniły, że sprzedały majątek i postawiły wszystko na jedną kartę. Za te pieniądze chciały dotrzeć do Niemiec i tam się osiedlić. Fałszywe wizy oraz stemple kupiły w Moskwie, płacąc za nie łącznie 10 tys. euro – przekazała mjr Pikor.</p>
      <p>Kobiety przyznały się do zarzucanego im czynu i poddały dobrowolnie karze 1 roku pozbawienia wolności w zawieszeniu na 2 lata. Dodatkowo Straż Graniczna wydała im decyzję o odmowie wjazdu i skierowała z powrotem na Ukrainę.</p>
      <p>Ze statystyk BiOSG wynika, że od początku 2019 roku strażnicy na podkarpackich odcinkach granicy ujawnili 7 przypadków fałszywych wiz oraz ponad 200 fałszywych stempli kontroli granicznej.</p>
      <p>
        <a href="https://www.polsatnews.pl/wideo/dzis-pogrzeb-21-latka-z-konina-rodzina-apeluje-o-spokoj_6760073/">WIDEO - Dziś pogrzeb 21-latka z Konina. Rodzina apeluje o spokój</a>
      </p>
      <figure>
        <img src="https://r.dcs.redcdn.pl/http/o2/redefine/cp/j2/j2cvuxk3ekuj3ne2um98413cquvb7mmh.jpg"/>
      </figure>
    </article>
  </body>
</html>