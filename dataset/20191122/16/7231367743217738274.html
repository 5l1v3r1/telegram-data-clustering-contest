<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/economia/truffa-dei-falsi-biglietti-aerei-gratis-attenti-al-raggiro-di-natale/"/>
    <meta property="og:site_name" content="InvestireOggi"/>
    <meta property="article:published_time" content="2019-11-22T16:02:17+00:00"/>
    <meta property="og:title" content="Truffa dei falsi biglietti aerei gratis: attenti al raggiro di ‘Natale’"/>
    <meta property="og:description" content="Con l'arrivo del Natale torna la truffa sui falsi biglietti aerei gratis, mentre continuano le truffe sui pacchetti viaggio."/>
  </head>
  <body>
    <article>
      <h1>Truffa dei falsi biglietti aerei gratis: attenti al raggiro di ‘Natale’</h1>
      <h2>Con l'arrivo del Natale torna la truffa sui falsi biglietti aerei gratis, mentre continuano le truffe sui pacchetti viaggio.</h2>
      <address><time datetime="2019-11-22T16:02:17+00:00">22 Nov 2019, 16:02</time> by <a rel="author" href="https://www.investireoggi.it/economia/author/chiaral/" target="_blank">Chiara Lanari</a></address>
      <p>Tornano le<b> truffe dei falsi biglietti aerei</b>. I cybercriminali sono entrati in azione in questo periodo pre festivo per prendersi gioco dei vacanzieri in procinto di prenotare le vacanze di Natale. La denuncia è arrivata dal sito <a href="https://hoax-slayer.com/cgi-sys/suspendedpage.cgi">Hoax-Slayer</a> e poi riportata anche da Sportello dei diritti.</p>
      <h3>Finti biglietti aerei gratis</h3>
      <p>Di recente avevamo parlato della <b>truffa relativa ai pacchetti vacanza da sogno</b> da parte di alcune <b>agenzie di viaggio</b>. In questo caso non c’entrano nulla le agenzie di viaggio ma veri e propri cybercriminali che fingono di regalare biglietti aerei spacciandosi per compagnie aeree. I malintenzionati sfruttano Facebook per questa truffa, spingendo le vittime a cliccare su dei feed del noto social network per ricevere i <b>biglietti aerei gratis</b>. L’utente, poi, viene indirizzato in un sito che somiglia in tutto e per tutto a quello della compagnia aerea ma in realtà sono siti maligni. Che cosa succede collegandosi al loro interno? Ovviamente non si riceverà nessun biglietto gratis ma i dati personali saranno a forte rischio. Non è la prima volta che i cybercriminali tentano di truffare le persone con la scusa di regalare voli aerei. Di recente si era parlato del raggiro su WhatsApp in cui si era diffusa la truffa legata a finti biglietti gratuiti RyanAir e Alitalia.  L’unico modo per difendersi è quello di evitare di cliccare sui post sponsorizzati presenti sui social o in quei link inseriti nelle email di dubbia provenienza. Sportello dei diritti consiglia anche di non inserire mai i propri dati personali su siti non sicuri.</p>
      <h3>Continuano le truffe delle agenzie viaggio</h3>
      <p>Di recente, inoltre, avevamo parlato della<b> truffa di un’agenzia viaggi</b> di Firenze che avrebbe truffato una coppia in viaggio di nozze per ben 25mila euro. Non è la prima volta che agenzie viaggi gestite da persone disoneste scappano col malloppo degli sfortunati viaggiatori. A Pomeriggio Cinque è andata in onda l’intervista a due coppie di sposi che avrebbero subito una truffa da parte di una di queste. Le coppie avevano acquistato il pacchetto vacanza, costato anche molti soldi, e solo dopo si sono accorti che questo era inesistente.</p>
      <p>Il raggiro ha fruttato 25mila euro al presunto truffatore. Durante il programma, condotto da Barbara D’Urso, le due coppie hanno raccontato la loro disavventura sottolineando di aver perso migliaia di euro. L’agente sarebbe stato poi rintracciato telefonicamente ma ha cercato di difendersi. Ora però la Guardia di Finanza sta indagando.</p>
      <p>Leggi anche: <a href="https://www.investireoggi.it/economia/pacchetti-viaggio-da-sogno-fantasma-vacanza-da-incubo-con-truffa-da-20mila-euro/">Pacchetti viaggio da sogno fantasma: vacanza da incubo con truffa da 20mila euro</a></p>
      <p>Quella di Firenze, però, non sembra essere l’unica truffa ai danni di ignari viaggiatori. Una disavventura simile è capitata a una decina di persone di <b>Roseto degli Abruzzi</b> truffati da una nota agenzia della cittadina abruzzese. I clienti infatti avevano prenotato alcuni viaggi per il Giappone dando anche anticipi di 800 euro ma poi hanno scoperto che nessuna prenotazione era stata effettuata. Sarebbero molti i clienti truffati, raggiri che sono iniziati già a settembre e che avrebbero fruttato 50mila euro. Ora, anche su questo caso, stanno indagando i carabinieri mentre l’agenzia è chiusa.</p>
      <p>
        <i>Per informazioni e/o chiarimenti/rettifiche e comunicati stampa scrivete a chiara.lanari@investireoggi.it</i>
      </p>
    </article>
  </body>
</html>