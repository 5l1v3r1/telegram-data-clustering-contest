<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/draseis-enimerosis-kai-exetasis-gia-ton-hiv/"/>
    <meta property="og:site_name" content="ert.gr"/>
    <meta property="article:published_time" content="2019-11-22T16:29:42+00:00"/>
    <meta property="og:title" content="Δράσεις ενημέρωσης και εξέτασης για τον HIV"/>
    <meta property="og:description" content="Στο πλαίσιο της Ευρωπαϊκής Εβδομάδας Εξέτασης (22-29 Νοεμβρίου 2019), ο Εθνικός Οργανισμός Δημόσιας Υγείας (ΕΟΔΥ) ως ο κατεξοχήν αρμόδιος κρατικός φορέας που επί χρόνια ευαισθητοποιεί για την πρόληψη και αντιμετώπιση του AIDS, πραγματοποιεί δράσεις ενημέρωσης και εξέτασης για τον HIV."/>
  </head>
  <body>
    <article>
      <h1>Δράσεις ενημέρωσης και εξέτασης για τον HIV</h1>
      <address><time datetime="2019-11-22T16:29:42+00:00">22 Nov 2019, 16:29</time> by <a rel="author">Δήμητρα Λαχουρή</a></address>
      <p>Στο πλαίσιο της <b>Ευρωπαϊκής Εβδομάδας Εξέτασης</b> (22-29 Νοεμβρίου 2019), ο <b>Εθνικός Οργανισμός Δημόσιας Υγείας</b> (ΕΟΔΥ) ως ο κατεξοχήν αρμόδιος κρατικός φορέας που επί χρόνια ευαισθητοποιεί για την <b>πρόληψη και αντιμετώπιση του AIDS</b>, πραγματοποιεί <b>δράσεις ενημέρωσης και εξέτασης για τον HIV</b>.</p>
      <p>Συγκεκριμένα, ο <b>ΕΟΔΥ</b>, με <b>κατάλληλα εκπαιδευμένο προσωπικό</b>, πραγματοποιεί από σήμερα <b>έως και τις 29 Νοεμβρίου 2019</b>:</p>
      <p>–<b>Δωρεάν και ανώνυμο έλεγχο HIV</b>, με τη μέθοδο της γρήγορης εξέτασης (rapid test), με την κινητή μονάδα του ΕΟΔΥ στο Πανεπιστήμιο (Πανεπιστημίου και Πατριάρχου Γρηγορίου Ε΄) καθώς και στο Γκάζι – Μετρό Κεραμεικός (Περσεφόνης και Βουτάδων) και ώρες 9:00-14:00 και 17:00-22:00</p>
      <p>–<b>Διανομή ενημερωτικών φυλλαδίων</b> σχετικά με τον HIV καθώς και προφυλακτικών</p>
      <p>Επίσης, θα γίνεται <b>ενημέρωση του κοινού για τη δυνατότητα ανώνυμης και δωρεάν εξέτασης</b> στο SIMIO PLUS – Πολυκλινική Αθηνών (Πειραιώς 3, Ομόνοια) καθώς και για όλες τις παρεχόμενες υπηρεσίες του ΕΟΔΥ με παράλληλη συμβουλευτική πριν και μετά την εξέταση (pre &amp; post counseling). Για περισσότερες πληροφορίες δείτε <b><a href="https://eody.gov.gr/simio-plus/">εδώ</a></b>.</p>
      <p>Σκοπός των δράσεων αυτών είναι η <b>προαγωγή της σεξουαλικής υγείας</b> του γενικού πληθυσμού μέσω της ενημέρωσης για την πρόληψη και την αντιμετώπιση της λοίμωξης από τον HIV καθώς και η υιοθέτηση ασφαλέστερων σεξουαλικών συμπεριφορών.</p>
      <p>Η <b>Ευρωπαϊκή Εβδομάδα Εξέτασης</b> είναι μια εκστρατεία σε ευρωπαϊκό επίπεδο που ενθαρρύνει τους δημόσιους και συνεργαζόμενους οργανισμούς, τις κοινότητες και τα ινστιτούτα δημόσιας υγείας σε όλη την Ευρωπαϊκή Περιφέρεια του Παγκόσμιου Οργανισμού Υγείας να ενωθούν για μια εβδομάδα στο πλαίσιο της προώθησης της ευαισθητοποίησης σχετικά με τα οφέλη από την έγκαιρη διάγνωση των λοιμώξεων από τον ιό HIV και τον ιό της ηπατίτιδας καθώς και την αποτελεσματική σύνδεση με τη θεραπεία και τη φροντίδα, τηρώντας παράλληλα την αρχή της εμπιστευτικότητας. Για περισσότερες πληροφορίες δείτε <b><a href="https://bit.ly/2QInko6">εδώ</a></b>.</p>
      <p>Πηγή:ΕΡΤ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/chania/enarxi-exetasis-spinthirografimatos-meletis-vasikon-gagglion-egkefaloy-sto-nosokomeio-chanion/"/>
        <a href="https://www.ert.gr/perifereiakoi-stathmoi/tripoli/gortynia-dorean-mastografies-kai-test-pap/"/>
        <a href="https://www.ert.gr/ert3/eidiseis-ert3/se-ep-aoriston-apergia-ta-diagnostika-kentra-video/"/>
        <a href="https://www.ert.gr/eidiseis/politismos/idisis/bigbang-international-short-film-festival-provoli-tis-tainias-martyrias-toy-zak-kostopoyloy/"/>
        <a href="https://www.ert.gr/perifereiakoi-stathmoi/tripoli/o-g-papailioy-gia-pithano-diachorismo-dimoy-gortynias/"/>
        <a href="https://www.ert.gr/eidiseis/epistimi/ereyna-enas-akoma-asthenis-fainetai-na-therapeytike-apo-ton-hiv/"/>
      </related>
    </article>
  </body>
</html>