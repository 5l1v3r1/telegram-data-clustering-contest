<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/podosfairo/294144-martins-panetoimos-o-gkilierme"/>
    <meta property="og:site_name" content="gavros.gr"/>
    <meta property="article:published_time" content="2019-11-22T16:53:00+00:00"/>
    <meta property="og:title" content="Μαρτίνς: «Πανέτοιμος ο Γκιλιέρμε»!"/>
    <meta property="og:description" content="Ο προπονητής του Ολυμπιακού τόνισε την ανάγκη ο Ολυμπιακός να μείνει συγκεντρωμένος ΜΟΝΟ στον Πανιώνιο, ενώ τόνισε πως ο Βραζιλιάνος μέσος είναι έτοιμος και διαθέσιμος."/>
  </head>
  <body>
    <article>
      <h1>Μαρτίνς: «Πανέτοιμος ο Γκιλιέρμε»!</h1>
      <address>
        <time datetime="2019-11-22T16:53:00+00:00">22 Nov 2019, 16:53</time>
      </address>
      <p>Μία ημέρα πριν από το ματς με τον Πανιώνιο, για την 11η αγωνιστική της Super League 1, o Πέδρο Μαρτίνς έθεσε εαυτόν στη διάθεση της Nova, για την καθιερωμένη εβδομαδιαία (πλην εβδομάδων διακοπής πρωταθλήματος) συνέντευξή του, ενόψει του αγώνα πρωταθλήματος του Σαββατοκύριακου. Ο Πορτογάλος τεχνικός μίλησε για το ματς με τον Πανιώνιο και όχι μόνο, ενώ έβγαλε και ειδήσεις!</p>
      <p>Μεταξύ άλλων τόνισε:</p>
      <p>
        <i>«Όλοι οι διεθνείς έχουν γυρίσει σε πολύ καλή κατάσταση. Ευτυχώς τα ταξίδια Ελλήνων και Πορτογάλων δεν ήταν μακριά. Ο Μεριά, ο Σουντανί, ο Μαντί, ο Ελ Αραμπί είχαν πιο μακρινά ταξίδια και μεγαλύτερη κόπωση, άρα βρίσκονται σε διαδικασία προσαρμογής. Ο Μεριά είναι έτοιμος, πάντως.</i>
      </p>
      <p>
        <i>Τα παιχνίδια στη Νέα Σμύρνη είναι δύσκολα, παραδοσιακά. Πέρυσι βάλαμε γκολ κυριολεκτικά, στο τελευταίο δευτερόλεπτο, πρόπερσι έγινε ένα ματς που έληξε 4-3. Πρέπει να είμαστε προσεκτικοί και αποτελεσματικοί στην τελική προσπάθεια. Θέλουμε να κάνουμε ένα ωραίο παιχνίδι, με ωραίο θέαμα, αλλά πάνω από όλα θέλουμε να νικήσουμε. Και αυτό απαιτεί αποτελεσματικότητα.</i>
      </p>
      <p>
        <i>Το ματς δεν θα είναι εύκολο. Υπολογίζουμε τον Πανιώνιο. Τον σεβόμαστε. Δεν ήταν εύκολη εβδομάδα για εμάς, για να προετοιμάσουμε έναν αγώνα, αφού έλειπαν οι διεθνείς. Ωστόσο δουλέψαμε πολύ και είμαστε σε καλό επίπεδο.</i>
      </p>
      <p>
        <i>Θα μας άρεσε να είχαμε όλους τους παίκτες, αλλά είχαμε την ευκαιρία να δουλέψουμε με παίκτες από την ακαδημία. Πάρα πολύ ενδιαφέρουσα εβδομάδα και για εμάς και για αυτούς. Εξετάσαμε πιο προσεκτικά κάποιες περιπτώσεις, όπως εκείνη του Αβραάμ, ή του Γκιλιέρμε, που έχουν ενοχλήσεις, αλλά σίγουρα θα ήταν πιο εύκολο για εμάς, αν είχαμε όλους τους παίκτες μας.</i>
      </p>
      <p>
        <i>Πρώτα για εμάς είναι ο Πανιώνιος. Είναι το πιο σημαντικό μας παιχνίδι, γιατί μεγάλος στόχος μας παραμένει το πρωτάθλημα. Απαιτεί όλο τον σεβασμό και την προσοχή μας. Πρέπει να έχουμε πολύ υψηλό επίπεδο. Δεν σκεφτόμαστε καθόλου την Ευρώπη, αυτή τη στιγμή. Το παιχνίδι με τον Ερυθρό Αστέρα δεν είναι το πρώτο ευρωπαϊκό, υπάρχει πρώτα η Τότεναμ, η οποία έχει και νέο προπονητή και θα περιμένουμε να δούμε και αλλαγές από εκείνους.</i>
      </p>
      <p>
        <i>Ο Βαλμπουενά είναι σε πάρα πολύ καλή κατάσταση. Είχε απλώς κόπωση. Του δώσαμε λίγο χρόνο να αποκατασταθεί. Και ο Γκιλιέρμε θα είναι πανέτοιμος για αύριο.</i>
      </p>
      <p><i>Η δουλειά μας είναι να ασχολούμαστε με το ποδόσφαιρο και θέλουμε κόντρα στον Πανιώνιο να κάνουμε ένα καλό παιχνίδι και να δώσουμε χαρά στους φιλάθλους μας. Εμάς η δουλειά μας είναι να ασχολούμαστε μόνο με το αγωνιστικό κομμάτι»</i>.</p>
      <related>
        <h4>Διαβάστε επίσης</h4>
        <a href="https://www.gavros.gr/article/podosfairo/294147-h-ikanopoihsh-toy-martins-me-toys-diethneis"/>
        <a href="https://www.gavros.gr/article/podosfairo/294149-na-kerdisw-titloys-kai-na-skorarw-polla-gkol-me-ton-olympiako"/>
        <a href="https://www.gavros.gr/article/podosfairo/294143-o-pedro-martins-live"/>
        <a href="https://www.gavros.gr/article/podosfairo/294140-aytopsia-sto-renth"/>
      </related>
    </article>
  </body>
</html>