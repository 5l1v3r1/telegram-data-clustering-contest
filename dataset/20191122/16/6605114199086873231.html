<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sztarvilag/hazai-sztarvilag/ruzsa-magdi-felnez-az-egeszsegugyben-dolgozokra-2046447/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T16:30:00+00:00"/>
    <meta property="og:title" content="Rúzsa Magdi felnéz az egészségügyben dolgozókra"/>
    <meta property="og:description" content="Az énekesnőnek megmelengette a szívét, hogy eredeti szakmája kapcsán is gondolnak még rá."/>
  </head>
  <body>
    <article>
      <h6 class="kicker">A ZENE IS GYÓGYÍT</h6>
      <h1>Rúzsa Magdi felnéz az egészségügyben dolgozókra</h1>
      <address><time datetime="2019-11-22T16:30:00+00:00">22 Nov 2019, 16:30</time> by <a rel="author">HOT!</a></address>
      <h4>Az énekesnőnek megmelengette a szívét, hogy eredeti szakmája kapcsán is gondolnak még rá.</h4>
      <p>Nemrég a Richter Anna Díj elnyeréséhez beadott pályázatok kreatív ötleteinek véleményezésére kérték fel az énekesnőt. Nem csoda, hiszen szülészeti és nőgyógyá­sza­ti nővér, rengeteget dolgozott az egészségügyben – írja a Hot! magazin összeállítása alapján a Vasárnap Reggel.</p>
      <p>„Az általános nővér résztől a szülészetig és hematológiáig többféle területen dolgoztam. A mai napig szeretek mindet, ami kötődik az egészségügyhöz. Ebben a projektben pedig olyan hétköznapi hősöket ismerhettem meg, akik áldozatos munkájukkal sokat tesznek az embertársaikért.</p>
      <blockquote>Jól emlékszem arra, hogy a sokadik órában milyen nehéz valakire továbbra is odafigyelni, de muszáj, mert beteg, mert nekem nincs olyan bajom, mint neki, és mert fontos, és bennem van a küldetéstudat, hogy segítsek másoknak.</blockquote>
      <p>Ehhez a szakmához kell, hogy legyen benned valami plusz, hogy azt érezd, hogy bár neked is van gondod-bajod, az a másik ember egy kicsit mindig fontosabb” – árulta el Magdi, hozzátéve, hogy amikor másnak segítenek az egészségügyben dolgozók, az belőlük is sokat kivesz. „Főleg akkor, ha azt érzed, hogy valami furcsa módon már kötődsz ahhoz a másik emberhez, akit éppen ápolsz.</p>
      <blockquote>Feláldozol magadból mindig egy darabkát másokért. Ezért nézek fel az egészségügyben dolgozókra. Olyan dolgokat is becsülettel és teljes tisztelettel csinálnak végig, amire sokan képtelenek lennének.</blockquote>
      <p>Erre születni kell.”</p>
      <p>Magdi végül az énekesi pályán futott be, ám úgy gondolja, hogy amit ma csinál, az nagyon is hasonló az eredeti szakmájához.</p>
      <p>„Az élet csomó mindent hozhat, és mindig jó, ha van több szakma a kezedben, ha ott van a hátizsákban valami kis plusz. Nem tudhatod, mit miért sajátítottál el, hogy egy nap melyik tudásodhoz kell visszanyúlni.</p>
      <blockquote>Voltak olyan dolgok, amikre az ember fölösleges rosszként emlékszik vissza, azután egyszer csak jön egy pillanat, amikor rádöbben, hogy nem volt véletlen, hogy ezt meg kellett tanulnia.</blockquote>
      <p>Néha rátör az emberre az eredeti szakmája hiánya, de rájöttem, hogy amit ma csinálok, az is nagyon hasonló. A lélekkel dolgozom, hisz a zene is gyógyít” – magyarázta az énekesnő, aki februárban újabb Aréna-koncertre készül.</p>
      <p>Mint mindenki, időnként Magdi is igénybe veszi az egészségügyi ellátórendszert.</p>
      <blockquote>A vérvételnél vagyok úgy, hogy legszívesebben kivenném az asszisztens kezéből a tűt; imádtam vért venni. A sebészeten is nagyon szerettem dolgozni.</blockquote>
      <p>Az viszont biztos, hogy ha egy nap babám lesz, a szülést szakemberekre fogom bízni, és hallgatni fogok azokra az emberekre, akik ott lesznek körülöttem. Nem én leszek az okoskodó kismama, aki megmondja, hogyan kell szülni, hiába bába a végzettségem. Több szülést is levezettem: kettőt egyedül, a többit hármas csoportban, ahol még orvos sem volt. Tudom, hogy a kórházi szülés életmentő lehet. Ha az anyuka nem biztos mindenben, vagy gond van a baba fekvésével, akkor nem elég a bába: kell a kórház és a szakemberek. Én csak kórházban mernék életet adni a gyermekemnek.</p>
      <hr/>
      <p>A Richter Anna Díj újszerű, megvalósítható ötleteket támogat, idén 20 millió forintot osztottak szét öt csapat között. A zsűri 2019. november 24-ig várja a pályázatokat orvos, egészségügyi szakdolgozó, gyógyszerész és pedagógus szakterületekről.</p>
      <hr/>
      <p>
        <i>Borítókép: Rúzsa Magdi és a 100 Tagú Cigányzenekar jótékonysági koncertje a belvárosi Erzsébet téren 2019. május 30-án.</i>
      </p>
    </article>
  </body>
</html>