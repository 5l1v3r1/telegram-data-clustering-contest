<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ygeia/story/1031720/karkinos-toy-pneymona-proimi-diagnosi-kai-kentrikos-sxediasmos"/>
    <meta property="og:site_name" content="Newsbomb"/>
    <meta property="article:published_time" content="2019-11-22T16:21:34+00:00"/>
    <meta property="og:title" content="Καρκίνος του πνεύμονα: Πρώιμη διάγνωση και κεντρικός σχεδιασμός"/>
    <meta property="og:description" content="Την ανάγκη ένταξης στον κεντρικό σχεδιασμό της Πολιτείας προγραμμάτων προσυμπτωματικού ελέγχου για την πρώιμη διάγνωση του καρκίνου του πνεύμονα, επισημαίνουν οι επιστήμονες, υπογραμμίζοντας πως πρόσφατη μελέτη έδειξε ότι ο προσυμπτωματικός έλεγχος σε ομάδες υψηλού κινδύνου επέφερε μείωση της θνησιμότητας κατά 26% στου άνδρες και 39% στις γυναίκες."/>
  </head>
  <body>
    <article>
      <h1>Καρκίνος του πνεύμονα: Πρώιμη διάγνωση και κεντρικός σχεδιασμός</h1>
      <h2>Την ανάγκη ένταξης στον κεντρικό σχεδιασμό της Πολιτείας προγραμμάτων προσυμπτωματικού ελέγχου για την πρώιμη διάγνωση του καρκίνου του πνεύμονα, επισημαίνουν οι επιστήμονες, υπογραμμίζοντας πως πρόσφατη μελέτη έδειξε ότι ο προσυμπτωματικός έλεγχος σε ομάδες υψηλού κινδύνου επέφερε μείωση της θνησιμότητας κατά 26% στου άνδρες και 39% στις γυναίκες.</h2>
      <address><time datetime="2019-11-22T16:21:34+00:00">22 Nov 2019, 16:21</time> by <a rel="author">Διονυσία Προκόπη</a></address>
      <p>Ο καρκίνος του πνεύμονα ενδέχεται να μην εμφανίσει συμπτώματα, παρά μόνο σε προχωρημένο στάδιο. Η <b>πρώιμη διάγνωση</b> μπορεί να συμβάλλει καίρια στην καλύτερη αντιμετώπισή του και στην επιβίωση των ασθενών, ανέφεραν κατά τη διάρκεια εκδήλωσης με θέμα «Καρκίνος του πνεύμονα και πρώιμη διάγνωση», οι εκπρόσωποι της <b>Ένωσης Ογκολόγων Παθολόγων Ελλάδας</b> (ΕΟΠΕ).</p>
      <p>Τέτοια προγράμματα πρώιμης διάγνωσης του καρκίνου του πνεύμονα έχουν εφαρμοστεί με επιτυχία σε χώρες όπως το Ηνωμένο Βασίλειο, εστιάζοντας αρχικά σε ομάδες υψηλού κινδύνου σε περιοχές με τα μεγαλύτερα ποσοστά θνησιμότητας από καρκίνο του πνεύμονα.</p>
      <p>Ο καρκίνος του πνεύμονα αποτελεί τη <b>συχνότερη μορφή καρκίνου στον κόσμο</b> με περίπου 2,1 εκατ. νέα περιστατικά το 2018, σύμφωνα με τις εκτιμήσεις. Στην <b>Ελλάδα</b>, σύμφωνα με τα πιο πρόσφατα δεδομένα, τα νέα περιστατικά καρκίνου του πνεύμονα το 2018 ανέρχονται σε 9.964 (15% επί του συνόλου των τύπων καρκίνου). Αποτελεί την πρώτη αιτία θανάτου από καρκίνο, και το αντίστοιχο ποσοστό εκτιμάται σε 28% επί των συνολικών θανάτων από καρκίνο στην Ελλάδα.</p>
      <p>Ο καρκίνος του πνεύμονα είναι η συχνότερη μορφή καρκίνου στους άνδρες και η τρίτη συχνότερη στις γυναίκες, είναι η συχνότερη αιτία θανάτου από καρκίνο παγκοσμίως, ενώ εκτιμάται ότι ευθύνεται για σχεδόν έναν στους πέντε θανάτους που προκύπτουν από καρκίνο (1,76 εκατ. θάνατοι το 2018).</p>
      <p>Στο πλαίσιο δράσεων, με αφορμή την καθιέρωση του Νοεμβρίου ως <b>«Μήνα Ενημέρωσης για τον Καρκίνο του Πνεύμονα»</b>, είναι σε εξέλιξη <b>εκστρατεία ενημέρωσης</b> και ευαισθητοποίησης.Επειδή τα συμπτώματα του καρκίνου του πνεύμονα σε αρχικό στάδιο μπορεί να μην είναι ορατά, η εκστρατεία ευαισθητοποίησης έχει ως στόχο να παρακινήσει -κυρίως τα άτομα υψηλού κινδύνου- να συμβουλευτούν τον γιατρό τους προκειμένου να υποβληθούν σε διαγνωστικό έλεγχο. Βασικό εργαλείο της εκστρατείας είναι η ιστοσελίδα <a href="http://www.karkinos-pnevmona.gr/">www.karkinos-pnevmona.gr</a> στην οποία συγκεντρώνονται πληροφορίες για τη νόσο, τους παράγοντες κινδύνου, τους <b>πληθυσμούς υψηλού κινδύνου</b> και τους <b>τρόπους διάγνωσης</b>. Πραγματοποιείται με την υποστήριξη της Ένωσης Ογκολόγων Παθολόγων Ελλάδας (ΕΟΠΕ) και του Συλλόγου Καρκινοπαθών Εθελοντών–Φίλων–Ιατρών (ΚΕΦΙ) Αθηνών και είναι μια πρωτοβουλία της φαρμακευτικής εταιρείας MSD.</p>
      <p>
        <i>(Με πληροφορίες από ΑΠΕ-ΜΠΕ)</i>
      </p>
      <p><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></p>
      <related>
        <a href="https://www.newsbomb.gr/ygeia/farmako/story/1030439/oi-etaireies-msd-kai-bianex-dieyrynoyn-ti-synergasia-toys-sto-kardiometavoliko-xartofylakio"/>
        <a href="https://www.newsbomb.gr/ygeia/story/1031704/deiktes-epidoseon-gia-tis-dapanes-ton-nosokomeion-to-pilotiko-programma-toy-ypoyrgeioy-ygeias"/>
        <a href="https://www.newsbomb.gr/ygeia/farmako/story/1031488/proypologismos-2020-mikri-ayxisi-100-ekat-eyro-sti-farmakeytiki-dapani"/>
      </related>
    </article>
  </body>
</html>