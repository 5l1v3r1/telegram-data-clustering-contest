<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549163.html/%D8%AF%D9%88%D9%84%D8%AA%D9%85%D8%B1%D8%AF%D8%A7%D9%86-%D9%85%D8%AD%D8%A8%D8%AA-%D9%87%D8%A7%DB%8C-%D9%85%D8%B1%D8%AF%D9%85-%D8%B1%D8%A7-%D8%A8%D8%A7-%D8%B1%D9%81%D8%B9-%D9%85%D8%B4%DA%A9%D9%84%D8%A7%D8%AA-%D8%A2%D9%86%D9%87%D8%A7-%D8%AC%D8%A8%D8%B1%D8%A7%D9%86-%DA%A9%D9%86%D9%86%D8%AF--%D9%85%D8%B3%D8%A6%D9%88%D9%84%D8%A7%D9%86-%D8%A8%D8%A7-%D8%AA%D9%84%D8%A7%D8%B4-%D8%B4%D8%A8%D8%A7%D9%86%D9%87-%D8%B1%D9%88%D8%B2%DB%8C-%D8%AC%D9%84%D9%88%DB%8C-%DA%AF%D8%B1%D8%A7%D9%86%DB%8C-%DA%A9%D8%A7%D8%B0%D8%A8-%D8%B1%D8%A7-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:51:00+00:00"/>
    <meta property="og:title" content="دولتمردان محبت‌های مردم را با رفع مشکلات آنها جبران کنند/ مسئولان با تلاش شبانه روزی جلوی گرانی کاذب را بگیرند"/>
    <meta property="og:description" content="ائمه جمعه استان در خطبه های نماز عبادی و سیاسی با اشاره به افزایش قیمت بنزین و حوادث هفته گذشته در کشور، افزودند: طبیعی است که پیرامون یک تصمیم قانونی پیشنهادات و انتقاداتی هم مطرح می شود اما آنچه که باید به عنوان یک اصل قرار بگیرد تمکین به قانون است."/>
  </head>
  <body>
    <article>
      <h1>دولتمردان محبت‌های مردم را با رفع مشکلات آنها جبران کنند/ مسئولان با تلاش شبانه روزی جلوی گرانی کاذب را بگیرند</h1>
      <h2>در خطبه‌های نمازجمعه سراسر استان عنوان شد؛</h2>
      <address>
        <time datetime="2019-11-22T16:51:00+00:00">22 Nov 2019, 16:51</time>
      </address>
      <p>ائمه جمعه استان در خطبه های نماز عبادی و سیاسی با اشاره به افزایش قیمت بنزین و حوادث هفته گذشته در کشور، افزودند: طبیعی است که پیرامون یک تصمیم قانونی پیشنهادات و انتقاداتی هم مطرح می شود اما آنچه که باید به عنوان یک اصل قرار بگیرد تمکین به قانون است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.dana.ir/">شبکه اطلاع رسانی هرمز</a>؛ ائمه جمعه استان در خطبه های نماز عبادی و سیاسی به مهمترین مسائل روز کشور ،منطقه ای و جهانی اشاره کردند.</p>
      <p>
        <b>دولتمردان محبت های مردم را با رفع مشکلات آنها جبران کنند</b>
      </p>
      <p>حجت الاسلام والمسلمین عبادی زاده خطیب جمعه بندرعباس در خطبه اول نماز جمعه به یکی از مسائل مهم اخلاقی در جامعه اشاره کرد و گفت: طلاق از نظر لغوی به معنای بیزاری و دوری معنا شده است و اگر طلاق در جامعه رواج پیدا کند باید منتظر بسیاری از هنجار های نامطلوب در جامعه باشیم.</p>
      <p>خطیب جمعه بندرعباس افزود: می دانیم که در اسلام هیچ امری را پلید تر از طلاق نمی داند و همانطوری که پیامبر اکرم (ص) می فرمایند : طلاق عرش خدا را به لرزه در می آورد بنابر این از این امر پلید باید دوری کنیم.</p>
      <p>حجت الاسلام عبادی زاده خطیب جمعه بندرعباس در خطبه دوم، افزود: یکی از رخداد های مهم و ویژه هفته بسیج است از این جهت که زمانی که امام عزیز دستور تشکیل این ارتش عظیم را دادند دشمنان فکر نمی کردند تمامی معادلاتشان بهم بریزد و هرکجا که بسیج وارد میدان شد تمام محاسبات دشمن را برهم زد و دفاع مقدس مثال بسیار ارزشمند در این زمینه است.</p>
      <p>خطیب جمعه بندرعباس تصریح کرد: ما وارد چهلمین سال بسیج شده ایم و عدد چهل خود به معنای کمال رسیدن است و باید بسیجیان خود را برای مرحله نوین و گام دوم انقلاب آماده کنند.</p>
      <p>عبادی زاده گفت: طرح صالحین بسیج متناسب و نشان دهنده زیر ساخت های قوی گام دوم انقلاب است چراکه طرح صالحین این مجال را به بسیج می دهد که با ایجاد یک شبکه منظم نقش خود را درست ایفا کند.</p>
      <p>وی افزود: مقام معظم رهبری کلید حل مشکلات کشور را رونق تولید داخلی می دانند و امروز روزی است که تمام برنامه ریزی های کشور باید به سمت جایگزین کردن درآمد هایی غیر از درآمد نفتی باشد که یکی از بهترین این درآمدها استفاده از مالیات است.</p>
      <p>عبادی زاده گفت: دولتمردان می توانند با نگاه بر تراکنش حساب های ملی مردم ثروت های باد آورده بعضی ها به منبع درآمد قرار دهند و علاوه براین مالیات مازاد محصولات وارداتی را نیز می توانند جایگزین کنند.</p>
      <p>وی به سامانه هدفمندی بنزین اشاره کرد و گفت: مردم عزیز ما با صبوری خود حیله های دشمن را خنثی کردند از این رو انتظار می رود حمل و نقل شهری قوی تر شود و یکی از مطالبات مردم این است که گرانی فقط برای بنزین باشد و تاثیری بر دیگر کالا ها نداشته باشد .</p>
      <p>عبادی زاده بیان کرد: وضعیت بنزین در کشور ما وضعیت مطلوبی نیست و مردم ما باید صرفه جویی را مدنظر خود قرار دهند و در این مسئله جای دارد از مردم فهیم هرمزگان برای خنثی کردن حیله دشمن تشکر کنیم.</p>
      <p>خطیب جمعه بندرعباس خاطر نشان کرد: دولتمردان بدانند مردم وظیفه خود را به جا آوردند و در اینجا نوبت آنهاست که به فکر سفره مردم باشند و محبت های مردم را با رفع مشکلات آنها جبران کنند.</p>
      <p>
        <b>مسئولان هرگز نباید به دشمن خوشبین باشند</b>
      </p>
      <p>حجت الاسلام فقیهی، امام جمعه موقت شهرستان بندر لنگه در خطبه های نماز جمعه این هفته ،بسیج را مظهر و زمینه ساز ظهور امام زمان (عجل الله تعالی فرج) خواند و اظهار کرد:بسیج مختص کشور ایران و انقلاب اسلامی نیست بلکه تمام مردم جهان که در ارتباط با اسلام ناب محمدی تلاش گر هستند یک بسیجی محسوب می‌شوند.</p>
      <p>فقیهی با اشاره به تاثیر پذیری کشورهای اسلامی از فرهنگ بسیجی ،بسیجیان انقلاب اسلامی، بیان کرد:فرهنگ بسیجی سبب ایجاد مقاومت کشورهای اسلامی در برابر دشمنان شده لذا هر ظلمی که در برابر انقلاب و اسلام از سوی دشمنان پیاده می شود با تلاش،بصیرت و آتش به اختیار بودن بسیج و بسیجیان از بین می رود.</p>
      <p>وی بسیج را مظهر آمادگی و حضور تاثیرگزار در بحران های جامعه خواند و تاکید کرد: ایجاد تمدن اسلامی با حضور بسیج و تلاش های مستمر آنان میسر خواهد شد و لذا هر زمان تفکر بسیجی در جامعه احاطه شده شاهد پیشرفت در تمام عرصه های کشور بودیم این در حالی است که بدون در نظر گرفتن تفکر بسیجی، جامعه با مشکلات و بحران های بسیاری مواجه خواهد شد.</p>
      <p>امام جمعه موقت شهرستان بندرلنگه با اشاره به تاریخ پر افتخار ایران در ایجادفرهنگ و تمدن در کشور، افزود: ایران اسلامی در تلاش برای تشکیل تمدن اسلامی در سراسر جهان‌ است و امروز تمدن اسلامی ایران در جهت ایجاد و ترویج معنویت و فرهنگ اصیل محمدی و جلب رضایت خداوند است.</p>
      <p>حجت الاسلام و المسلمین فقیهی ، خطاب به مسئولان کشور،توجه به شایسته سالاری،تلاش برای جذب حداکثری،تداوم و استمرار عملکرد صحیح دولت های گذشته،پرهیز از رای دادن‌ناآگاهانه و بدون بصیرت،مسئولیت پذیری با انگیزه خدمت گزاری و بصیرت مردم در ولایت پذیری و عدم اعتماد به دشمن را از اصول مهم یک جامعه اسلامی خواند و خاطر نشان کرد: اگر اصول مهم یک جامعه اسلامی رعایت نشود تمدن اسلامی محقق نخواهد شد.</p>
      <p>وی در پایان با اشاره به اغتشاشات اخیر در کشور و محکوم کردن این عمل، خاطر نشان کرد:مشکلات و آشوب ها موجود در کشور ریشه در اعتماد به دشمن دارد لذا مسئولان هرگز نباید به دشمن خوشبین باشند و به آنها اعتماد کنند زیرا تا اسلام است دشمنی و استکبار وجود دارد باید در این‌ مسیر افسردگی کرد.</p>
      <p>
        <b>بحران آب در سیریک بسیار جدی است</b>
      </p>
      <p>حجت الاسلام و المسلمین حسن حیدری امام جمعه شهرستان سیریک در خطبه های نماز جمعه این هفته شهرستان در جمع نماز گزاران، افزود: در طرح  احداث آب شیرین کن های بزرگ در سواحل شهرستان سیریک ، مسئولان باید تضمین بدهند که پسماند آن محیط زیست آبزیان و طبیعت شهرستان را نابود نکنند.</p>
      <p>وی اظهار کرد: جای بسی تاسف و ناراحتی است که وقتی مردم شهرستان سیریک بحران آب شرب دارند باید مسئولان استانی و کشوری دغدغه و اولویت تامین آب شرب مردم شهرستان داشته باشند و در اولویت های بعدی برای استان های دیگر طرح و برنامه در دستور کار قرار دهند.</p>
      <p>امام جمعه شهرستان سیریک خاطر نشان کرد: مسئولان در واگذاری اراضی سیریک ، بومیان شهرستان را در اولویت قرار دهند و از لابی گری افراد سودجو جلوگیری کنند.</p>
      <p>
        <b>با گران شدن بنزین هزینه رفت و آمد در شهرهای کوچک بالا رفته است</b>
      </p>
      <p>حجت الاسلام مهدی دُری، امام جمعه رودان در خطبه های عبادی و سیاسی این هفته شهرستان با اشاره به اینکه دنیا محل آزمایش بندگان است اظهار کرد: بعضی از اتفاقات و حوادث در دنیا برای امتحان بندگان است رهبر انقلاب از طرح سهمیه بندی بنزین حمایت می کنند و اینجا بازهم ما مورد آزمایش قرار می گیریم که چقدر در ولایت پذیری قوی هستیم و خدای نکرده در دل ما شکی بوجود نیاید در این مواقع ملاک و معیار ولایت پذیری افراد مشخص می شود.</p>
      <p>امام جمعه رودان با اشاره به حمایت رهبر انقلاب از گرانی و سهمیه بندی بنزین، افزود: سه راه پیش روی رهبرانقلاب بود یا باید مخالفت صریح می کردند که البته ایرادتی برآن وارد بود و رسانه های ضدانقلاب سو استفاده می کردند و کشور را به سوی دوقطبی می کشاندند بهانه ای دست افراد می داد و ادعا بکنند که  ما می خواهیم کار کنیم پشتوانه نداریم و اینکه توقع برای افراد دیگر بوجود می آمد.</p>
      <p>وی ادامه داد: راه دوم اینکه مقام معظم رهبری سکوت اختیار کنند و به اینگونه مسائل مهم عکس العمل نشان ندهد که اگر اینگونه پیش می آمد بین دولت و مجلس اختلاف نظر بزرگی ایجاد می شد.</p>
      <p>دُری اضافه کرد: راه سوم اینکه مقام معظم رهبری موافقت خودشان را با این طرح اعلام کنند اما جزییات این طرح را به نظر کارشناسی واگذار کردند و به تصمیم سران قوا احترام واعتماد کردند.</p>
      <p>وی با اشاره به گرانی اجناس درسال گذشته بعلت بالا رفتن قیمت دلار یادآور شد: با گرانی دلار فشار سنگینی بر روی مردم تحمیل شد و لازم بود این طرح سهمیه بندی بنزین را دیرتر اجرا می کردند چون تازه یک آرامشی در مردم بوجود آمده بود.</p>
      <p>خطیب جمعه رودان تصریح کرد: کارشناسان در این ضمینه باید این موارد گرانی ها را مورد توجه قرار می دادند و یکدفعه دوتا فشار از ناحیه دلار و بنزین برای مردم سخت است و کاش مسئولان، گرانی بنزین را سالی 20 الی 30درصد در سال های متوالی گران می کردند نه اینکه یکدفعه و فشار بر مردم وارد شود.</p>
      <p>دُری همچنین گفت: کاش قبلش در خصوص اجرای این طرح، زمینه سازی می شد و از طریق رسانه مردم را برای گرانی بنزین آماده می کردند درحالیکه قبل از این در یک مصاحبه اعلام می کنند قرار نیست بنزین گران شود ولی عکس آن عمل می شود و شوک شدیدی بر مردم وارد شد بعضی مواقع این تصمیمات ناگهانی فرصت را برای دشمنان ما مهیا می کند که سریع بخواهند ضربه بزنند.</p>
      <p>وی افزود: کارشناسانی که این تصمیم را گرفتند باید شرایط شهرهای کوچک و بزرگ را در نظر بگیرند رفت و آمد در شهرهای کوچک با ماشین سواری انجام می شود و مترو و یا اتوبوس و غیره در کار نیست و یا حتی سیستم گازی برای سوخت وسایل نقیله کمتر وجود دارد وهزینه رفت و آمد بالا می رود.</p>
      <p>امام جمعه رودان خاطرنشان کرد: مردم با صبر و بصیرتی که دارند نگذاشتند این فتنه بزرگ شود و اینقدر نجیب پای نظام و انقلاب ایستادگی می کنند.</p>
      <p>
        <b>دشمن زخم خورده به دنبال فتنه و آشوب است/ مسئولان با تلاش شبانه روزی جلوی گرانی کاذب را بگیرند</b>
      </p>
      <p>حجت الاسلام محمد بارانی، امام جمعه پارسیان در خطبه های این هفته نماز جمعه شهرستان، با اشاره به افزایش قیمت بنزین و حوادث هفته گذشته در کشور گفت: طبیعی است که پیرامون یک تصمیم قانونی پیشنهادات و انتقاداتی هم مطرح می شود اما آنچه که باید به عنوان یک اصل قرار بگیرد تمکین به قانون است.</p>
      <p>وی، با بیان اینکه این تصمیم نتیجه نظر کارشناسانی است که امین سران قوای کشور بوده اند، اظهار کرد: اگر قانون نقصی هم داشته باشد باید از مجرای قانونی برای اصلاح آن پیگیری کرد و مردم بصیر ما هم قطعا همین نظر را دارند و در عمل هم قانون مداری خود را همیشه نشان داده اند.</p>
      <p>حجت الاسلام بارانی، با اشاره به بیانات رهبر معظم انقلاب، تصریح کرد: متاسفانه فرصت طلبانی خواستند از این فرمایشات به نفع خودشان بهره ببرند و نکته جالب اینکه افرادی که فرمایشات حکیمانه رهبری را مبنی بر تمکین به قانون در سال ۸۸ قبول نکردند امروز در حال ماهیگیری هستند.</p>
      <p>امام جمعه شهرستان پارسیان، سیره مستمر امامین انقلاب در چهل سال گذشته را دفاع از قانون و ساختارهای قانونی کشور معرفی کردن و افزود: حتی اگر قانونی مورد پسند ایشان نبوده است بازهم حمایت کرده اند چون بنابر حکم عقل، جایگاه قانون نباید تضعیف شود و رهبری انقلاب هم طبیعی است که باید اولین نگهبان و محافظ قانون باشند .</p>
      <p>خطیب نماز جمعه پارسیان، به تاکید رهبری بر اجرای قانون و پیگیری اعتراضات در مجاری قانون در سال ۸۸ اشاره و عنوان کرد: اگر رهبری در سال ۸۸ درخواست خلاف قانون را قبول می کردند این بدعت در همه انتخابات ها جاری می شد و یقینا ضرر و خسران مردم و کشور بیشتر خواهد بود.</p>
      <p>بارانی، حمایت رهبری را از تصمیم سران قوا و بدنه کارشناسی آن دانست و گفت: رهبر معظم انقلاب در شیوه اجرا و مراحل آن دخالتی نداشته و ندارند بلکه حمایت ایشان، پشتیبانی از تصمیمات قانونی کشور بر اساس خوش بینی به مسئولان و منتخبان مردم است.</p>
      <p>وی، سیره امام راحل عظیم الشان را نیز مبتنی برهمین روش حکیمانه دانستند و با تبیین مسائل پذیرش قطعنامه ۵۹۸، ادامه داد: امام امت تا چند روز قبل از پذیرش قطعنامه بر تداوم جنگ تاکید می کردند اما بنابراحترام به نظر کارشناسان و مسئولان کشور امام قطعنامه را پذیرفتند در حالی که می دانستند چه سرخوردگی در بین رزمندگان اسلام ایجاد خواهد شد و از آن طرف دشمن نیز سوء استفاده های بزرگی خواهد کرد.</p>
      <p>امام جمعه پارسیان، شرایط کشور را حساس ارزیابی و تاکید کرد: دشمن زخم خورده به دنبال فتنه و آشوب در قلب جبهه مقاومت است و یقینا این مگس های کثیف به دنبال جای زخم می گردند و همگان مشاهده کردید که در این چند روزه چه شرارت ها و جنایاتی را در کشور به بهانه مطالبات مردم عزیز ایران مرتکب شدند.</p>
      <p>خطیب نماز جمعه پارسیان، هدف آمریکا و جیره خواران بین المللی و منطقه ای اش را ناامن کردن ایران اسلامی دانست و گفت: به لطف الهی با بصیرت مردم فهیم و هدایت های رهبری عالیقدر انقلاب نقشه های آنها خنثی شد و یقینا رهبری عزیز با صداقت انقلابی، با عقلانیت انقلابی، با بصیرت و راهبری و مدیریت انقلابی خودشان بهترین مسیر را انتخاب کردند.</p>
      <p>حجت الاسلام بارانی، مسئولین را به پیگیری جدی توصیه های رهبر معظم انقلاب مبنی بر رفع دغدغه های مردم در این موضوع فراخواند و گفت: مسئولان توجه کنند که مردم صاحبان اصلی انقلاب هستند و نباید آنها را نامحرم دانست لذا باید افکار عمومی، نخبگان، نمایندگان را در جریان جزییات این طرح قرار می دادند و جامعه را برای پذیرش این کار آماده می کردند.</p>
      <p>وی، با اشاره به نگرانی های مردم مبنی بر گرانی اجناس و کالاها، تاکید کرد: این دغدغه های مردم جدی و به حق است لذا باید دولت مردان کشور با کار جهادی و تلاش شبانه روزی جلوی گرانی کاذب را بگیرند و نهادهای نظارتی در مجلس و قوه قضائیه نیز باید نظارت کنند که همانطور که وعده داده شده است تمام درآمدهای حاصل از این طرح به حساب مردم واریز شود و دیوان محاسبات و سازمان بازرسی باید مدافع قاطع حقوق مردم باشند.</p>
      <p>انتهای پیام/</p>
    </article>
  </body>
</html>