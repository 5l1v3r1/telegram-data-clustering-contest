<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/vintersport/langrenn/Northug-skal-ga-et-av-verdens-storste-renn-283159b.html"/>
    <meta property="og:site_name" content="adressa.no"/>
    <meta property="article:published_time" content="2019-11-22T16:36:59+00:00"/>
    <meta property="og:title" content="Northug skal gå et av verdens største renn"/>
    <meta property="og:description" content="Petter Northug skal gå langløp denne vinteren. Han satser på å være tilbake i skisporet om drøye to måneder."/>
  </head>
  <body>
    <article>
      <h1>Northug skal gå et av verdens største renn</h1>
      <address><time datetime="2019-11-22T16:36:59+00:00">22 Nov 2019, 16:36</time> by <a rel="author">NTB</a></address>
      <p>Petter Northug skal gå langløp denne vinteren. Han satser på å være tilbake i skisporet om drøye to måneder.</p>
      <aside><a href="https://www.adressa.no/100Sport/vintersport/langrenn/javascript:void(0);">Del denne artikkelen på Facebook</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på Twitter</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på e-post</a></aside>
      <p>Det bekrefter 33-åringen til <a href="https://www.vg.no/sport/i/WbyOdd/petter-northug-gjoer-comeback-i-skisporet-skal-gaa-langloep?utm_content=row-1&amp;utm_source=vgfront&amp;utm_term=df-86-t6b394bf%3Adf-86-t6b394bf">VG</a>. Northug skal gå langløp for Team Ragde Eiendom etter invitasjon fra tidligere OL-vinner Anders Aukland.</p>
      <p>– Jeg må gå litt på ski. Jeg må holde det litt i gang, selv om formen er dårlig, så å kalle det å gå på ski er riktig, sier Northug til avisen.</p>
      <p>Han er selv forsiktig med å kalle det et comeback. Langrennslegenden sier at han skal «ta det som trening».</p>
      <p>Til vinteren skal han blant annet gå Vasaloppet, som er et av de største skirennene i verden i antall deltakere, uten at han regner seg selv som en favoritt denne sesongen.</p>
      <p>– Ambisjonene er nok høyere om å vinne det om noen år enn akkurat nå. Men jeg liker å gå skirenn. Det kan være aktuelt å ha høyere ambisjoner, men jeg skal ikke si nå at jeg skal vinne det, sier han.</p>
      <p>Northug la opp i desember 2018 etter en eventyrlig karriere. Han tok blant annet 13 VM-gull og to OL-gull.</p>
    </article>
  </body>
</html>