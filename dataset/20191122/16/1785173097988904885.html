<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/studiu-la-nivel-european-unul-din-trei-copii-traieste-in-cladiri-nesanatoase-1922404022002019111619177689"/>
    <meta property="og:site_name" content="News.ro"/>
    <meta property="article:published_time" content="2019-11-22T16:40:00+00:00"/>
    <meta property="og:title" content="STUDIU: La nivel european, unul din trei copii trăieşte în clădiri nesănătoase"/>
    <meta property="og:description" content="La nivel european, unul din trei copii trăieşte în clădiri nesănătoase, ceea ce îi expune la risc ridicat de a se confrunta cu probleme de sănătate nedorite, precum astmul, a declarat într-un comunicat Mihai Moia, director executiv al Asociaţiei pentru Promovarea Eficienţei Energetice în Clădiri (ROENEF), citând datele unui studiu efectuat în domeniu - Healthy Homes Barometer 2019."/>
  </head>
  <body>
    <article>
      <h1>STUDIU: La nivel european, unul din trei copii trăieşte în clădiri nesănătoase</h1>
      <address><time datetime="2019-11-22T16:40:00+00:00">22 Nov 2019, 16:40</time> by <a rel="author">Alina Oprea</a></address>
      <p>
        <b>La nivel european, unul din trei copii trăieşte în clădiri nesănătoase, ceea ce îi expune la risc ridicat de a se confrunta cu probleme de sănătate nedorite, precum astmul, a declarat într-un comunicat Mihai Moia, director executiv al Asociaţiei pentru Promovarea Eficienţei Energetice în Clădiri (ROENEF), citând datele unui studiu efectuat în domeniu - Healthy Homes Barometer 2019.</b>
      </p>
      <p>”Asigurarea unui climat interior bun în şcoli este esenţial pentru a proteja procesul educaţional al copiilor şi sănătatea lor. Calitatea aerului ar putea stimula performanţa elevului cu până la 15%, cu un efect pozitiv asupra vitezei de lucru, nivelului de atenţie şi concentrare”, a susţinut Mihai Moia, director executiv al Asociaţiei pentru Promovarea Eficienţei Energetice în Clădiri (ROENEF), unul dintre partenerii implicaţi în proiectul România Eficientă.</p>
      <p>În Europa, peste 65 de milioane elevi şi aproape 4,5 milioane profesori petrec între 170 şi 190 de zile anual la şcoală şi aproximativ 70% din acest timp este petrecut în interiorul clasei.</p>
      <p>Productivitatea muncii creşte cu 12% într-o clădire de birouri renovată</p>
      <p>De asemenea, la nivel european, 80 de milioane de muncitori petrec câte opt ore în fiecare zi la birou, a arătat Mariangiola Fabbri, Director de Cercetare în cadrul Institutului European pentru Performanţa Clădirilor (BPIE), unul dintre cele mai importante think-tank-uri la nivel european în domeniu.</p>
      <p>”Studiile arată că o calitate slabă a aerului interior poate afecta semnificativ sănătatea ocupanţilor, prezenţa, concentrarea, ori performanţa de muncă sau învăţare. Ele mai indică o creştere de 12% a productivităţii într-o clădire de birouri renovată”, a declarat reprezentanta BPIE, în cadrul Forumului România Eficientă.</p>
      <p>Astfel, politicile de sănătate şi de energie ar trebui coordonate, iar în sistemele de colectare a datelor privind eficienţa energetică a clădirilor ar trebui incluşi indicatori pentru clădiri sănătoase.</p>
      <p>”Eficienţa energetică a devenit o prioritate la nivel global, dar şi în politicile Comisiei Europene, pe care România are obligaţia să le implementeze. Măsurile concrete de eficienţă energetică nu mai pot fi amânate la nivel naţional, mai ales în clădiri, unde ne petrecem 90% din timp. Creşterea performanţei energetice a acestora va conduce nu doar la reducerea facturilor, ci şi la îmbunătăţirea sănătăţii şi productivităţii muncii, datorită unei calităţi mai bune a aerului interior”, au susţinut experţii proiectului România Eficientă, organizat de Energy Policy Group.</p>
      <p>În cele cinci luni de la demararea proiectului România Eficientă, au fost organizate cursuri de formare pe tema managementului energetic pentru funcţionari ai administraţiei publice locale, pentru clarificarea oportunităţilor şi a instrumentelor disponibile.</p>
      <p>”Este momentul să punem vorbele în acord cu faptele la noi în ţară, pentru că nu cred că mai avem luxul să menţinem la un nivel declarativ proiectele şi intenţiile noastre legate de eficienţă energetică. Este timpul să punem la punct instrumente şi programe concrete prin care să finanţăm eficienţa energetică în România”, a declarat Radu Dudău, director al Energy Policy Group, think-tank specializat în domeniul energiei şi coordonator al proiectului România Eficientă.</p>
      <p>De asemenea, au avut loc acţiuni de informare şi educare publică, dar şi realizarea unui amplu sondaj cantitativ al opiniei publice pe tema eficienţei energetice. În parteneriat cu Universitatea Politehnica Bucureşti şi ANRE, va fi organizat un curs pentru formarea de manageri energetici, al căror rol este esenţial pentru proiectarea şi implementarea măsurilor de eficientizare la nivel local.</p>
      <p>Beneficiile eficienţei energetice se reflectă nu doar în scăderea facturilor, ci şi în creşterea confortului şi într-un impact mai mic asupra mediului şi al consumului de resurse energetice.</p>
      <p>”Cred că eficienţa energetică este foarte importantă, pentru că energia reprezintă fundamentul vieţii noastre. Nu putem trăi fără căldură, electricitate, mobilitate. Energia consumată are însă şi un impact asupra mediului, deci trebuie să o utilizăm eficient. După cum vedem, generaţiile tinere au aşteptări foarte exigente de la noi”, a declarat, la rândul său, Christina Verchere, CEO OMV Petrom, sponsorul proiectului România Eficientă.</p>
      <p>România Eficientă este un proiect privat, de interes public naţional, derulat de Energy Policy Group (EPG) în parteneriat cu OMV Petrom, companie care contribuie financiar cu o sponsorizare a programului în valoare de 4 milioane de euro până în 2022. Proiectul a demarat în vara anului 2019 şi constă în derularea unui program naţional multianual de eficienţă energetică, cel puţin până în 2022.</p>
      <p>România Eficientă îşi propune să susţină atingerea ţintelor de eficienţă energetică ale României asumate la nivel european în privinţa reducerii emisiilor de carbon şi a creşterii eficienţei energetice, atât prin campanii de informare şi educare, cât şi prin realizarea de proiecte concrete de renovare profundă a unor clădiri publice, în diferite regiuni ale ţării.</p>
      <p>Partenerii principali ai EPG în proiectul România Eficientă sunt Universitatea Politehnica Bucureşti (UPB), ANRE şi Organismul Naţional pentru Standardizare (ASRO).</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>