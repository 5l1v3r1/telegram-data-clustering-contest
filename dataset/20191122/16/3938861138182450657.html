<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_privatbank-kolomojskomu-ne-povernut-goncharuk/939466"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T16:20:00+00:00"/>
    <meta property="og:title" content="Приватбанк Коломойському не повернуть - Гончарук"/>
    <meta property="og:description" content="Націоналізований Приватбанк не будуть повертати олігарху Ігорю Коломойському. Прем'єр-міністр України Олексій Гончарук заявив про це під час виступу у лондонському Королівському інституті міжнародних справ, передає &quot;Голос Америки&quot;. Гончарук сказав, що олігархи не мають політичного ..."/>
  </head>
  <body>
    <article>
      <h1>Приватбанк Коломойському не повернуть - Гончарук</h1>
      <address><time datetime="2019-11-22T16:20:00+00:00">22 Nov 2019, 16:20</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939466_w_300.jpg?v=0"/>
        <figcaption>Гончарук заявив, що Коломойський не впливає на Зеленського. Фото: Delo.ua</figcaption>
      </figure>
      <p>Націоналізований Приватбанк не будуть повертати олігарху <b>Ігорю Коломойському</b>.</p>
      <p>Прем'єр-міністр України <b>Олексій Гончарук</b> заявив про це під час виступу у лондонському Королівському інституті міжнародних справ, передає "<a href="https://ukrainian.voanews.com/a/ukraine-primeminister-denies-oligarchs-influence/5176825.html?fbclid=IwAR2PGoG6QlMQ7lH3ihqn5yHicBlrSc0oOW1Jdaij93ZNdCOKEqX9bmKm95c">Голос Америки</a>".</p>
      <p>Гончарук сказав, що олігархи не мають політичного впливу на президента України Володимира Зеленського.</p>
      <p>"У нас є дуже чітке розуміння, в мене, і в президента, і в уряду, що справа Приватбанку є показовою про Україну для всього світу. Тому, звичайно, ми стоїмо на тому, що ні банк, ні кошти з нього не повинні бути повернуті попереднім акціонерам", - заявив прем'єр.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/economics/_spravu-privatbanku-rozsliduvatime-nabu/938071"/>
      </related>
      <p>Кабмін готовий до будь-якого рішення суду стосовно Приватбанку.</p>
      <p>"Уряд України, команда президента, буде робити все від нас залежне, щоб цей приклад став сигналом того, що в Україні все змінилося", - додав Гончарук.</p>
      <blockquote>Уряд України 18 грудня 2016 року, пославшись на пропозицію НБУ і колишніх акціонерів Приватбанку, вирішив націоналізувати найбільший на українському ринку банк. Для того, щоб врятувати його, держава здійснила докапіталізацію на понад 155 млрд грн. Ексвласники банку вважають націоналізацію незаконною.<br/>Окружний адмінсуд Києва 18 квітня 2019 року за позовом Ігоря Коломойського скасував рішення про націоналізацію Приватбанку. У відповідь на це Кабмін, Нацбанк і Приватбанк одразу оскаржили це рішення.<br/>15 жовтня ПриватБанк здобув перемогу в Апеляційному суді Англії та Уельсу у справі проти Коломойського та Боголюбова. Судді вирішили, що банк має достатньо передумов для судового розгляду справи та отримання відшкодування в сумі близько $3 млрд. А судовий указ про всесвітній арешт активів залишається чинним до рішення по суті.</blockquote>
    </article>
  </body>
</html>