<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/593353/%E2%80%98%E0%A6%B0%E0%A6%BE%E0%A6%9C%E0%A6%BE%E0%A6%95%E0%A6%BE%E0%A6%B0%E0%A6%AA%E0%A7%81%E0%A6%A4%E0%A7%8D%E0%A6%B0%E2%80%99-%E0%A6%B2%E0%A6%BF%E0%A6%82%E0%A6%95%E0%A6%A8%E0%A6%95%E0%A7%87-%E0%A6%AF%E0%A7%81%E0%A6%AC%E0%A6%A6%E0%A6%B2%E0%A7%87%E0%A6%B0-%E0%A6%95%E0%A6%AE%E0%A6%BF%E0%A6%9F%E0%A6%BF%E0%A6%A4%E0%A7%87-%E0%A6%B0%E0%A6%BE%E0%A6%96%E0%A6%A4%E0%A7%87-%E0%A6%9A%E0%A6%BE%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T16:31:00+00:00"/>
    <meta property="og:title" content="‘রাজাকারপুত্র’ লিংকনকে যুবদলের কমিটিতে আনতে চান কারা?"/>
    <meta property="og:description" content="মানবতাবিরোধী অপরাধের দায়ে মৃত্যুদণ্ডপ্রাপ্ত পলাতক রাজাকার জাহিদ হোসেন খোকনের ছেলে খায়রুজ্জামান লিংকনকে যুবদলের কেন্দ্রীয় পূর্ণাঙ্গ কমিটিতে চায় সংগঠনটির একটি অংশ। এই লক্ষ্যে সংগঠনটির প্রস্তাবিত পূর্ণাঙ্গ কমিটিতে তাকে আন্তর্জাতিক সম্পাদক পদেও রাখা হয়েছে। সংগঠনটির একপক্ষ চায়, লিংকনকে..."/>
  </head>
  <body>
    <article>
      <h1>‘রাজাকারপুত্র’ লিংকনকে যুবদলের কমিটিতে আনতে চান কারা?</h1>
      <address><time datetime="2019-11-22T16:31:00+00:00">22 Nov 2019, 16:31</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/22/0c786e1fce1804d69d91e83089c25f36-5dd80ec2d9469.jpg"/>
      </figure>
      <p>মানবতাবিরোধী অপরাধের দায়ে মৃত্যুদণ্ডপ্রাপ্ত পলাতক রাজাকার জাহিদ হোসেন খোকনের ছেলে খায়রুজ্জামান লিংকনকে যুবদলের কেন্দ্রীয় পূর্ণাঙ্গ কমিটিতে চায় সংগঠনটির একটি অংশ। এই লক্ষ্যে সংগঠনটির প্রস্তাবিত পূর্ণাঙ্গ কমিটিতে তাকে আন্তর্জাতিক সম্পাদক পদেও রাখা হয়েছে। সংগঠনটির একপক্ষ চায়, লিংকনকে যুবদলের কমিটিতে রাখতে, অন্যপক্ষ রাজাকার-পুত্রকে রাখার বিপক্ষে। যুবদল সূত্রে এই তথ্য জানা গেছে।</p>
      <p>ফরিদপুর বিএনপি ও যুবদলের সূত্রে জানা গেছে, ফরিদপুরের নগরকান্দার পৌর বিএনপি নেতা পলাতক রাজাকার জাহিদ হোসেন খোকনের বড় ছেলে খায়রুজ্জামান লিংকন।  এর আগে লিংকন ফরিদপুরের জেলা ছাত্রদলের রাজনীতি সঙ্গে যুক্ত ছিলেন। বেশ কয়েবছর ধরে তিনি সুইডেনে রয়েছেন। সেখান থেকে কেন্দ্রীয় যুবদলের কমিটিতে আন্তর্জাতিক সম্পাদক পদের জন্য লবিংও করে যাচ্ছেন। এ নিয়ে সংগঠনটির শীর্ষ নেতৃত্বের মধ্যে বিরোধ সৃষ্টি হয়েছে। একপক্ষ চায়, লিংকনকে যুবদলের কমিটিতে রাখতে, অন্যপক্ষ আন্তর্জাতিক সম্পাদকের মতো গুরুত্বপূর্ণ পদে কোনও রাজাকার-পুত্রকে রাখার বিপক্ষে।  </p>
      <p>এ বিষয়ে জানতে চাইলে যুবদলের সাংগঠনিক সম্পাদক মামুন হাসান বলেন, ‘খায়রুজ্জামান লিংকন ছাত্রদলের রাজনীতি করতেন। তার বাবা জাহিদ হোসেন খোকন বিএনপির নেতা। তিনি বিএনপি থেকে নির্বাচিত পৌর মেয়রও ছিলেন।  তবে লিংকনের পদ পাওয়ার বিষয়টি সম্পর্কে এই মুহূর্তে কিছু বলতে পারবো না।’</p>
      <p>নগরকান্দার থানা বিএনপির ভাইস চেয়ারম্যান হাবিবুর রহমান বাবুল বাংলা ট্রিবিউনকে বলেন, ‘লিংকের বাবা জাহিদ হোসেন খোকন ফাঁসির দণ্ডপ্রাপ্ত রাজাকার। তিনি বর্তমানে পালাতক রয়েছেন। লিংকও দেশে নেই।’</p>
      <p>যুবদল-সূত্রে জানা গেছে, চলতি সপ্তাহে যুবদলের পূর্ণাঙ্গ কমিটির ঘোষণা আসতে পারে। সেই লক্ষ্যে কাজও গুছিয়ে আনা হয়েছে। ১-২ দিনের মধ্যে কেন্দ্রীয় যুবদলের প্রস্তাবিত পূর্ণাঙ্গ কমিটির প্রস্তাবিত তালিকা লন্ডনে বিএনপির ভারপ্রাপ্ত চেয়ারম্যান তারেক রহমানের কাছে পাঠানো হবে। সেখান থেকে অনুমোদন আসার পর পূর্ণাঙ্গ কমিটি ঘোষণা করা হবে।</p>
      <p>এরআগে, ২০১৭ সালের ৩ জানুয়ারি পূর্ববর্তী কমিটির সাধারণ সম্পাদক সাইফুল আলম নীরবকে সভাপতি ও বিএনপির বর্তমান সহ-ছাত্রবিষয়ক সম্পাদক সুলতান সালাউদ্দিন টুকুকে সাধারণ সম্পাদক করে ৫ সদস্যবিশিষ্ট যুবদলের আংশিক কমিটি ঘোষণা করা হয়। তিন বছর মেয়াদি এই কমিটির বয়স ৩৪ মাস পেরিয়ে গেলেও এখন পর্যন্ত সংগঠনটির পূর্ণাঙ্গ কমিটি গঠন করতে পারেননি দায়িত্বপ্রাপ্তরা।</p>
      <p>সবশেষ গত ৯ অক্টোবর যুবদলের ৫ নেতার সঙ্গে স্কাইপে বৈঠক করেন বিএনপির ভারপ্রাপ্ত চেয়ারম্যান তারেক রহমান। সেই বৈঠকে তিনি ২০ অক্টোবরের মধ্যে পূর্ণাঙ্গ কমিটি করতে নির্দেশ দেন। কিন্তু নির্ধারিত সময় পার হলে আবার তারেক রহমানের কাছে সময় চান সংগঠনটির নেতারা। ২৬ নভেম্বরের মধ্যে পূর্ণাঙ্গ কমিটি বিএনপির হাইকমান্ডের কাছে জমা দেওয়া হবে সংগঠনটির সূত্রে জানা গেছে।</p>
      <p>এই প্রসঙ্গে যুবদলের সাংগঠনিক সম্পাদক মামুন হাসান  বলেন, ‘আশা করি, চলতি সপ্তাহে যুবদলের কেন্দ্রীয় পূর্ণাঙ্গ কমিটির ঘোষণা আসতে পারে। সেই লক্ষ্যে আমরা কাজ করে যাচ্ছি।’ কমিটিতে যোগ্য ও ত্যাগীদের রাখা হবে বলে তিনি জানান।</p>
      <footer>/এএইচআর/এমএনএইচ/</footer>
    </article>
  </body>
</html>