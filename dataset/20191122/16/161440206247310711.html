<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/22/l-assessore-chessa-incontra-maran-sport-ottimo-strumento-di-promo-4-955828.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T16:59:15+00:00"/>
    <meta property="og:title" content="L'assessore Chessa incontra Maran: &quot;Sport ottimo strumento di promozione dell'Isola&quot;"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">La visita</h6>
      <h1>L'assessore Chessa incontra Maran: "Sport ottimo strumento di promozione dell'Isola"</h1>
      <h2>L'allenatore del Cagliari ha omaggiato la Regione con la maglia autografata di Luca Ceppitelli</h2>
      <address>
        <time datetime="2019-11-22T16:59:15+00:00">22 Nov 2019, 16:59</time>
      </address>
      <p>"Complimenti a Rolando Maran per i risultati conseguiti finora. Gli ho voluto attribuire un riconoscimento a nome dell'intera Sardegna per le belle parole spese verso la nostra terra e l'immagine positiva che sta contribuendo ad affermare".</p>
      <p>Così l'assessore al Turismo Gianni Chessa durante l'incontro odierno con il mister rossoblù, che ha ricevuto in omaggio un oggetto di artigianato sardo da parte della Regione. Il tecnico ha ricambiato regalando una maglia autografata di Luca Ceppitelli.</p>
      <p>"Lo sport, in particolare il calcio, è un ottimo strumento di visibilità e di promozione per la città di Cagliari e per l'intera Sardegna - commenta Chessa -. Gli attuali risultati, con la ritrovata posizione di vertice nel calcio che conta, sono una grande opportunità per trovarsi sotto i riflettori dei media nazionali ed internazionali. Perciò ho chiesto alla dirigenza isolana anche uno sforzo di collaborazione per promuovere l'Isola in altre occasioni che valuteremo insieme".</p>
      <p>La squadra di Maran è terza in classifica a pari punti con la Lazio. Domenica <a href="https://www.unionesarda.it/articolo/sport/calcio/2019/11/22/verso-lecce-cagliari-l-ex-mancosu-in-dubbio-4-955754.html">sfiderà il Lecce</a> allo Stadio Via del Mare alle 20.45.</p>
      <figure>
        <img src="https://www.unionesarda.it/foto/previewfotoprogressivejpeg/2019/11/23/rolando_maran_e_gianni_chessa_foto_ufficio_stamp-514-318-870508.jpg"/>
        <figcaption>Rolando Maran e Gianni Chessa (foto ufficio stampa)</figcaption>
      </figure>
      <p>(Unioneonline/M)</p>
      <related>
        <a href="https://www.unionesarda.it/articolo/sport/calcio/2019/11/22/verso-lecce-cagliari-l-ex-mancosu-in-dubbio-4-955754.html"/>
      </related>
    </article>
  </body>
</html>