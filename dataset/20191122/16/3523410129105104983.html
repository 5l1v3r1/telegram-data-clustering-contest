<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641404/%D8%A7%D8%AF%D8%A7%D9%85%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D8%B1-%D8%A8%D8%BA%D8%AF%D8%A7%D8%AF-%D9%88-%D8%AC%D9%86%D9%88%D8%A8-%D8%B9%D8%B1%D8%A7%D9%82"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T16:06:00+00:00"/>
    <meta property="og:title" content="ادامه اعتراضات در بغداد و جنوب عراق"/>
    <meta property="og:description" content="اعتراضات گروه‌هایی از مردم عراق به دستگاههای دولتی این کشور، برای 29مین روز پیاپی در شهرهای این کشور در حال برگزاری است."/>
  </head>
  <body>
    <article>
      <h1>
        <a href="https://www.bultannews.com/fa/news/641404/%D8%A7%D8%AF%D8%A7%D9%85%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D8%B1-%D8%A8%D8%BA%D8%AF%D8%A7%D8%AF-%D9%88-%D8%AC%D9%86%D9%88%D8%A8-%D8%B9%D8%B1%D8%A7%D9%82">ادامه اعتراضات در بغداد و جنوب عراق</a>
      </h1>
      <h2>اعتراضات گروه‌هایی از مردم عراق به دستگاههای دولتی این کشور، برای 29مین روز پیاپی در شهرهای این کشور در حال برگزاری است.</h2>
      <address><time datetime="2019-11-22T16:06:00+00:00">22 Nov 2019, 16:06</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ۲۹ مین روز <b>اعتراضات</b> پیاپی <b>عراقی‌ها</b> علیه فساد و ناکارآمدی در برخی شهرهای این کشور امروز (جمعه) نیز برگزار شد و بغداد و شهر الناصریه در استان «ذی قار» شاهد <b>تظاهرات</b> بود.</p>
      <p>به نوشته وبگاه<a href="https://www.alsumaria.tv/news/%D8%A3%D9%85%D9%86/325723/%D8%A7%D8%B1%D8%AA%D9%81%D8%A7%D8%B9-%D8%AD%D8%A7%D9%84%D8%A7%D8%AA-%D8%A7%D9%84%D8%A7%D8%AE%D8%AA%D9%86%D8%A7%D9%82-%D9%85%D8%B9-%D8%A7%D8%B3%D8%AA%D9%85%D8%B1%D8%A7%D8%B1-%D8%A7%D8%B7%D9%84%D8%A7%D9%82-%D8%A7%D9%84%D9%82%D9%86%D8%A7%D8%A8%D9%84-%D8%A7%D9%84%D8%AF"> السومریه نیوز</a>، پیش از ظهر امروز کانون تجمعات در بغداد در نزدیکی پل «الاحرار» در مرکز این شهر بود و طبق آخرین آمار ۴۰ نفر در پی شلیک گاز اشک آور از سوی نیروهای امنیتی حالت خفگی به آنها دست داده و راهی بیمارستان شدند.</p>
      <p>تا کنون هیچ کدام از منابع رسمی عراقی خبری از کشته یا زخمی شدن معترضی را اعلام یا تأیید نکرده، اما خبرگزاری رویترز به نقل از منابع خود مدعی کشته شدن دو نفر و مجروحیت ۲۲ تن شده است. به ادعای این خبرگزاری یکی از معترضین به ضرب گلوله و دیگری بر اثر اصابت گاز اشک آور به سر او جان خود را از دست داده است.</p>
      <p>در استان ذی قار در جنوب عراق نیز، معترضین جاده «ناصریه» را مسدود کردند و نیروهای امنیتی نیز تلاش کردند تا مسیر را باز کرده و معترضان را متفرق کنند. در پی درگیری‌ها میان معترضین و نیروهای امنیتی، «حیدر سلمان» فرماندار ناحیه «الفضله» در استان ذی قار نیز ظهر امروز استعفای خود را اعلام کرد.</p>
      <p>منابع خبری عراقی همچنین از بازگشایی بندر «ام قصر» بزرگترین بندر عراق در استان بصره و پس از چهار روز تعطیلی کامل خبر دادند. معترضان روز دوشنبه گذشته این بندر را به کنترل خود در آورده و مانع فعالیت آن شده بودند.</p>
      <p>دور جدید اعتراصات ضد دولتی و فساد در عراق که از یکم اکتبر آغاز شده و با وقفه دو هفته‌ای به دلیل مراسم اربعین امام حسین (ع) از ۲۵ اکتبر از سر گرفته شد، طبق اعلام‌ها تا کنون بیش از ۳۰۰ کشته و هزاران زخمی در پی داشته است.</p>
      <p>در بخش تحولات سیاسی و همزمان با تلاش دولت و پارلمان عراق برای تصویب قانون انتخابات جدید و همچنین تأکید امروز مرجعیت برای تسریع در این امر(<b><a href="https://www.farsnews.com/news/13980901000214/%D9%85%D8%B1%D8%AC%D8%B9%DB%8C%D8%AA-%D8%B9%D8%B1%D8%A7%D9%82-%D8%AE%D9%88%D8%A7%D8%B3%D8%AA%D8%A7%D8%B1-%D8%AA%D8%B3%D8%B1%DB%8C%D8%B9-%D8%AF%D8%B1-%D9%BE%D8%A7%D8%B3%D8%AE%DA%AF%D9%88%DB%8C%DB%8C-%D8%A8%D9%87-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B1%D8%AF%D9%85-%D8%B4%D8%AF">+</a></b>) برخی گروههای سیاسی کماکان به دنبال برکناری «عادل عبدالمهدی» نخست‌وزیر عراق هستند.</p>
      <p>امروز یک منبع عراقی در گفت‌و‌گو با خبرگزاری اسپوتنیک مدعی شد که احزاب عراقی همچنان به دنبال برکناری عبدالمهدی هستند و در این باره نام سه تن مطرح است. او بدون ذکر نام خود اشاره‌ای هم به اسامی مورد ادعای خود نکرد.</p>
    </article>
  </body>
</html>