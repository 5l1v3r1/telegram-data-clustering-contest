<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103391/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T16:22:52+00:00"/>
    <meta property="og:title" content="Трамп пояснив, чому доручив Джуліані займатися Україною"/>
    <meta property="og:description" content="Президент США Дональд Трамп запропонував пояснення, чому використовував свого особистого адвоката Руді Джуліані для роботи над політикою щодо України."/>
  </head>
  <body>
    <article>
      <h1>Трамп пояснив, чому доручив Джуліані займатися Україною</h1>
      <address>
        <time datetime="2019-11-22T16:22:52+00:00">22 Nov 2019, 16:22</time>
      </address>
      <p>Президент США Дональд Трамп запропонував пояснення, чому використовував свого особистого адвоката Руді Джуліані для роботи над політикою щодо України.</p>
      <p>Як повідомляє "Європейська правда", пояснення Трамп надав в<a href="https://video.foxnews.com/v/6107543486001/#sp=show-clips"> інтерв’ю</a> Fox News.</p>
      <p>"Він знакова постать у цій країні з двох причин. Він був найвеличнішим мером в історії Нью-Йорка, і він був найбільшим борцем зі злочинністю, ймовірно, за останні 50 років ", - заявив Трамп.</p>
      <p>Джуліані раніше обіймав посаду мера найбільшого міста США і федерального прокурора.</p>
      <p>"Він також мій друг. Він чудова людина...Коли ви маєте справу з корумпованою країною - якщо Руді Джуліані - він отримав повноваження через свою репутацію. ... Коли Руді Джуліані їде туди і чуєш, що це корумпована країна, для мене це дуже багато означає", - додав Трамп.</p>
      <p>Джуліані не має офіційної посади в адміністрації Білого дому, а тому його надмірна роль у формуванні політики США щодо України є одним з ключових питань у розслідуванні про імпічмент президента.</p>
      <p>20 листопада на відкритих слуханнях посол США в ЄС Гордон Сондленд заявив <b><a href="https://www.eurointegration.com.ua/news/2019/11/20/7103289/">про пряму вказівку Трампа</a></b> працювати з Джуліані, щоб змусити українське керівництво почати справу проти Джо Байдена.</p>
      <p>Нагадаємо, цього тижня у Конгресі США розпочалась друга серія відкритих допитів свідків у рамках процедури імпічменту президента Трампа.</p>
      <p>Зокрема, свої свідчення <b><a href="https://www.eurointegration.com.ua/news/2019/11/19/7103235/">дали співробітники Білого дому</a></b>: Александер Віндман, що працює у Радбезі, та Дженніфер Вільямс, помічниця віцепрезидента Майка Пенса.</p>
      <p>
        <b>Детальніше читайте у статті: <a href="https://www.eurointegration.com.ua/articles/2019/11/19/7103244/">"Американець на чолі ЗСУ та "догідливий" Зеленський: що показали нові слухання у Конгресі США"</a></b>
      </p>
    </article>
  </body>
</html>