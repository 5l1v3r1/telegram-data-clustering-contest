<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/scienza/lab/2019/11/22/calvizie-causa/"/>
    <meta property="og:site_name" content="Wired"/>
    <meta property="article:published_time" content="2019-11-22T16:43:18+00:00"/>
    <meta property="og:title" content="Calvizie ereditaria: la causa è la mutazione di una proteina"/>
    <meta property="og:description" content="I ricercatori dell’Università Agricola Cinese hanno studiato alcuni maiali affetti da calvizie e hanno individuato il probabile responsabile della perdita di capelli, anche negli uomini"/>
  </head>
  <body>
    <article>
      <h1>Calvizie ereditaria: la causa è la mutazione di una proteina</h1>
      <address><time datetime="2019-11-22T16:43:18+00:00">22 Nov 2019, 16:43</time> by <a rel="author" href="https://www.wired.it/author/gcinini/" target="_blank">Giancarlo Cinini</a></address>
      <h3>I ricercatori dell’Università Agricola Cinese hanno studiato alcuni maiali affetti da calvizie e hanno individuato il probabile responsabile della perdita di capelli, anche negli uomini</h3>
      <p>Della propria <b>calvizie ereditaria</b> si cerca sempre un colpevole: il padre, gli zii o il nonno il quale a sua volta dal nonno. Ma, a quanto racconta una ricerca cinese, oggi forse abbiamo trovato davvero il responsabile: è una <b>mutazione</b> di <b>un gene che codifica la proteina Map2</b>, elemento chiave nella formazione dei capelli. La scoperta non è stata fatta su esemplari della nostra specie ma, al contrario, su alcuni <b>maiali</b> affetti da <b>alopecia</b>. Eh sì, perché anche i suini, spesso studiati per le loro peculiari somiglianze con noi <i>sapiens</i>, possono ereditare forme di calvizie e perdere il pelo. Ed è proprio studiando un gruppo di maiali pelati che i ricercatori dell’<b>Università agricola cinese</b> hanno individuato la mutazione genetica. Il lavoro è stato pubblicato sul <i><a href="https://www.fasebj.org/doi/abs/10.1096/fj.201901187R">Federation of the American Societies for Experimental Biology (Faseb) Journal</a></i>.</p>
      <h4>L’alopecia androgenetica</h4>
      <p>Il termine preferito dagli esperti per indicare la calvizie è quello di <a href="https://www.wired.it/scienza/medicina/2016/04/27/da-sapere-alopecia/">alopecia</a>, che deriva dal greco <b><i>alōpex</i></b>, volpe, animale che perde il proprio pelo a chiazze. La parola resta comunque generica e indica la caduta dei capelli. Nell’uomo la calvizie può essere dovuta a diversi fattori, ambientali, patologici oppure, nella stragrande maggioranza dei casi, ereditari. Quest’ultima si chiama alopecia <b>androgenetica</b>. Vivono il processo di assottigliamento e caduta dei capelli a partire da tempie e chierica l’<b>80% degli uomini</b> e, in forma di diradamento diffuso, quasi la <b>metà delle donne</b>, soprattutto dopo la menopausa.</p>
      <p>La perdita del pelo però non è esclusiva dell’uomo e anche i maiali ne possono essere affetti. L’équipe di scienziati, guidati da <b>Xiangdong Ding</b>, ha perciò preso in esame i follicoli piliferi di due gruppi di maiali, sia adulti che neonati: un gruppo senza e un gruppo con l’alopecia. Nei maiali affetti da calvizie il <b>numero di follicoli</b> era di gran lunga <b>inferiore</b>. A cosa era dovuto?</p>
      <h4>La mutazione causa della calvizie</h4>
      <p>I ricercatori hanno proseguito l’indagine, questa volta a livello genetico, grazie a tecniche di <b>sequenziamento</b> del <b>dna</b>. L’obiettivo era quello di individuare il frammento genetico responsabile di una sottoproduzione di follicoli. È così che sono arrivati a, per così dire, beccare la proteina Map2 quale fattore principale del processo. Difatti, proprio una <b>mutazione</b> del gene Map2, che codifica la proteina Map2, porta alla crescita ridotta dei follicoli, addirittura fin durante lo <b>sviluppo embrionale</b>.</p>
      <p>Questo ha portato subito a immaginare come le recenti tecniche di <b>modifica</b> genetica (<a href="https://www.wired.it/scienza/medicina/2019/10/24/super-crispr-editing-genetico/">Crispr</a>) possano diventare delle soluzioni future al problema diffuso della calvizie. Si potrebbe insomma intervenire con precisione per “aggiustare” la proteina mutata. Ma sappiamo quanto sia <b>complesso</b> correggere un frammento di Dna. Anzi, al momento un comitato internazionale, che raduna studiosi di <b>genetica</b> e di <b>etica</b> assieme, sta elaborando un <a href="https://www.wired.it/scienza/biotech/2019/11/21/commissione-crispr/">documento per fissare dei limiti stringenti</a> a questo tipo di <b>editing</b> genetico. Dunque, chi vede perdere i propri capelli può intanto solo ricorrere a prodotti classici o a metodi più bizzarri, <a href="https://www.wired.it/scienza/medicina/2018/09/04/combattere-calvizie-tuorlo-uovo/">come l’uso di uova</a>. Oppure aspettare l’avvento di follicoli piliferi coltivati in laboratorio a partire da <b>cellule staminali</b>: <a href="https://www.wired.it/scienza/lab/2019/07/10/calvizie-capelli-cellule-staminali/">quest’estate ci sono riusciti</a> alcuni ricercatori californiani. Ma, per ora, si tratta ancora di follicoli su i <b>topi</b>.</p>
    </article>
  </body>
</html>