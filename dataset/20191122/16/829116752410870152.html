<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191122-ujabb-szumatrai-elefant-tetemere-bukkantak-indoneziaban.html"/>
    <meta property="og:site_name" content="Origo"/>
    <meta property="article:published_time" content="2019-11-22T16:47:00+00:00"/>
    <meta property="og:title" content="Újabb szumátrai elefánt tetemére bukkantak Indonéziában"/>
    <meta property="og:description" content="Pár napja egy agyarától megcsonkított, megölt elefántbikát találtak a Délkelet-ázsiai ország Riau tartományában."/>
  </head>
  <body>
    <article>
      <h1>Újabb szumátrai elefánt tetemére bukkantak Indonéziában</h1>
      <address><time datetime="2019-11-22T16:47:00+00:00">22 Nov 2019, 16:47</time> by <a rel="author">MTI</a></address>
      <p><b>Újabb szumátrai elefánt tetemére bukkantak Indonéziában egy olajpálma-ültetvényen. Az állatot megmérgezték, vagy árammal ölték meg. A héten ez a második eset, hogy a súlyosan veszélyeztetett fajhoz tartozó állat tetemére bukkantak az indonéz hatóságok.<br/></b>A világon mindössze 2400-2800 szumátrai elefánt (Elephas maximus sumatranus) maradt, így a faj a kihalás szélére sodródott a Természetvédelmi Világalap (WWF) szerint.</p>
      <aside>A 25 éves, háromtonnás nőstény elefánt maradványait egy Aceh tartománybeli ültetvényen találták szerdán,</aside>
      <p>ekkor az állat már nagyjából egy hete halott lehetett a természetvédelmi hatóság állatorvosai szerint. </p>
      <figure>
        <img src="https://cdn.nwmgroups.hu/s/img/i/1911/20191122megmergezett-elefant-teteme-indoneziaban-korabbi.jpg?w=644&amp;h=363"/>
        <figcaption>Megmérgezett elefánt teteme Indonéziában (korábbi felvétel).<cite>Forrás: Facebook/WWF</cite></figcaption>
      </figure>
      <blockquote>Nem voltak fizikai sérülései, így valószínűleg méreg, vagy áramütés végezhetett vele.</blockquote>
      <p>Ahhoz, hogy biztosat tudjunk mondani, laboratóriumi vizsgálatokra van szükség - mondta Agus Aryanto, a helyi rendőrség egyik vezetője, aki hozzátette, hogy az elefántok gyakran hatolnak be az ültetvények területére, főként az esős évszakban, hogy az olajpálma gyümölcsét leegyék.</p>
      <aside>A héten egy külön csapat foglalkozott azzal, hogy megakadályozza az állatok emberi településekre való betörését.</aside>
      <p>Ahogy arról <a href="https://www.origo.hu/tudomany/20191120-ritka-allattetemre-bukkantak-indoneziaban-vadorok-oltek-meg.html">az Origón is beszámoltunk róla</a>, a héten egy agyarától megfosztott hím szumátrai elefánt tetemére bukkantak Riau tartományban is. Az állatot valószínűleg egy héttel korábban ölték meg, mert a tetem már oszlásnak indult, amikor rátaláltak.</p>
      <p>Életterük elvesztése és az emberekkel való konfliktusaik az elmúlt években megtizedelték a <a href="https://hu.wikipedia.org/wiki/Szum%C3%A1trai_elef%C3%A1nt">szumátrai elefánt</a>ok számát. Az ázsiai elefánt súlyosan veszélyeztetett alfaja elsősorban Szumátra és Borneó szigetének trópusi esőerdeiben fordul elő. Az orvvadászat és az illegális vadállat-kereskedelem továbbra is virágzik Indonéziában a hatóságok erőfeszítései ellenére.</p>
      <aside>Az indonéz törvények szerint az orvvadászok akár 10 év börtönbüntetésre és 200 millió rúpia (4,2 millió forint) pénzbírságra is számíthatnak.</aside>
      <related>
        <h4>KAPCSOLÓDÓ CIKK</h4>
        <a href="https://www.origo.hu/tudomany/20191120-ritka-allattetemre-bukkantak-indoneziaban-vadorok-oltek-meg.html"/>
      </related>
    </article>
  </body>
</html>