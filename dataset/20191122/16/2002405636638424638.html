<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291515,kaczynski-tlumaczy-zachowanie-witek-po-skandalicznym-glosowaniu-w-sejmie"/>
    <meta property="og:site_name" content="na:Temat"/>
    <meta property="article:published_time" content="2019-11-22T16:32:29+00:00"/>
    <meta property="og:title" content="&quot;Marszałek podjęła właściwą decyzję&quot;. Kaczyński tłumaczył sejmową aferę w TVP"/>
    <meta property="og:description" content="Nocne głosowanie w Sejmie nad nowymi sędziami do Krajowej Rady Sądownictwa wywołało oburzenie opozycji z powodu decyzji marszałek izby Elżbiety Witek. W jej obronie stanął prezes PiS Jarosław Kaczyński, który na antenie TVP Info wytłumaczył jej zachowanie i standardowo skrytykował opozycję."/>
  </head>
  <body>
    <article>
      <h1>"Marszałek podjęła właściwą decyzję". Kaczyński tłumaczył sejmową aferę w TVP</h1>
      <address><time datetime="2019-11-22T16:32:29+00:00">22 Nov 2019, 16:32</time> by <a rel="author">Adam Nowiński</a></address>
      <p>Nocne głosowanie w Sejmie nad nowymi sędziami do Krajowej Rady Sądownictwa wywołało oburzenie opozycji z powodu decyzji marszałek izby Elżbiety Witek. W jej obronie stanął prezes PiS Jarosław Kaczyński, który na antenie TVP Info wytłumaczył jej zachowanie i standardowo skrytykował opozycję.<br/><br/><br/>– Pani marszałek podjęła, po długim zastanawianiu się, właściwą decyzję. Bo rzeczywiście, jeżeli spojrzeć na to z jej punktu widzenia, widziała salę, słyszała to, co mówią do niej posłowie z różnych stron, żeby było jasne, to były podstawy do tego, żeby przypuszczać, że to głosowanie nie oddaje po prostu woli Sejmu, a to podstawa do decyzji marszałka. To decyzja marszałka, żeby było jasne – powiedział w rozmowie z <a href="https://www.tvp.info/">TVP Info</a> Jarosław Kaczyński. <br/><br/>Prezes Prawa i Sprawiedliwości zbagatelizował całą sprawę i powiedział, że nic się nie stało. I chociaż słychać było <a href="https://natemat.pl/291465,anulowane-glosowanie-ws-krs-poslowie-opozycji-o-systemie-glosowania">słowa posłanki PiS, która mówiła Witek, żeby anulowała głosowanie</a>, bo PiS przegra, a on <a href="https://natemat.pl/291507,kaczynski-po-glosowaniu-nad-krs-krzyczal-do-opozycji-ze-i-tak-zrobia-swoje">sam krzyczał do opozycji, że "i tak zrobią swoje"</a>, to lider "dobrej zmiany" widzi winę po stronie opozycji. <br/><br/>– Oczywiście opozycja z tego próbuje zrobić jakąś, jak to oni zwykle nazywają, aferę, a tak naprawdę nie stało się nic nadzwyczajnego. Jedno czy dwa głosowania przedtem pani marszałek trzykrotnie przerywała głosowanie ze względu na jednego posła. Nie znała tego wyniku, który był, żeby było jasne. To nie jest tak, że ona wiedziała jaki jest wynik. Nie wiedziała i postanowiła to zrobić jeszcze raz – tłumaczył Kaczyński.<br/><br/><br/>Dodał także, że winni zamieszania są nowi posłowie, których wczorajsze głosowanie przerosło. – To głosowanie nie jest skomplikowane, a okazuje się, że dla pewnych posłów jednak powodowało pewne trudności i w związku z tym trzeba było, można powiedzieć, zrobić próbę, a dopiero później był finał w drugim głosowaniu i ten finał pokazał jaki jest rzeczywisty rozkład sił – stwierdził rozbawiony prezes PiS.<br/><br/><i>źródło: <a href="https://www.tvp.info/">TVP Info</a></i></p>
    </article>
  </body>
</html>