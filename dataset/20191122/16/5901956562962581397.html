<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/svet-sporta-zaluje-umrla-legenda-ljubljanske-olimpije-252971"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T16:21:00+00:00"/>
    <meta property="og:title" content="Svet športa žaluje: umrla legenda ljubljanske Olimpije"/>
    <meta property="og:description" content="Ta teden je v 71. letu starosti umrl dolgoletni češki hokejski trener Vladimir Švejda, ki je s svojo strokovnostjo in hokejskim znanjem pustil neizbrisen pečat tudi v slovenskem hokeju, je danes s..."/>
  </head>
  <body>
    <article>
      <h1>Svet športa žaluje: umrla legenda ljubljanske Olimpije</h1>
      <h2>V ljubljanskem klubu je pustil velik pečat, bil je tudi selektor slovenskih reprezentanc.</h2>
      <address><time datetime="2019-11-22T16:21:00+00:00">22 Nov 2019, 16:21</time> by <a rel="author">STA, N. B.</a></address>
      <p>Ta teden je v 71. letu starosti umrl dolgoletni češki hokejski trener <b>Vladimir Švejda</b>, ki je s svojo strokovnostjo in hokejskim znanjem pustil neizbrisen pečat tudi v slovenskem hokeju, je danes sporočila Hokejska zveza Slovenije (HZS). Švejda je v sezoni 1990/91 prišel k ljubljanski Olimpiji, se leta 1996 za dve sezoni vrnil v domačo Češko, nato pa se za sedem sezon ustalil v Mariboru.</p>
      <h3>Bil je trener in selektor slovenskih fantov</h3>
      <p>V letih, ko so mu v hokejskem klubu Olimpija zaupali selekcije mladincev in kadetov, je Švejda postal tudi glavni trener in selektor slovenskih reprezentanc do 18 in 20 let.<br/><br/>V članski selekciji pa je z nasveti in analizami nasprotnikov sodeloval v trenerskem štabu selektorja <b>Matjaža Seklja </b>na svetovnem prvenstvu tedanje skupine B v Ljubljani leta 2001, ko so si slovenski hokejisti prvič v zgodovini zagotovili preboj med svetovno hokejsko elito.</p>
    </article>
  </body>
</html>