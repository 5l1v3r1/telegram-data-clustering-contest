<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/bg-futbol/kasabov-pri-prezidenta-na-uefa-cheferin-prati-pozdravi-na-mikhaylov_443704.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-22T16:13:00+00:00"/>
    <meta property="og:title" content="Касабов при президента на УЕФА, Чеферин прати поздрави на Михайлов"/>
    <meta property="og:description" content="Ръководителят на европейския футбол изказа задоволството си от нормализирането на обстановката в българския футбол"/>
  </head>
  <body>
    <article>
      <h1>Касабов при президента на УЕФА, Чеферин прати поздрави на Михайлов</h1>
      <h2>Ръководителят на европейския футбол изказа задоволството си от нормализирането на обстановката в българския футбол</h2>
      <address>
        <time datetime="2019-11-22T16:13:00+00:00">22 Nov 2019, 16:13</time>
      </address>
      <figure>
        <img src="https://static.blitz.bg/documents/thumbnails/sport/780/201911/15744320092.jpg"/>
      </figure>
      <p>Временно изпълняващият президентските функции на Българския футболен съюз Михаил Касабов се срещна с президента на УЕФА Александър Чеферин и с генералния секретар Теодор Теодоридис по време на <a href="https://blitz.bg/sport/bg-futbol/zhrebiyat-e-khvrlen-izvadikhme-ksmet-za-evro-2020_443692.html"><b>тегленето на жребия за плейофите за класиране на Евро 2020 в Нион</b></a>. </p>
      <p>Ръководителят на европейския футбол използва възможността да изкаже задоволството си от нормализирането на обстановката в българския футбол след драматичните събития около европейската квалификация с Англия на 14 октомври т.г. и да пожелае успех на екипа, който се нагърби с отговорността да управлява Българския футболен съюз след оставката на президента Борислав Михайлов. </p>
      <p>Чеферин не пропусна шанса да изпрати сърдечните си поздрави на Михайлов, да му благодари за дългогодишната успешна работа и да пожелае успех на българския национален отбор във важното изпитание в края на март догодина.</p>
      <p>От своя страна Михаил Касабов подари на Чеферин реплика на ритон от Панагюрското златно съкровище.</p>
      <p>Както е известно, Александър Чеферин лично присъства на официалното откриване на Националната футболна база „Бояна“ през ноември 2016 г.</p>
      <figure>
        <img src="http://static.blitz.bg/documents/editor/15744320157ef845.jpg"/>
      </figure>
    </article>
  </body>
</html>