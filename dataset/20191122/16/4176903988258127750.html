<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/trgovanje-akcijama-gosa-montaze-podiglo-promet-na-berzi/"/>
    <meta property="og:site_name" content="Krstarica"/>
    <meta property="article:published_time" content="2019-11-22T16:38:00+00:00"/>
    <meta property="og:title" content="Trgovanje akcijama Goša montaže podiglo promet na Berzi"/>
    <meta property="og:description" content="BEOGRAD - Poslednji trgovački dan u nedelji na Beogradskoj berzi obeležilo je snažno trgovanje akcijama preduzeća Goša montaža na MTP tržištu, koje su"/>
  </head>
  <body>
    <article>
      <h1>Trgovanje akcijama Goša montaže podiglo promet na Berzi</h1>
      <address><time datetime="2019-11-22T16:38:00+00:00">22 Nov 2019, 16:38</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521056-750x430.png"/>
        <figcaption>Foto: Tanjug</figcaption>
      </figure>
      <p>BEOGRAD – Poslednji trgovački dan u nedelji na Beogradskoj berzi obeležilo je snažno trgovanje akcijama preduzeća Goša montaža na MTP tržištu, koje su odnele više od 80 odsto ukupnog prometa, a BELEX indeksi su blago ojačali.</p>
      <p>Ukupan promet na trgovanju iznosio je 64,5 miliona dinara (548,7 hiljada evra).</p>
      <p>Indeks BELEX15 se oporavio za 0,1 odsto u odnosu na prethodni dan, na 764,32 poena, ali je u odnosu na prošlu sedmicu u minusu za 0,6 procenata, a i BELEXlajn je danas zaključio trgovanje s dobitkom od 0,1 posto na 1.658,21 poena, pri čemu je na nedeljnom nivou porastao za četvrtinu procenta.</p>
      <p>Na regulisanom tržištu je najveći promet imala obična akcija Komercijalne banke, u iznosu nešto manjem od 1,7 miliona dinara, po nepromenjenoj ceni od 3.280 dinara, dok je preferencijalna akcija tog zajmodavca ojačala za 1,0 procenat na 1.254 dinara, ali uz zanemarljivo trgovanje.</p>
      <p>Naftna industrija Srbije je isprometovana za 1,6 miliona dinara po ceni od 702 dinara, višoj za 0,3 odsto nego u četvrtak, a proizvodno-montažno preduzeće Jedinstvo iz Sevojna se zadržalo na nivou od 6.500 dinara, uz realizaciju od 1,5 miliona dinara.</p>
      <p>Aerodrom „Nikola Tesla“ je zabeležio promet od 0,8 miliona dinara po nepromenjenoj ceni od 850 dinara, dok je preferencijalna akcija duvanske industrije „Filip Moris“ napredovala za nepunih 0,1 odsto na 5.648 dinara, a istrgovana je za 0,6 miliona dinara.</p>
      <p>Proizvođač i distributer tehničkih gasova Mešer Tehnogas je skliznuo za petinu procenta na 13.076 dinara, uz realizaciju od 0,4 miliona dinara, a u istom iznosu je isprometovana i valjaonica aluminijuma Impol Seval iz Sevojna, koja je bila najveći dobitnik dana sa skokom vrednosti od približno 5,7 procenata na 3.487 dinara.</p>
      <p>Na čelu liste gubitnika našao se vranjski proizvođač grejnih tela i štednjaka Alfa plam sa padom od 1,0 posto na 29.700 dinara, uz realizaciju malo manju od 0,1 milion dinara.</p>
      <p>Ubedljivo najveće trgovanje danas je imala akcija beogradskog preduzeća Goša montaža na MTP tržištu, u iznosu od oko 55,1 milion dinara, po ceni od 2.000 dinara, istoj kao na prethodnom trgovanju.</p>
      <p>Strani investitori su u ukupnom prometu imali udeo od 44,87 odsto, pri čemu u kupovini 3,71 procenat, a u prodaji 86 posto.</p>
      <p>Na Berzi danas nije trgovano državnim obveznicama.</p>
      <p>(Tanjug)</p>
    </article>
  </body>
</html>