<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/22/megugrott-a-magyarok-munkaval-eltoltott-eveinek-szama-2009-ota"/>
    <meta property="og:site_name" content="euronews"/>
    <meta property="article:published_time" content="2019-11-22T16:26:20+00:00"/>
    <meta property="og:title" content="Megugrott a magyarok munkával eltöltött éveinek száma 2009 óta"/>
    <meta property="og:description" content="Az Eurostat statisztikái szerint a svédek, a hollandok és a dánok dolgoznak a legtovább az EU-s tagállamok közül."/>
  </head>
  <body>
    <article>
      <h1>Megugrott a magyarok munkával eltöltött éveinek száma 2009 óta</h1>
      <address><time datetime="2019-11-22T16:26:20+00:00">22 Nov 2019, 16:26</time> by <a rel="author">Pálfi Rita</a></address>
      <p>Magyarországon 28,8 évről 34,1 évre nőtt a várhatóan munkával töltött évek száma, vagyis erre számíthat egy 2018-ban 15 éves fiú vagy lány – <a href="https://ec.europa.eu/eurostat/web/products-eurostat-news/-/DDN-20191122-1?inheritRedirect=true&amp;redirect=%2Feurostat%2F">derül ki az Eurostat pénteken közölt adataiból.</a> Ez még mindig az EU-s 36,2 éves átlag alatt van, de lényegesen magasabb, mint a 2009-es adat. Csak Máltán nőtt ez az érték többet, mint Magyarországon - ott 29,8 évről 35,9-re. A növekedés jelentősen meghaladja az elmúlt 9 éves átlagos növekedést az EU-ban (1,8 év).</p>
      <p>A leghosszabb munkával töltött időszak az Európai Unióban Svédország lakóira vár: 41,9 év. Hollandia a második, ahol negyven és fél évet dolgoznak várhatóan életükben, dobogós Dánia 39,9 éves értékkel.</p>
      <p>A legkevesebbet várhatóan a most 15 évesek Olaszországban dolgozzák majd életükben, 31,8 évet. Horvátországban ez az időszak 32,4 év, Görögországban pedig 32,9.</p>
      <p>A két szélsőség az Eurostat európai adatait tekintve Törökország, ahol 29,4 év a becsült munkaidő, illetve Izland, ahol 46,3 évet töltenek munkával.</p>
      <p>A nők kevesebb időt töltenek az életükből munkával, vagyis átlagosan 38,6 év vár a férfiakra és 33,7 a nőkre, írja az Eurostat.</p>
    </article>
  </body>
</html>