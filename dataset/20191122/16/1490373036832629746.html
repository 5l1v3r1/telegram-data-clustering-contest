<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/hongkong-protesty-demonstrace-nejvyssi-soud-zakryvani-tvare-policie_1911221631_luk"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T16:31:00+00:00"/>
    <meta property="og:title" content="‚Mimořádné události.‘ Podle nejvyššího soudu si demonstranti v Hongkongu opět nesmí zakrývat tváře"/>
    <meta property="og:description" content="Tamní policie může vymáhat dodržování zákazu nošení masek po dobu dalšího týdne. Demonstranti pomocí masek skrývají svou totožnost, ale také se jimi chrání před slzným plynem či pepřovým sprejem."/>
  </head>
  <body>
    <article>
      <h1>‚Mimořádné události.‘ Podle nejvyššího soudu si demonstranti v Hongkongu opět nesmí zakrývat tváře</h1>
      <address><time datetime="2019-11-22T16:31:00+00:00">22 Nov 2019, 16:31</time> by <a rel="author">ČTK</a></address>
      <p>
        <b>Hongkongský nejvyšší soud v pátek pozastavil platnost svého pondělního rozhodnutí, podle nějž je zákaz zakrývání tváře při demonstracích neústavní. Na základě pátečního výroku soudu může hongkongská policie vymáhat dodržování zákazu nošení masek po dobu dalšího týdne, ve kterém se budou konat ostře sledované místní volby. Informovala o tom agentura AP.</b>
      </p>
      <p>Demonstranti obličejovými maskami skrývají svou totožnost, ale také se jimi chrání před slzným plynem či pepřovým sprejem, které používají při zásazích proti nim policisté.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/hongkong-protesty-cina-demokracie-studenti-barbora-samalova-podcast-vinohradska_1911210600_cen"/>
      </related>
      <p>Správkyně Hongkongu Carrie Lamová zákaz zakrývání tváře oznámila 4. října na základě výjimečných pravomocí pocházejících ještě z koloniální éry a uplatněných poprvé za 50 let. Opatření vzápětí vyvolalo prudké potyčky mezi demonstranty a policií v hongkongských ulicích. Mnoho protestujících zákaz ignorovalo.</p>
      <p>Tento týden v pondělí hongkongský nejvyšší soud označil zákaz zakrývání tváře při demonstracích za neslučitelný se základním zákonem, tedy „miniústavou“. Soud uvedl, že nařízení neúměrně omezuje svobody občanů v této bývalé britské kolonii, která se v roce 1997 vrátila pod čínskou správu</p>
      <h3>‚Mimořádné události‘</h3>
      <p>Hongkongská vláda se proti verdiktu nejvyššího soudu odvolala a zároveň požádala, aby soud pozastavil platnost svého pondělního rozhodnutí, dokud nebude odvolací proces ukončen.</p>
      <p>Nejvyšší soud v pátek souhlasil a platnost svého verdiktu na týden pozastavil. Zdůvodnil to mimořádnými událostmi, jimž Hongkong nyní čelí.</p>
      <p>Hongkongem půl roku zmítají protivládní protesty, jejichž účastníci požadují demokratické reformy. Demonstrace v posledních týdnech pravidelně přerůstají v násilné střety protestujících s policií, zatýkány jsou tisíce lidí.</p>
      <related>
        <h4>Související články</h4>
        <a href="https://www.irozhlas.cz/zpravy-svet/tomas-petricek-hongkong-nasili_1911201120_zit"/>
        <a href="https://www.irozhlas.cz/zpravy-svet/hongkong-protest-protesty-cina-polytechnicka-univerzita-2019_1911190642_ako"/>
        <a href="https://www.irozhlas.cz/zpravy-svet/hongkong-cina-peking-demonstrace-slzny-plyn-policie-univerzita_1911180637_nkr"/>
        <a href="https://www.irozhlas.cz/zpravy-svet/hongkong-protesty-carrie-lamova-cina-demonstrace-policie-slzny-plyn_1911172138_gak"/>
      </related>
    </article>
  </body>
</html>