<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593345/%E0%A6%AC%E0%A7%8D%E0%A6%AF%E0%A6%BE%E0%A6%9F%E0%A6%BF%E0%A6%82%E0%A7%9F%E0%A7%87%E0%A6%B0-%E0%A6%B8%E0%A6%BF%E0%A6%A6%E0%A7%8D%E0%A6%A7%E0%A6%BE%E0%A6%A8%E0%A7%8D%E0%A6%A4-%E0%A6%AD%E0%A7%81%E0%A6%B2-%E0%A6%9B%E0%A6%BF%E0%A6%B2-%E0%A6%A8%E0%A6%BE-%E0%A6%A1%E0%A7%8B%E0%A6%AE%E0%A6%BF%E0%A6%99%E0%A7%8D%E0%A6%97%E0%A7%8B"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T16:31:00+00:00"/>
    <meta property="og:title" content="ব্যাটিংয়ের সিদ্ধান্ত ভুল ছিল না: ডোমিঙ্গো"/>
    <meta property="og:description" content="ভারতের বিপক্ষে ইন্দোর টেস্টের মতো কলকাতায় দিবা-রাত্রির টেস্টেও টস জিতে ব্যাটিং নিয়েছে মুমিনুল হক। দৃশ্যের অবশ্য কোনো রকম হেরফের হয়নি। দ্বিতীয় টেস্টেও ব্যাটিং বিপর্যয় ছিল সফরকারীদের। প্রথম টেস্টের প্রথম ইনিংসে ১৫০ রান করলেও দিবা-রাত্রির টেস্টের প্রথম ইনিংসে এর ধারে কাছে ঘেঁষতে পারেনি। ১২..."/>
  </head>
  <body>
    <article>
      <h1>ব্যাটিংয়ের সিদ্ধান্ত ভুল ছিল না: ডোমিঙ্গো</h1>
      <address><time datetime="2019-11-22T16:31:00+00:00">22 Nov 2019, 16:31</time> by <a rel="author">রবিউল ইসলাম, কলকাতা থেকে</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/22/765f9d2e5c7885aef99c06b2e3134215-5dd80dca33979.jpg"/>
      </figure>
      <p>
        <b>ভারতের বিপক্ষে ইন্দোর টেস্টের মতো কলকাতায় দিবা-রাত্রির টেস্টেও টস জিতে ব্যাটিং নিয়েছে মুমিনুল হক। দৃশ্যের অবশ্য কোনো রকম হেরফের হয়নি। দ্বিতীয় টেস্টেও ব্যাটিং বিপর্যয় ছিল সফরকারীদের। প্রথম টেস্টের প্রথম ইনিংসে ১৫০ রান করলেও দিবা-রাত্রির টেস্টের প্রথম ইনিংসে এর ধারে কাছে ঘেঁষতে পারেনি। ১২ ব্যাটসম্যান নিয়ে মাত্র ১০৬ রানে গুটিয়ে গেছে বাংলাদেশ! তাহলে কি টসের এই সিদ্ধান্ত ভুল ছিল?</b>
      </p>
      <p>সংবাদ সম্মেলনে বাংলাদেশ দলের প্রধান কোচ রাসেল ডোমিঙ্গো জানালেন টসের সিদ্ধান্ত মোটেও ভুল ছিল না, ‘উইকেট ব্যাটিংয়ের জন্য আদর্শ। ব্যাটিং নেওয়াটা ভালো সিদ্ধান্ত ছিল। কিন্তু ভারতের শক্তিশালী বোলিং লাইনআপের বিপক্ষে আমাদের ব্যাটসম্যানরা ব্যর্থ হয়েছে। সত্যি কথা বলতে মাঝে মাঝে এমন বোলিংয়ের বিপক্ষে অসহায় আত্মসমর্পণ ছাড়া করার কিছুই থাকে না।’</p>
      <p>গোলাপি বলের টেস্টের প্রথম দিনের একটি সেশনও নিজেদের করে নিতে পারেনি বাংলাদেশ। দিনশেষে ৬৮ রানে এগিয়ে স্বাগতিকরা। ম্যাচের আরও চার দিন বাকি, ফলে বোঝাই যাচ্ছে ম্যাচের অবস্থা। এমন দিন কাটিয়ে শুকনো মুখে রাসেল ডোমিঙ্গো বললেন, ‘অবশ্যই ভালো দিন নয়। সারা দিনে আমরা হতাশাজনক পারফরম্যান্স করেছি। ৯৯ ভাগ সময়েই এখানে আগে ব্যাটিং নেবে যে কেউ। তাই আমি ব্যাটিং নেওয়ার সিদ্ধান্ত ভুল বলতে নারাজ। আমরা আসলে খুব বাজে ক্রিকেট খেলেছি।’</p>
      <p>নিজেদের দিনটি খারাপ হলেও ভারতকে মোটেও খাটো করছেন না রাসেল ডোমিঙ্গো, ‘তাদের বোলিং লাইনআপ দুর্দান্ত। এমন বোলিংয়ের বিপক্ষে খেলা সত্যিই কঠিন। ব্যাটিং লাইনআপ অন্তত ভালো। তারা অভিজ্ঞ দল, সেই তুলনায় আমরা বেশ পিছিয়ে। ইশান্ত শর্মা তো ক্যারিয়ারের সবচেয়ে ভালো অবস্থানে আছেন। তার বোলিংয়ের বিপক্ষে আসলে করার কিছু ছিল না।’<br/>একেবারে প্রস্তুতি ছাড়াই বাংলাদেশ গোলাপি বলের টেস্ট খেলতে নেমেছে। বাংলাদেশ দল যদিও একটি প্রস্তুতি ম্যাচ খেলতে চেয়েছিল। কিন্তু ব্যস্ত সূচির কারণে সেটা সম্ভব হয়নি। ডোমিঙ্গো জানিয়েছেন, ‘আমরা অনুরোধ করেছিলাম, কিন্তু ব্যস্ত সূচির কারণে সেটা সম্ভব হয়নি। প্রস্তুতি ম্যাচ খেলতে পারলে অবশ্যই ভালো হতো। তবে এটাকে অজুহাত হিসেবে দাঁড় করাতে চাই না।’</p>
      <footer>/এফআইআর/</footer>
    </article>
  </body>
</html>