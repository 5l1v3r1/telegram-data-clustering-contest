<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359662-atrodas-675-000-eiro-liepajas-muzikas-makslas-un-dizaina-vidusskolas-jaunbuvei"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T16:10:00+00:00"/>
    <meta property="og:title" content="Atrodas 675 000 eiro Liepājas Mūzikas, mākslas un dizaina vidusskolas jaunbūvei"/>
    <meta property="og:description" content="Liepājas Mūzikas, mākslas un dizaina vidusskolai (LMMDV) ir piešķirts nepieciešamais papildu finansējums 675 000 eiro, lai īstenotu jaunbūves celtniecības projektu Liepājā, Alejas ielā, informēja izglītības iestādē."/>
  </head>
  <body>
    <article>
      <h1>Atrodas 675 000 eiro Liepājas Mūzikas, mākslas un dizaina vidusskolas jaunbūvei</h1>
      <address><time datetime="2019-11-22T16:10:00+00:00">22 Nov 2019, 16:10</time> by <a rel="author">Jauns.lv / LETA</a></address>
      <p>
        <b>Liepājas Mūzikas, mākslas un dizaina vidusskolai (LMMDV) ir piešķirts nepieciešamais papildu finansējums 675 000 eiro, lai īstenotu jaunbūves celtniecības projektu Liepājā, Alejas ielā, informēja izglītības iestādē.</b>
      </p>
      <p>Nepieciešamais papildu finansējums rasts, pārdalot līdzekļus no Finanšu ministrijas, Ekonomikas ministrijas un Ārlietu ministrijas budžeta programmām uz Kultūras ministrijas (KM) budžeta programmu. Vakar, 21.novembrī, Saeima apstiprināja finansējuma pārdali, skaidroja KM Sabiedrisko attiecību nodaļas vadītāja Lita Kokale.</p>
      <p>Pēc LMMDV direktores Ingas Auziņas paustā, sadarbībā ar Liepājas pilsētas domi un Kultūras ministriju ir veikts apjomīgs darbs trūkstošā finansējuma piesaistē, jo patlaban skolai akūti trūkst telpu un šis faktors neļauj optimāli sakārtot stundu sarakstu, audzēkņiem ir mācību pārtraukumi un vēlu beidzas stundas. Jaunās piebūves celtniecība šo problēmu virkni atrisināšot.</p>
      <p>Pašvaldībā skaidroja, ka pēc Liepājas Dizaina un mākslas vidusskolas un Emiļa Melngaiļa Liepājas Mūzikas vidusskolas apvienošanas un profesionālās kompetences centra statusa iegūšanas LMMDV no Eiropas reģionālās attīstības fonda (ERAF) tika piešķirti 2 129 619 eiro izglītības iestādes kultūrizglītības mācību vides modernizēšana. </p>
      <p>Ņemot vērā, ka projekts un tā izmaksas tika plānotas 2017.gadā, bet reāli būvniecības darbus skola varēja iepirkt tikai šogad, būvniecības nozares izmaksu sadārdzinājuma rezultātā plānoto 1 649 144 eiro vietā Alejas ielas jaunbūves izmaksas kopā ar projektēšanas, autoruzraudzības un būvuzraudzības izmaksām, ir sasniegušas 2 787 302 eiro.</p>
      <p>Projekts paredz, ka jaunā ēka ietvers mācību klases un darbnīcas, pedagogu darba telpas, sadzīves telpas un tehniskās telpas.</p>
      <p>"Jaunā piebūve ļaus konceptuāli piepildīt skolas ēkas, lai kopā varētu darboties radniecīgu specialitāšu audzēkņi, jaunajā ēkā mēs iegūsim telpas apģērba, koka un metāla apstrādes darbnīcām. Tur būs arī Arhitektūras nodaļa, Reklāmas un multimediju nodaļa. Tā būs tehnoloģiju māja," piebilda LMMDV Apģērbu dizaina izglītības programmas metodiķis Normunds Vamzis.</p>
      <p>Auziņa sacīja, ka paralēli būvniecības darbiem audzēkņi mācības varēs turpināt esošajās telpās, uzsverot, ka audzēkņu drošība būvdarbu laikā ir izvirzīta kā prioritāra un par to tiek nopietni domāts.</p>
      <p>Būvdarbus plānots sākt šogad un paredzēts, ka 2020.gada 1.septembrī audzēkņi varēs sākt mācības jaunajās telpās.</p>
      <p>Būvdarbus veiks SIA "UPTK", jo uzņēmuma iesniegtais finanšu piedāvājums bija ar vismazāko cenu - 1 985 428 eiro bez pievienotās vērtības nodokļa. Atklātajā konkursā savus piedāvājumus iesniedza četri pretendenti. </p>
      <p>LMMDV vadība sola, ka nākamgad turpinās piesaistīt finansējumu mūzikas skolas telpu pārbūvei un dienesta viesnīcas izbūvei Ausekļa ielā 11/15. </p>
      <p>Kā ziņots, ERAF finansējums, atbilstoši šī ES fondu plānošanas perioda nosacījumiem, ir jāinvestē līdz 2020.gada beigām. </p>
    </article>
  </body>
</html>