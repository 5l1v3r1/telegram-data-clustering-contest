<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/tzyala-bulgariya-simeonov-1618596.html"/>
    <meta property="og:site_name" content="Cross"/>
    <meta property="article:published_time" content="2019-11-22T16:15:00+00:00"/>
    <meta property="og:title" content="Системата ни убива: Готови сме да вдигнем цяла България на крак"/>
    <meta property="og:description" content="/КРОСС/ Ние сме готови да вдигнем цяла България на крак. Това каза Вера Иванова на протест пред парламента „Оставка на всички!&quot;, организиран от „Системата ни убива&quot; срещу избора на Валери Симеонов за зам.-председател на Народното събрание, предаде репортер на БГНЕС."/>
  </head>
  <body>
    <article>
      <h1>Системата ни убива: Готови сме да вдигнем цяла България на крак</h1>
      <address>
        <time datetime="2019-11-22T16:15:00+00:00">22 Nov 2019, 16:15</time>
      </address>
      <p>/КРОСС/ Ние сме готови да вдигнем цяла България на крак. Това каза Вера Иванова на протест пред парламента „Оставка на всички!", организиран от „Системата ни убива" срещу избора на Валери Симеонов за зам.-председател на Народното събрание, предаде репортер на БГНЕС.</p>
      <p>„Това е начало на серия протести! Ние майките на деца с увреждания от „Системата ни убива" нямаме политически пристрастия, но и не търпим и позор поради фашизоидните прояви на Симеонов. Миналата година го доказахме и показахме как се протестира. Протестът ще продължи и в понеделник 25 ноември от 18 часа с автошествие, блокиране и гражданско неподчинение. Отново ще опитаме да събудим гражданската съвест. Този път за оставка на всички!", гласеше информацията за протеста в социалните мрежи.</p>
      <figure>
        <img src="http://www.cross.bg/../../../photo_new_gallery/2019/11/22/f73bf40783869bbf42f03a5c0a784f9f.jpg"/>
      </figure>
      <p>„Заради назначаването на Валери Симеонов за зам.-председател на НС, за издигането му в пост още по-висок от това, което беше като вицепремиер в деня, в който ние го свалихме и гласуваха неговата оставка миналата година по това време. Заради гаврата, заради подигравката с нас, подигравката с целия български народ, затова сме тук и искаме оставката на всеки един депутат гласувал поименно, натиснал бутона „за". Ако не си подадат тези 106 депутати оставката, ние ще продължим докато не се разтури цялото НС", каза Иванова.<br/>Тя добави, че вече майки от цяла България, майки на деца с увреждания звънят и са готови да вдигнат цяла България на крак.</p>
    </article>
  </body>
</html>