<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/ancheta-in-cazul-padurarului-din-maramures-ucis-in-timp-ce-incerca-sa-impiedice-taierea-ilegala-de-arbori-preluata-de-procurori-de-la-parchetul-general-1922404922392019111619177746"/>
    <meta property="og:site_name" content="News.ro"/>
    <meta property="article:published_time" content="2019-11-22T16:49:39+00:00"/>
    <meta property="og:title" content="Ancheta în cazul pădurarului din Maramureş ucis în timp ce încerca să împiedice tăierea ilegală de arbori, preluată de procurori de la Parchetul General"/>
    <meta property="og:description" content="Procurorii de la Secţia de urmărire penală şi criminalistică a Parchetului de pe lângă Înalta Curte de Casaţie şi Justiţie a preluat ancheta în cazul pădurarului din Maramureş împuşcat în timp ce încerca să împiedice tăierea ilegală de arbori. Decizia a fost luată de procurorul general, Bogdan Licu, după o petiţie iniţiată de comunitatea Declic şi semnată de peste 30.000 de persoane şi având în vedere necesitarea administrării &quot;cu celeritate&quot; a probelor."/>
  </head>
  <body>
    <article>
      <h1>Ancheta în cazul pădurarului din Maramureş ucis în timp ce încerca să împiedice tăierea ilegală de arbori, preluată de procurori de la Parchetul General</h1>
      <address><time datetime="2019-11-22T16:49:39+00:00">22 Nov 2019, 16:49</time> by <a rel="author">News.ro</a></address>
      <p>
        <b>Procurorii de la Secţia de urmărire penală şi criminalistică a Parchetului de pe lângă Înalta Curte de Casaţie şi Justiţie a preluat ancheta în cazul pădurarului din Maramureş împuşcat în timp ce încerca să împiedice tăierea ilegală de arbori. Decizia a fost luată de procurorul general, Bogdan Licu, după o petiţie iniţiată de comunitatea Declic şi semnată de peste 30.000 de persoane şi având în vedere necesitarea administrării "cu celeritate" a probelor.</b>
      </p>
      <p>"Având în vedere petiţia iniţiată de comunitatea Declic, semnată de peste 30.000 de persoane, precum şi necesitatea administrării cu celeritate a mijloacelor de probă, în contextul gravităţii deosebite a infracţiunii ce formează obiectul dosarului - omor săvârşit asupra unui funcţionar public care îndeplineşte o funcţie ce implică exerciţiul autorităţii de stat, aflat în exercitarea atribuţiilor de serviciu la momentul producerii decesului, în cursul zilei de astăzi, 22 noiembrie 2019, în temeiul art. 325 din Codul de procedură penală, procurorul general al Parchetului de pe lângă Înalta Curte de Casaţie şi Justiţie, domnul Dimitrie-Bogdan Licu, a dispus prin ordonanţă preluarea de către Secţia de urmărire penală şi criminalistică, în vederea efectuării urmăririi penale, a dosarului privind uciderea unui pădurar, în cursul lunii octombrie, în judeţul Maramureş, pe raza cantonului silvic Strâmbu Băiuţ", se arată într-un comunicat de presă transmis, vineri, de Parchetul General.</p>
      <p>Conform sursei citate, cauza a fost înregistrată iniţial pe rolul Parchetului de pe lângă Tribunalului Maramureş, care s-a sesizat din oficiu, fiind dispusă începerea urmăririi penale in rem sub aspectul săvârşirii infracţiunilor de ultraj, prev. de art. 257 alin.1 Cod penal rap. la infracţiunea de omor prevăzută de art. 188 alin.1 Cod penal, şi uz de armă fără drept, prev. de art. 343 alin.1 Cod penal.</p>
      <p>Romsilva a transmis, în 17 octombrie, că pădurarul Liviu Pop din Maramureş a fost împuşcat, în timp ce încerca să împiedice tăierea ilegală de arbori, iar trupul său, care a fost aruncat într-o râpă, prezintă numeroase urme de agresiune fizică. 16 cazuri de agresiune asupra personalului silvic al Romsilva s-au înregistrat în 2019.</p>
      <p>”Liviu Pop, pădurar în cadrul Direcţiei Silvice Maramureş, a fost ucis miercuri seara într-o pădure administrată de Ocolul Silvic Strâmbu Băiuţ, în timp ce încerca să împiedice tăierea ilegală de arbori. Din primele informaţii, pădurarul Liviu Pop a fost împuşcat mortal, iar corpul acestuia, abandonat într-o vale, prezintă numeroase urme de agresiune fizică”, a transmis atunci Romsilva, rintr-un comunicat de presă.</p>
      <p>Sursa citată a precizat că Liviu Pop avea 30 de ani, era angajat al Direcţiei Silvice Maramureş de şapte ani, era căsătorit şi avea trei copii.</p>
      <p>”Acesta este al doilea angajat al Regiei Naţionale a Pădurilor – Romsilva ucis în timpul exercitării atribuţiilor de serviciu, respectiv paza pădurii, după ce în urmă cu o lună un alt pădurar, Răducu Gorcioaia, angajat al Ocolului Silvic Paşcani, din cadrul Direcţiei Silvice Iaşi, a fost ucis de trei persoane surprinse în timp ce tăiau ilegal arbori”, a mai transmis Romsilva.</p>
      <p>Sursa citată a precizat că agresiunile la adresa personalului silvic din cadrul Regiei Naţionale a Pădurilor – Romsilva s-au menţinut la un nivel înalt în ultimii cinci ani, pe fondul întăririi măsurilor de prevenire şi combatere a tăierilor ilegale şi preluare în pază a unor păduri private care nu aveau asigurate servicii silvice.</p>
      <p>De la începutul acestui an s-au înregistrat 16 cazuri de agresiune asupra personalului silvic al Romsilva care asigură paza fondului forestier administrat, iar între 2014 şi 2018 au avut loc alte 168 de cazuri de agresiuni asupra personalului Romsilva care asigura paza pădurilor, în numeroase cazuri fiind necesară spitalizarea, în urma rănilor grave suferite.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>