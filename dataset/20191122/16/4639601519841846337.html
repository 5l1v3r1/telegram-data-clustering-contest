<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/culture/sinema-sta-grigora-9/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T16:53:36+00:00"/>
    <meta property="og:title" content="Σινεμά στα γρήγορα"/>
    <meta property="og:description" content="Τι να προσέξετε και τι όχι στα σινεμά το Σαββατοκύριακο"/>
  </head>
  <body>
    <article>
      <h1>Σινεμά στα γρήγορα</h1>
      <h2>Τι να προσέξετε και τι όχι στα σινεμά το Σαββατοκύριακο</h2>
      <address><time datetime="2019-11-22T16:53:36+00:00">22 Nov 2019, 16:53</time> by <a rel="author">ΤοΒΗΜΑ Team</a></address>
      <h3>ΜΗ ΧΑΣΕΤΕ</h3>
      <p>
        <b>«Υπάρχει Θεός, το όνομά της είναι Πετρούνια» («Gospod postoi, imeto i’ e Petrunija», Δημοκρατία Μακεδονίας/ Γαλλία/ Βέλγιο/ Κροατία/ Σλοβενία, 2019). Κοινωνική της Τεόνα Στρούγκαρ Μίτβεσκα</b>
      </p>
      <figure>
        <iframe src="https://www.youtube.com/embed/02ZUefyD9AQ" width="640" height="360" data-service="Youtube" scrolling="no"/>
      </figure>
      <p>Το δυσάρεστο χρονικό των γεγονότων που θα ακολουθήσουν την απόφαση μιας νεαρής γυναίκας από τη Δημοκρατία της Βόρειας Μακεδονίας να βουτήξει με τα ρούχα στην θάλασσα την ημέρα των Θεοφανείων προκειμένου να πιάσει τον ξύλινο σταυρό τον οποίο υποτίθεται μπορούν να πιάσουν μόνον άντρες. Η φτωχή, έξυπνη, μορφωμένη και άθρησκη κοπέλα (έκτακτη στον ρόλο η Ζόνικα Νούσεβα) καταφέρνει να πιάσει τον σταυρό. Και από εκεί αρχίζει το χάος. Θα καταλήξει στο τμήμα, την ώρα που οι άντρες που βούτηξαν μαζί της θέλουν να την λιντσάρουν. Την αποκαλούν πόρνη και μετενσάρκωση του διαβόλου, την κτυπούν και την φτύνουν και τη βρίζουν. Η εκκλησία και η αστυνομία την παρακαλούν να δώσει τέλος σε όλο αυτό το κομφούζιο παραδίδοντας τον σταυρό αλλά εκείνη επιμένει να σταθεί στο ύψος της. Η ώρα για να δείξει ότι έχει και αυτή δικαιώματα, έχει φτάσει και η Τεόνα Στρούγκαρ Μίτβεσκα χειρίζεται με νεύρο και θαυμαστή ισορροπία ένα πολύ δύσκολο και προκλητικό θέμα, το οποίο μάλιστα είναι εμπνευσμένο από πραγματικό περιστατικό που συνέβη πριν από μερικά χρόνια.</p>
      <p>
        <a href="https://www.in.gr/2019/11/23/world/prosfygas-apo-ti-livyi-tha-protimousa-na-pethano-sti-thalassa-apo-na-gyriso-piso/">Πρόσφυγας από τη Λιβύη: Θα προτιμούσα να πεθάνω στη θάλασσα από το να γυρίσω πίσω</a>
      </p>
      <figure>
        <img src="https://www.in.gr/wp-content/uploads/2019/11/%CF%80%CE%B5%CF%84%CF%81%CE%BF%CF%85%CE%BD%CE%B9%CE%B1-600x338.jpg"/>
      </figure>
      <p>ΑΘΗΝΑ: ΠΤΙ ΠΑΛΑΙ – ΑΣΤΥ</p>
      <h4>ΟΥΤΕ ΚΡΥΟ ΟΥΤΕ ΖΕΣΤΗ</h4>
      <p>
        <b>«Ο Ιρλανδός» («The Irishman», ΗΠΑ, 2019). Γκανγκστερικό δράμα του Μάρτιν Σκορσέζε.</b>
      </p>
      <figure>
        <iframe src="https://www.youtube.com/embed/CcnyWg-Lqfg" width="640" height="360" data-service="Youtube" scrolling="no"/>
      </figure>
      <p>Η πορεία του Ιρλανδού κακοποιού (αληθινό πρόσωπο) Φρανκ Σίραν (Ρόμπερτ Ντε Νίρο) στο οργανωμένο έγκλημα των ΗΠΑ στις δεκαετίες 1950, 1960, 1970 και 1980. Βαρόμετρο, η σχέση του με τον Τζίμι Χόφα (Αλ Πατσίνο), βασιλιά του συνδικάτου των αμερικανών φορτηγατζήδων (Teamsters) γνωστό για τις επαφές του με την μαφία. Στην ουσία μια επανάληψη θεμάτων που έχουν απασχολήσει τον Σκορσέζε πολύ καλύτερα στο παρελθόν («Καλά παιδιά», «Καζίνο»). «Βγάζει» μάτι το κακό μακιγιάζ ώστε οι ηλικιωμένοι ηθοποιοί που πρωταγωνιστούν να φαίνονται νεώτεροι. Οσο και αν μας αρέσει ο Σκορσέζε, ο «Ιρλανδός» δεν θα γίνει η ταινία για την οποία αξίζει κανείς να θυμάται τον δημιουργό εξαιρετικών έργων που γαλούχησαν γενιές ολόκληρες κινηματογραφιστών και έχουν διασκεδάσει εκατομμύρια θεατές παγκοσμίως.</p>
      <p>Παίζεται σε 128 αίθουσες της Ελλάδας, μια εβδομάδα πριν την μετάδοσή της από την πλατφόρμα Netflix για την οποία γυρίστηκε.</p>
      <p>
        <b>«Το θαύμα της θάλασσας των Σαργασών» (Ελλάδα, 2019). Κοινωνική του Σύλλα Τζουμέρκα.</b>
      </p>
      <figure>
        <img src="https://www.in.gr/wp-content/uploads/2019/11/The-Miracle-of-the-Sargasso-Sea-600x400.jpg"/>
      </figure>
      <p>Η Αγγελική Παπούλια είναι το μόνο πραγματικά καλό στοιχείο της τρίτης μεγάλου μήκους ταινίας του Σύλλα Τζουμέρκα, η πλοκή της οποίας εκτυλίσσεται στο Μεσολόγγι με την πρώτη στον ρόλο της Διοικητού της Αστυνομίας που προσπαθεί να εξιχνιάσει ένα έγκλημα αλλά και να βάλει τάξη στην ζωή της. Το πρόβλημα είναι ότι ο σκηνοθέτης δεν μπορεί να βάλει τάξη στην ταινία του γιατί το τι θα συμβεί μέσα στα 122 λεπτά διάρκειάς της, άλλο να το λες και άλλο να το βλέπεις. Και σε αυτό ακριβώς το σημείο το «Θαύμα της Θάλασσας των Σαργασσών» χάνει κατά κράτος. Αν και δεξιοτέχνης κινηματογραφιστής, ο Τζουμέρκας αγνοεί την έννοια της οικονομίας χρόνου και η φιλοδοξία του να θίξει ένα σωρό θέματα (από τα παγανιστικού τύπου σεξουαλικά όργια στην ελληνική επαρχία μέχρι την</p>
      <p>γονιμοποίηση των …χελιών) λειτουργεί εις βάρος μιας ταινίας που τελικά μη εστιάζοντας πουθενά, φλυαρεί ακατάπαυστα χωρίς να λέει τίποτε (παίζουν επίσης οι Γιούλα Μπούνταλη, Λαέρτης Μαλκότσης, Αργύρης Ξάφης κ. α.)</p>
      <p>ΑΘΗΝΑ: INTEAΛ – ΔΑΝΑΟΣ ΘΕΣ/ΚΗ: ΟΛΥΜΠΙΟΝ</p>
      <h4>ΑΦΗΣΤΕ ΚΑΛΥΤΕΡΑ</h4>
      <p>
        <b>«Οι Αγγελοι του Τσάρλι» («Charlie’s Angels», ΗΠΑ, 2019). Περιπέτεια της Ελίζαμπεθ Μπανκς.</b>
      </p>
      <figure>
        <iframe src="https://www.youtube.com/embed/UMqnBL6PIps" width="640" height="360" data-service="Youtube" scrolling="no"/>
      </figure>
      <p>Ελάχιστα πράγματα μπορεί να περιμένει κανείς από την τελευταία εκδοχή των περίφημων «Αγγέλων του Τσάρλι» που πρωτοεμφανίστηκαν στην τηλεόραση των seventies συνέβαλλαν στην ποπ διάσταση του κιτς και από τότε δεν έχουν πάψει να «ανανεώνονται» τηλεοπτικώς αλλά και κινηματογραφικώς. Όπως συμβαίνει σε αυτή την ταινία με την Κρίστεν Στιούαρτ να έχει την μερίδα του λέοντος στα βαρετά κατορθώματα των κοριτσιών – πρακτόρων, τόσο ως φιζίκ (το κοντό κούρεμα της πηγαίνει) αλλά και ως άνθρωπος της δράσης.</p>
      <p>ΑΘΗΝΑ: ODEON ΙΛΙΟΝ – TOWN CINEMAS – OΛΑ ΤΑ VILLAGE – ΑΕΛΛΩ 2- ΝΑΝΑ – ΟΣΚΑΡ – ΡΕΝΑ ΒΛΑΧΟΠΟΥΛΟΥ κ.α. ΘΕΣ/ΚΗ: CINEΜΑ ΟΝΕ – ODEON MAKEDONIA – ODEON ΠΛΑΤΕΙΑ – VILLAGE COSMOS</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>