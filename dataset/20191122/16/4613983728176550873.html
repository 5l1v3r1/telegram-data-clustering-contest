<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/personal-finance/kade-v-germaniya-sredniyat-dohod-e-nay-visok-i-kade-nay-nisak.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T16:14:20+00:00"/>
    <meta property="og:title" content="Къде в Германия средният доход е най-висок и къде най-нисък?"/>
    <meta property="og:description" content="Говорят цифрите"/>
  </head>
  <body>
    <article>
      <h1>Къде в Германия средният доход е най-висок и къде най-нисък?</h1>
      <address>
        <time datetime="2019-11-22T16:14:20+00:00">22 Nov 2019, 16:14</time>
      </address>
      <p>В Германия човек може да има доход под 17 000 евро, но също така може да разполага с такъв от близо 30 000 евро. И това до голяма степен зависи в коя част на държавата живее. Точно толкова е разликата между регионите, в които средният разполагаем доход на член от домакинството е най-висок и най-нисък.</p>
      <p>Според изследване на <a href="https://www.boeckler.de/wsi_118957.htm">Hans Böckler Foundation</a>, базирано на данни от 2016 година, в първата графа влиза Мюнхен, където на човек се пада среден годишен разполагаем доход от 29 685 евро. Около 25 000 евро е и този на хората в Щутгард и Дюселдорф. В горната граница с над 21 600 евро на човек са още Хамбург, Нюрнберг, Франкфурт и Кьолн.</p>
      <p>От друга страна с най-малък разполагаем доход на човек е западногерманският град Дуисбург, който се намира в област Рур. Там на един човек се пада среден доход от 16 881 евро. На дъното са още Лайпциг и Дрезден със съответно 17 770 евро и 18 922 евро.</p>
      <p>В долната граница е и столицата Берлин със среден доход на човек от 19 719 евро. Пред него са Есен, Хановер и Бремен.</p>
      <figure>
        <img src="https://infographic.statista.com/normal/chartoftheday_20076_household_income_in_selected_german_cities_n.jpg"/>
      </figure>
      <p>You will find more infographics at <a href="https://www.statista.com/chartoftheday/">Statista</a></p>
      <p>Що се отнася до богатството на отделните провинции в Германия, там също има значителни разлики. Публикувана преди месеци статистика показа, че общо всички държавни финансови активи, в това число пари в брой, депозити, акции, заеми и други, възлизат на 963,8 милиарда евро към края на 2018 година.</p>
      <p>Погледнато в по-малък мащаб може да се каже, че най-бързо забогатяващите провинции са Бавария (+41%), Бремен (+12%), Саксония (+11.7%) и Мекленбург-Предна Померания (+11.4%). На другия полюс са Долна Саксония (-9.1%), Саксония-Анхалт (-4.4%) и Рейнланд-Пфалц (-3.1%).</p>
    </article>
  </body>
</html>