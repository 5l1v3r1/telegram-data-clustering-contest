<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/hokejs/musejie-khl/lidz-2021-gada-pc-hokeja-centisies-mazinat-robus-latvijas-un-baltkrievijas-robezsardzes-sadarbiba/"/>
    <meta property="og:site_name" content="skaties.lv"/>
    <meta property="article:published_time" content="2019-11-22T16:30:00+00:00"/>
    <meta property="og:title" content="Līdz 2021.gada PČ hokejā centīsies mazināt “robus” Latvijas un Baltkrievijas robežsardzes sadarbībā"/>
    <meta property="og:description" content="Līdz 2021.gada pasaules čempionātam hokejā centīsies mazināt “robus” Latvijas un Baltkrievijas robežsardzes sadarbībā, izriet no Latvijas Valsts robežsardzes pārstāvja un projekta “Latvijas un Baltkrievijas pārrobežu sadarbības stiprināšana, gatavojoties un realizējot masu pasākumus” vadītājs Vladimirs Zaguzovs."/>
  </head>
  <body>
    <article>
      <h1>Līdz 2021.gada PČ hokejā centīsies mazināt “robus” Latvijas un Baltkrievijas robežsardzes sadarbībā</h1>
      <address><time datetime="2019-11-22T16:30:00+00:00">22 Nov 2019, 16:30</time> by <a rel="author">LETA</a></address>
      <p>Līdz 2021.gada pasaules čempionātam hokejā centīsies mazināt “robus” Latvijas un Baltkrievijas robežsardzes sadarbībā, izriet no Latvijas Valsts robežsardzes pārstāvja un projekta “Latvijas un Baltkrievijas pārrobežu sadarbības stiprināšana, gatavojoties un realizējot masu pasākumus” vadītājs Vladimirs Zaguzovs.</p>
      <p>Viņš norādīja, ka šī projekta mērķis ir attīstīt sadarbību ar Baltkrievijas robežsardzes komiteju un samazināt tos “robus”, kurus, iespējams, rada likumi. Tos var aizvietot ar labāku robežsardzes savstarpējo sadarbību, pārliecināts Zaguzovs.</p>
      <p>Projekta laikā plānots izstrādāt principus risku analīzei gan Latvijas pusei, gan Baltkrievijas pusei. “Ņemot vērā risku analīzi, robežsardze varēsim mērķtiecīgi strādāt, lai čempionāta laikā mazinātu nelegālās migrācijas plūsmu un kontrabandas pārvadāšanu,” viņš teica.</p>
      <p>Projekta laikā plānots uzlabot sadarbību starp robežsargiem, kuri strādā uz robežas. Kā stāstīja Zaguzovs, tam jau ir bāze – dažādas vienošanās par sadarbību, kas dod likumiskas tiesības sadarboties un piemērot jaunas metodes robežas apsargāšanā. Piemēram, ja tiek konstatēti valsts robežas šķērsošanas pārkāpumi, jābūt kopīgi saskaņotai rīcībai.</p>
      <p>“Ar šādu pieeju mēs vēlamies apmācīt robežsargus, kuri strādā uz Latvijas un Baltkrievijas robežas, lai viņi to varētu īstenot dzīvē. Šāda pieeja mums palīdz saprast vienam otru, tāpat – paaugstināt uzticības līmeni dienestu starpā,” pastāstīja Zaguzovs.</p>
      <p>Piemēram, plānots arī atvērt kontaktpunktus uz robežas. Tie atradīsies robežsardzes Daugavpils pārvaldē un Polockas vienības robežsardzes komitejā. Tāpat kontaktpunkti, kas paredzēti savstarpējai informācijas apmaiņai, atradīsies Minskas un Rīgas lidostās.</p>
      <p>Kā skaidroja Zaguzovs, kotaktpunkti ir pamatinstruments, lai nekavējoties varētu apmainīties ar informāciju. Piemēram, Latvijas pusē konstatē viltotu dokumentu, robežsardze dokumentu apraksta un informē par to Baltkrievijas pusi, lai tā būtu gatava, ja līdzīgs dokuments parādīsies viņu pusē.</p>
      <p>Viņš arī pauda, ka robežsardze īsti “netiek līdzi” cilvēkiem, kuri veic noziedzīgas darbības. “Cilvēki, kuri veic noziedzīgas darbības, iet roku rokā ar laiku. Robežsardzes resori, resori, kas nodarbojas ar cīņu pret nelikumīgām darbībām, mazliet atpaliek. Mūs saista likumi. Reizēm tie bremzē sadarbības attīstību. Tāpat mūsu budžets ne vienmēr ir pietiekams, lai varētu iegādāties tehniku,” pastāstīja Zaguzovs.</p>
      <p>Projekta vadītājs pastāstīja, ka tam ir pieaicināts plašs ekspertu loks – no Lietuvas, Igaunijas, kā arī no Latvijas un Baltkrievijas muitas.</p>
      <p>“Mēs esam pārliecināti, ka tas dos pozitīvu rezultātu, lai īstajā laikā un īstajā brīdī mēs varētu piemērot mūsu spēkus un līdzekļus,” pastāstīja Zaguzovs.</p>
      <p>Projektam “Latvijas Republikas un Baltkrievijas Republikas pārrobežu sadarbības stiprināšana gatavojoties un realizējot masu pasākumus” piešķirts finansējums 500 000 eiro, no kuras 5% veido Latvijas robežsardzes nodrošinātais līdzfinansējums. Projekta īstenošanas laiks ir 14 mēneši.</p>
    </article>
  </body>
</html>