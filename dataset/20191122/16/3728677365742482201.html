<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215965/Bewoners-willen-einde-aan-drugsoverlast-Venneflat-Winschoten"/>
    <meta property="og:site_name" content="RTV Noord"/>
    <meta property="article:published_time" content="2019-11-22T16:31:00+00:00"/>
    <meta property="og:title" content="Bewoners willen einde aan drugsoverlast Venneflat Winschoten"/>
    <meta property="og:description" content="Bewoners van de Venneflat in Winschoten zijn de drugsoverlast in en rond de flat spuugzat. Ze willen dat burgemeester Cora-Yfke Sikkema snel actie onderneemt."/>
  </head>
  <body>
    <article>
      <h1>Bewoners willen einde aan drugsoverlast Venneflat Winschoten</h1>
      <address>
        <time datetime="2019-11-22T16:31:00+00:00">22 Nov 2019, 16:31</time>
      </address>
      <p>Volgens voorzitter Sebo Bakker van de Huurdersorganisatie Oldambt (HOO) staan mensen bij de flat wiet te roken en worden ze verbaal 'keihard geïntimideerd' door de gebruikers. 'Dat leidt tot gevoelens van onveiligheid en angst. Er wonen veel oudere mensen in de flat, van 80 jaar en ouder. Het is heel beangstigend voor die mensen.'</p>
      <h3>Dealers</h3>
      <p>Daarnaast wonen er volgens de HOO dealers in de flat.</p>
      <p>'Dan halen ze geld uit de pinautomaat, gaan ze naar boven op en neer. En met een rotgang rijden ze dan weg. Je bent je leven niet veilig', schetst Bakker tegenover verslaggever Wiebe Klijnstra.</p>
      <h3>Maatregelen geëist</h3>
      <p>Volgens de bewoners spelen de problemen al een halfjaar en zijn ze aangekaart bij de gemeente en woningcorporatie Acantus.</p>
      <p>'Maar sindsdien is er eigenlijk niets gebeurd. Vanmorgen hebben we daarom de burgemeester een mail gestuurd met het verzoek dit te bespreken in de bestuurlijke driehoek met de hoofdofficier van justitie en de hoofdcommissaris van de politie', zegt HOO-bestuurslid Daphna Brekveld.</p>
      <p>'Er moeten maatregelen worden genomen, want het wordt steeds erger. Er is sprake van een onhoudbare situatie', stelt Brekveld. Zonodig willen de bewoners ook naar de Huurcommissie stappen of het aankaarten bij de lokale politiek.</p>
      <h3>Reactie</h3>
      <p>De gemeente Oldambt is om een reactie gevraagd, maar kon vrijdagmiddag niet meer reageren.</p>
    </article>
  </body>
</html>