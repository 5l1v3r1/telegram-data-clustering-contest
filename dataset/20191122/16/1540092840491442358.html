<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198298/karfi-tsipra-stin-kyvernisi-meta-ta-senaria-gia-proores-ekloges-to-2020"/>
    <meta property="og:site_name" content="CNN.gr"/>
    <meta property="article:published_time" content="2019-11-22T16:29:38+00:00"/>
    <meta property="og:title" content="«Καρφί» Τσίπρα στην κυβέρνηση μετά τα σενάρια για πρόωρες εκλογές το 2020"/>
    <meta property="og:description" content="«Καρφί» Τσίπρα στην κυβέρνηση μετά τα σενάρια για πρόωρες εκλογές το 2020"/>
  </head>
  <body>
    <article>
      <h1>«Καρφί» Τσίπρα στην κυβέρνηση μετά τα σενάρια για πρόωρες εκλογές το 2020</h1>
      <h2>Ανεβάζει τους τόνους ο πρόεδρος του ΣΥΡΙΖΑ, Αλέξης Τσίπρας, με αφορμή σενάρια που φέρεται να εξετάζει η κυβέρνηση για τη διεξαγωγή πρόωρων εκλογών μέσα στο 2020, με τον αρχηγό της αξιωματικής αντιπολίτευσης να προειδοποιεί πως, αν κάτι τέτοιο ισχύει, «γίνεται, γιατί έχουν επίγνωση ότι έχουν κατασκευάσει μία επικοινωνιακή φούσκα».</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:29 , 22 November 2019</p>
      <p>Σύμφωνα με αυτά τα σενάρια, το Μέγαρο Μαξίμου φέρεται να προκρίνει τη διενέργεια <a href="https://www.cnn.gr/eidhseis/tag/17785/prowres-ekloges"><b>πρόωρων διπλών εκλογών</b></a>, με σκοπό να τις κερδίσει αμφότερες, ώστε να εξαλείψει την απλή αναλογική.</p>
      <p>Σύμφωνα με πηγές της Κουμουνδούρου, μιλώντας το βράδυ της Πέμπτης στην ανοικτή συνέλευση της Νίκαιας, ο κ. Τσίπρας σχολίασε σκωπτικά τα σενάρια αυτά, λέγοντας πως πρόκειται για «<b>το σούπερ σχέδιο που σκαρφίστηκε η κυβέρνηση για να μας αιφνιδιάσει</b>» και για «τ<b>ο σχέδιο που θα ισοπεδώσει τον ΣΥΡΙΖΑ</b>».</p>
      <p>«Λοιπόν εγώ θέλω να πω ένα πράγμα. Δεν ξέρω αν ισχύει, αλλά αν ισχύει, αν ισχύουν αυτές οι σκέψεις δεν γίνονται γι αυτούς τους λόγους, αλλά γίνονται, γιατί μάλλον οι άνθρωποι έχουν επίγνωση ότι <b>έχουν κατασκευάσει μια φούσκα επικοινωνιακή</b>», υπογράμμισε ο <b>Αλέξης Τσίπρας</b>.</p>
      <p>«Αυτή η φούσκα “πουσάρεται” από τα Μέσα Ενημέρωσης που τους στηρίζουν και όπως όλες οι φούσκες, όσο κι αν “πουσάρονται”, κάποια στιγμή σκάνε», πρόσθεσε.<br/>Επισήμανε ότι με τον προϋπολογισμό που έχει καταθέσει η ΝΔ δεν θα πιάσει τους στόχους για την ανάπτυξη, για την οποία ο <b>Κυριάκος Μητσοτάκης</b> υποσχόταν 4% και τώρα μετά βίας αγγίζει το 2,8%. «Αυτό κάποια στιγμή θα βγει. Δεν θα βγει κατά την διάρκεια εκτέλεσης, θα βγει τον Απρίλη του 2021», σημείωσε.</p>
      <p>Επιπλέον στάθηκε στο γεγονός ότι μπορεί να φιλοκυβερνητικά Μέσα να επικεντρώνονται στον δήθεν χαμό που επικρατεί στο εσωτερικό του ΣΥΡΙΖΑ, όμως ο πρωθυπουργός είναι αυτός που προσπαθεί να συνταιριάξει τις αντιφάσεις μέσα στο κόμμα του, γιατί όπως σημείωσε «<b>εκεί έχουν τρία κόμματα στη συσκευασία του ενός</b>».</p>
      <blockquote>Και συμπλήρωσε λέγοντας: «<b>Θέλουν να βγάλουν Πρόεδρο της Δημοκρατίας και κάνουν καλλιστεία</b>. Ενώ είναι από την παράταξή τους ο Παυλόπουλος. Κάνουν καλλιστεία για το ποιον Πρόεδρο θα προτείνουν». Παράλληλα, σε αυτό το πλαίσιο, ενέταξε και την ισχυρή ακροδεξιά τάση που έχει αναδυθεί στο εσωτερικό της Νέας Δημοκρατίας περιγράφοντας την κατάσταση ως εξής: «Δώσαμε μια μάχη όλοι μας και νομίζω ιδίως εσείς εδώ στην Νίκαια και νικήσαμε την Χρυσή Αυγή στο δικαστήριο, με την ηρωική παρουσία της Μάγδας Φύσσα. Κι ενώ νικήσαμε την Χρυσή Αυγή στο δικαστήριο και στις εκλογές και βγήκε εκτός Βουλής η Χρυσή Αυγή, ξαφνικά βλέπουμε να έχουν γεμίσει τα κυβερνητικά και τα βουλευτικά έδρανα της κυβέρνησης με φωνές που αντηχούν και μοιάζουν με τις κραυγές της Χρυσής Αυγής. Και βλέπουμε να είναι συγκυβερνήτης η ακροδεξιά».</blockquote>
      <p>«Λοιπόν, <b>όλα αυτά είναι αντιφάσεις</b>», είπε, «μεγάλες αντιφάσεις.<b> Κάποια στιγμή θα σκάσουν</b>. Το ξέρουνε. Και λένε: "μήπως προλάβουμε αυτές τις αντιφάσεις να πάμε στην κάλπη;"», ανέφερε.</p>
      <p>Έτσι, συνεχίζοντας τη συζήτηση με τους πολίτες ο <b>Αλέξης Τσίπρας</b> είπε: «Τους λέμε: Μια παροιμία έχει ο λαός <b>της νύχτας τα καμώματα τα βλέπει η νύχτα και γελά. Εμείς τους λέμε να το τολμήσουνε.</b> Ας το τολμήσουν αλλά αν τελικά το τολμήσουν αυτό, ξέρετε τι θα γίνει; Θα γίνει το εξής οξύμωρο. Αυτοί οι οποίοι είχαν ενορχηστρώσει, είχαν σχεδιάσει και περίμεναν να υλοποιήσουν την στρατηγική της παρένθεσης τελικά θα είναι αυτοί οι ίδιοι οι οποίοι θα υλοποιήσουν, <b>όχι την αριστερή παρένθεση αλλά την δεξιά παρένθεση</b>. Αυτό θα κάνουν».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198318/alexandroypoli-sta-xeria-tis-astynomias-diarriktes-poy-rimazan-spitia">Αλεξανδρούπολη: Στα χέρια της Αστυνομίας διαρρήκτες που «ρήμαζαν» σπίτια</a>
        </li>
        <li>
          <a href="https://www.cnn.gr/news/kosmos/story/198320/ekloges-vretania-stis-10-monades-i-diafora-ton-syntiritikon-me-toys-ergatikoys">Εκλογές Βρετανία: Στις 10 μονάδες η διαφορά των Συντηρητικών με τους Εργατικούς</a>
        </li>
        <li>
          <a href="https://www.cnn.gr/news/kosmos/story/198322/tramp-kata-panton-gia-tin-ereyna-parapompis-toy">Τραμπ κατά πάντων για την έρευνα παραπομπής του</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/17785/prowres-ekloges">ΠΡΟΩΡΕΣ ΕΚΛΟΓΕΣ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/435/kyvernisi">ΚΥΒΕΡΝΗΣΗ</a>
        </li>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/355/megaro-maximoy">ΜΕΓΑΡΟ ΜΑΞΙΜΟΥ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/23/198331/snapshot/2763813.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198336/snapshot/2349564.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198339/snapshot/2660639.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198341/snapshot/aytokinhto.jpg"/>
      </figure>
    </article>
  </body>
</html>