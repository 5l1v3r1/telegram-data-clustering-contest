<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_facebook_politikai_hirdetes_google_twitter"/>
    <meta property="og:site_name" content="HVG.hu"/>
    <meta property="article:published_time" content="2019-11-22T16:03:00+00:00"/>
    <meta property="og:title" content="Egy picit mégis beintene a politikusoknak a Facebook"/>
    <meta property="og:description" content="A Google és a Twitter után a Facebook is szigorítani készül a politikai hirdetésekre vonatkozó szabályzatát. Igaz, minimálisan."/>
  </head>
  <body>
    <article>
      <h1>Egy picit mégis beintene a politikusoknak a Facebook</h1>
      <address><time datetime="2019-11-22T16:03:00+00:00">22 Nov 2019, 16:03</time> by <a rel="author">hvg.hu</a></address>
      <p>
        <b>A Google és a Twitter után a Facebook is szigorítani készül a politikai hirdetésekre vonatkozó szabályzatát. Igaz, minimálisan.</b>
      </p>
      <p>Nagy port kavart a Facebook egy <a href="https://hvg.hu/tudomany/20190925_facebook_politika_bejegyzes_valasztas_hirdetes">szeptemberben bejelentett változtatása</a>, amely lényege hogy a politikai szereplőkre ezentúl lazább szabályok vonatkoznak, és azért sem büntetik meg őket, ha egy bejegyzésben hazudnak. Mindent azért nekik sem lehet, azokat a posztokat ugyanis, amelyek a Facebook szerint valódi károkhoz vezethetnek, törlik.</p>
      <p>A Twitter ezzel szemben közölte: <a href="https://hvg.hu/tudomany/20191031_politikai_hirdetesek_tiltas_twitter">kitiltja a politikai hirdetéseket a platformról</a>, és néhány napja a Google is szigorításról döntött. Ők a továbbiakban is engedélyezik ezeket a bejegyzéseket, de a hirdetők csakis irányítószám, kor és nem alapján szűkíthetik célcsoportjukat, a politikai nézetek és a szavazási előzmények kiesnek a rostából.</p>
      <p>Valószínűleg ez is hozzájárult ahhoz, hogy a Facebook átgondolja tevékenységét, a közösségi oldalról ugyanis az a hír járja, hogy</p>
      <ul>
        <li>kevesebb muníciót adna a politikai hirdetők kezébe,</li>
        <li>valamint korlátozná az ilyen tartalmak széles körű terjesztését. </li>
      </ul>
      <p>A <i><a href="https://www.wsj.com/articles/facebook-discussing-potential-changes-to-political-ad-policy-11574352887?mod=followfacebook">Wall Street Journal</a></i> szerint a Facebooknál már fontolóra vették a hirdetések által elérhető bázis minimális emelését. Ennek főleg az eredménye érdekes, így ugyanis nem lehetne szűkebb célcsoportra lőni. Utóbbi azért is problémás, mert a hirdetések olyan közegbe is eljuthatnak, ahol senki nem kérdőjelezi meg a bejegyzésben közölt információkat. </p>
      <blockquote>A Facebook egy módosítással viszont elejét vehetné ennek, és jelek szerint éppen erre készülnek.</blockquote>
      <p>A változtatásoknak azonban nem mostában, hanem majd a 2020-as amerikai elnökválasztási kampányban lesz fontos hatásuk, amikor a pártok kampánycsapatai óriási pénzeket költhetnek facebookos hirdetésekre. Azt ugyanakkor semmi nem garantálja, hogy a Facebook meg is valósítja a tervét.</p>
      <p>Az oldal kommunikációs feladatait vivő Nick Clegg legutóbb ráadásul úgy fogalmazott: a Facebookot nem arra találták ki, hogy igazságot tegyen. Így pedig azt sem kell vizsgálnia, igazat állít-e egy politikai szereplő.</p>
      <related>
        <a href="https://hvg.hu/tudomany/20191001_donald_trump_politikai_hirdetes_facebook_impeachment_eljaras"/>
        <a href="https://hvg.hu/tudomany/20190517_politikai_hirdetes_tartalom_a_facebookon_fidesz_jobbik_mszp_momentum_lmp_parbeszed_mi_hazank_dk_kdnp_mkkp"/>
      </related>
    </article>
  </body>
</html>