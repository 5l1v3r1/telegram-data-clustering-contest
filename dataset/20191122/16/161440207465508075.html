<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/22/barella-sognavo-le-100-partite-col-cagliari-e-la-fascia-da-capita-4-955817.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T16:08:15+00:00"/>
    <meta property="og:title" content="Barella: &quot;Sognavo le 100 partite in rossoblù e la fascia da capitano, poi una big&quot;"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">l'ex cagliari</h6>
      <h1>Barella: "Sognavo le 100 partite in rossoblù e la fascia da capitano, poi una big"</h1>
      <h2>I sogni pian piano sono diventati obiettivi. Tutti raggiunti: "Lasciare Cagliari per me è stato uno step importante". E rivela di esaltarsi quando fa le scivolate</h2>
      <address>
        <time datetime="2019-11-22T16:08:15+00:00">22 Nov 2019, 16:08</time>
      </address>
      <p>Da piccolo erano sogni. "Poi, piano piano, ho capito che potevano diventare obiettivi".</p>
      <p>Parola di Nicolò Barella, intervistato su Dazn in vista del match di sabato sera dell'Inter sul campo del Torino: "Sognavo di diventare un calciatore, di esordire in serie A con la maglia del Cagliari, di giocare cento partite con il Cagliari, di indossare la fascia capitano. E di giocare in una grande squadra: ora, qui all'Inter, penso di esserci arrivato".</p>
      <p>Li ha realizzati tutti quei sogni Nicolò, che è anche tra i protagonisti dell'ottimo inizio di stagione all'Inter, fresco di gol capolavoro valso la vittoria contro il Verona, oltre alla rete in azzurro contro l'Armenia.</p>
      <p>"Quello del calciatore prima che un lavoro è una passione, tramandatami da mio padre. Poi, ovviamente, è il lavoro più bello del mondo, e più è impegnativo più è bello andare avanti. L'emozione di entrare nello stadio, sentire l'affetto della gente, il pubblico che intona il tuo nome. Sono parti di un mestiere bellissimo".</p>
      <p>Il gol contro l'Hellas? Una liberazione: "Quello in Champions contro lo Slavia Praga non me l'ero goduto fino in fondo perché era una partita complicata e non siamo riusciti a vincere. Contro il Verona è stata un'autentica liberazione, sono stato felicissimo di regalare una vittoria alla squadra".</p>
      <p>Il centrocampista della Nazionale ha poi parlato di uno dei suoi colpi preferiti. E c'è da stupirsi, anche se conoscendolo calcisticamente si poteva anche prevedere: "Mi esalto sempre per le scivolate: quando recupero il pallone e sento il boato dello stadio sono felicissimo. Il mio calcio? È molto d'istinto, ma lavoro tutti i giorni per imparare, l'aiuto del mister e dei campioni che giocano nell'Inter è fondamentale".</p>
      <p>Lasciare Cagliari? "Per me è stato uno step importante, qui sono contento di poter dimostrare quanto valgo: sono venuto qui perché è una società importante con uno dei migliori allenatori al mondo, ci sono tanti campioni e vogliamo costruire qualcosa d'importante".</p>
      <p>(Unioneonline/L)</p>
    </article>
  </body>
</html>