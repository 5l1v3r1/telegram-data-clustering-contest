<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/szidalmazni-kezdte-egy-bekiabalo-a-vilaghiru-zeneszt-budapesti-koncertjen/1jvfvwr"/>
    <meta property="og:site_name" content="Blikk.hu"/>
    <meta property="article:published_time" content="2019-11-22T16:34:49+00:00"/>
    <meta property="og:title" content="Szidalmazni kezdte egy bekiabáló a világhírű zenészt budapesti koncertjén"/>
    <meta property="og:description" content="Megzavarta Mahan Esfahani csemballista pesti koncertjét egy bekiabáló szerda este - a férfi angolul káromkodott, majd elhagyta a termet."/>
  </head>
  <body>
    <article>
      <h1>Szidalmazni kezdte egy bekiabáló a világhírű zenészt budapesti koncertjén</h1>
      <address><time datetime="2019-11-22T16:34:49+00:00">22 Nov 2019, 16:34</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Megzavarta Mahan Esfahani csemballista pesti koncertjét egy bekiabáló szerda este - a férfi angolul káromkodott, majd elhagyta a termet.</b>
        </i>
      </p>
      <p>Nem várt jelenet szakította meg az iráni-amerikai Mahan Esfahani csemballista szerda esti koncertjét. A férfi a Zeneakadémián játszott, amikor egyik dala felkonferálása során provokálni kezdték a nézők soraiból. Esfahani épp Henry Cowell homoszexualitása miatt bebörtönzött zeneszerzőről beszélt, erre felfűzve pedig elárulta, a következő korál akár a régi vágású vallási korálok elleni tiltakozásként is elkönyvelhető. Ekkor <b>egy amerikai férfi felállt, és angolul kiabálni kezdett: azt vágta a zenész szeméhez, hogy ezzel a hívő embereket sértette meg. Kitörése nem tartott hosszan, úgy tudni, két trágár mondat után kisétált a nézőtérről.</b></p>
      <p>Az esetről maga Esfahani is beszámolt Twitter oldalán:</p>
      <p>"A második alkalommal lettem félbeszakítva/megtámadva három év alatt egy néző által" - kezdte a bejegyzést a csemballista. A <a href="https://24.hu/kultura/2019/11/22/mahan-esfahani-budapest-koncert-bekiabalas-homoszexualitas-vallas/">24.hu</a> megkereste a Zeneakadémiát is, akik közleményben elismerték, valóban náluk történt az incidens.</p>
      <p>"<b>A Zeneakadémia Koncertközpontjához a koncertet követően nem érkezett panasz. Esfahani Twitter bejegyzésében a történést korrektül írja le, a bekiabálót provokátornak nevezi, ami így is volt. A magyar közönség megtapsolta Esfahanit az eset után, ezzel is biztatva, hogy folytassa a koncertet. Meggyőződésünk, hogy Esfahani művész úr színpadi szövegei egyáltalán nem voltak provokatívak, a magyarázó felvezetéseket nagyra értékelte a vájtfülű, rangos közönség. Az este rendkívüli élményt nyújtott, a világhírű csembalóművész játékával elvarázsolta hallgatóit.</b>"</p>
    </article>
  </body>
</html>