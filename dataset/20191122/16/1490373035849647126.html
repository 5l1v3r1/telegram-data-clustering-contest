<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/tenis/davis-cup-novak-djokovic-troicki-zverev-nadal-murray-srbsko-spanelsko-vysledek_1911221654_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T16:54:00+00:00"/>
    <meta property="og:title" content="Djokovič na Davis Cupu končí. Srbům nestačily v rozhodující čtyřhře proti Rusku ani tři mečboly"/>
    <meta property="og:description" content="Rusové se o postup do finále utkají s Kanadou, která se zásluhou Vaska Pospisila a Denise Shapovalova stala už ve čtvrtek prvním semifinalistou."/>
  </head>
  <body>
    <article>
      <h1>Djokovič na Davis Cupu končí. Srbům nestačily v rozhodující čtyřhře proti Rusku ani tři mečboly</h1>
      <address><time datetime="2019-11-22T16:54:00+00:00">22 Nov 2019, 16:54</time> by <a rel="author">ČTK</a></address>
      <p>
        <b>Srbští tenisté v čele se světovou dvojkou Novakem Djokovičem skončili na finálovém turnaji Davisova poháru ve čtvrtfinále. V duelu s Ruskem nevyužil Djokovič s Viktorem Troickým v tie-breaku třetího setu čtyřhry tři mečboly a Karen Chačanov s Andrejem Rubljovem tak získali rozhodující druhý bod za výhru 6:4, 4:6, 7:6.</b>
      </p>
      <p>Rusové se o postup do finále utkají s Kanadou, která se zásluhou Vaska Pospisila a Denise Shapovalova stala už ve čtvrtek prvním semifinalistou. Na premiérovém společném turnaji pro 18 tenisových týmů v Madridu porazili Austrálii 2:1. Syn českých rodičů Pospisil se Shapovalovem zdolali v rozhodující čtyřhře pár John Peers, Jordan Thompson dvakrát 6:4.</p>
      <related>
        <h4>Číst článek</h4>
        <a href="https://www.irozhlas.cz/sport/tenis/tenis-davis-cup-novy-format-turnaj-madrid-rafel-nadal-novak-djokovic-andy-murray_1911212321_and"/>
      </related>
      <p>Australanům překvapivě chyběl zraněný Nick Kyrgios. Týmová dvojka a 30. hráč žebříčku má totiž problémy s klíční kostí. „Neměli jsme na výběr. Nemohl hrát, takhle byly karty rozdány,“ konstatoval kapitán Lleyton Hewitt.</p>
      <p>Kyrgiosův náhradník John Millman prohrál s Pospisilem 6:7, 4:6, Alex de Minaur pak porazil Shapovalova po třísetové bitvě. Kanaďané zdolali Australany v Davis Cupu poprvé po devíti prohrách.</p>
      <p>O složení druhé semifinálové dvojice rozhodnou večerní duely. Argentina se utká s domácím Španělskem v čele se světovou jedničkou Rafaelem Nadalem, Německo čeká Velká Británie s Andym Murraym. Hrát se začne v 17.30.</p>
      <figure>
        <iframe data-src="https://twitter.com/DavisCupFinals/status/1197894414481395713?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Finálový turnaj tenisového Davisova poháru v Madridu:</b><br/><b>Čtvrtfinále:</b><br/><b>Srbsko - Rusko 1:2</b><br/>Krajinovič - Rubljov 1:6, 2:6, Djokovič - Chačanov 6:3, 6:3, Djokovič, Troicki - Chačanov, Rubljov 4:6, 6:4, 6:7 (8:10).</p>
      <p>17:30 Argentina - Španělsko, Velká Británie - Německo.</p>
    </article>
  </body>
</html>