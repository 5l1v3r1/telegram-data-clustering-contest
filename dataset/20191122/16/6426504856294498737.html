<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/legalizacja-marihuany-stany-zjednoczone.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-22T16:10:05+00:00"/>
    <meta property="og:title" content="Jeszcze w tym roku Stany Zjednoczone prawdopodobnie zalegalizują marihuanę"/>
    <meta property="og:description" content="Chodzi o legalizację rekreacyjnej marihuany na poziomie federalnym, co oznacza, że byłaby ona dostępna we wszystkich 50 stanach."/>
  </head>
  <body>
    <article>
      <h1>Jeszcze w tym roku Stany Zjednoczone prawdopodobnie zalegalizują marihuanę</h1>
      <address><time datetime="2019-11-22T16:10:05+00:00">22 Nov 2019, 16:10</time> by <a rel="author" href="https://www.spidersweb.pl/author/tomasz-domanski" target="_blank">Tomasz Domański</a></address>
      <p>
        <b>Amerykański Komitet Sądownictwa przegłosował właśnie ustawę o legalizacji marihuany na terenie całych Stanów Zjednoczonych. Projekt w przyszłym tygodniu trafi najprawdopodobniej do Izby Reprezentantów Stanów Zjednoczonych.</b>
      </p>
      <p>Jeśli Izba również ją zatwierdzi, marihuana <a href="https://faktykonopne.pl/usa-komitet-sadownictwa-zatwierdzil-projekt-ustawy-o-legalizacji-marihuany-na-poziomie-federalnym/">zostanie zalegalizowana</a> w Stanach na poziomie federalnym, co oznacza, że rekreacyjną marihuanę będzie można kupić legalnie w każdym stanie, a cała marihuanowa branża przestanie borykać się z problemami wynikającymi z obecnej sytuacji.</p>
      <h3>USA: legalna <a href="https://www.spidersweb.pl/tag/marihuana">marihuana</a></h3>
      <p>Aktualnie bowiem rekreacyjną trawkę można kupić legalnie w 11 stanach, jednak ze względu na to, że na poziomie federalnym nadal pozostaje ona nielegalną substancją, legalnie działające sklepy mają często kłopoty natury logistycznej – nie mogą np. oferować swoim klientom korzystania z terminali płatniczych, rozliczać niektórych wydatków w taki sam sposób, jak inne branże, czy ubiegać się o kredyty (lub dotacje) na rozwój działalności.</p>
      <p>Sam projekt ustawy autorstwa Jerrolda Nadlera, oprócz usunięcia konopii indyjskich z listy nielegalnych substancji i usunięcia ich z rejestru karnego wyroków skazujących za posiadanie konopi, przewiduje również wprowadzenie podatku akcyzowego, z którego środki będą inwestowane na terenie społeczności najbardziej dotkniętych aktualnym zakazem legalnego handlu konopiami.</p>
      <blockquote>Zbyt długo traktowaliśmy posiadanie marihuany jako problem wymiaru sprawiedliwości i podstawę do oskarżenia, a nie jako osobisty wybór i kwestię zdrowia publicznego. Ściganie na szczeblu federalnym i wysyłanie do więzienia ludzi palących marihuanę jest nie tylko nierozsądne, ale też niesprawiedliwe – powiedział Jerrold Nadler.</blockquote>
      <h3>Chichot historii</h3>
      <p>To, że amerykańscy politycy coraz śmielej rozmawiają o legalizacji marihuany i – nawet jeśli nie teraz – zapewne niebawem ją zalegalizują jest trochę ironiczne. Przypomnijmy, że to właśnie Stany Zjednoczone były prowodyrem, jeśli chodzi o jej delegalizację.</p>
      <p>Kiedy w 1937 roku Kongres Stanów Zjednoczonych ustawą <i>Marihuana Tax Act</i> zdelegalizował wszystkie rodzaje i odmiany konopi, na amerykańskim rynku dostępnych było ponad 2000 leków i preparatów na bazie marihuany. Kulisy uchwalenia tych przepisów do dzisiaj pozostają niemałą kontrowersją, a powody delegalizacji samych konopi nie miały nic wspólnego z ich działaniem.</p>
      <p>Najwięcej zasług na tym polu przypisuje się zresztą Harry’emu Anslingerowi – pierwszemu szefowi Federalnego Biura ds. Narkotyków, które zostało powołane w 1930 r., czyli w czasach, w których w Stanach panowała jeszcze alkoholowa prohibicja. Anslinger doskonale rozumiał, że jeśli uda mu się zdemonizować narkotyki, umocni to znacząco jego pozycję.</p>
      <p>Największe sukcesy na tym polu odniósł w latach 60. To m.in. dzięki staraniom Anslingera, w 1961 r. marihuana została zdelegalizowana we wszystkich państwach należących do Organizacji Narodów Zjednoczonych. Członkowie ONZ podpisali wtedy <i>„Jednolitą konwencję o środkach odurzających”</i> i zadeklarowali się, że wycofają konopie z użycia w przeciągu 25 lat. I tak właśnie trawka otrzymała łatkę nielegalnej substancji. W tym miejscu bardzo pasuje cytat Johna Ehrlichmana, zaufanego doradcy Richarda Nixona, który wojnę z narkotykami w latach 60. <a href="https://magazynkontakt.pl/jak-czarny-pr-stworzyl-wojne-z-narkotykami/">opisał tak</a>:</p>
      <blockquote>Kampania Nixona w 1968 roku i jego późniejsza prezydentura były skupione na dwóch wrogach: lewicowych ruchach antywojennych i czarnych. […] Wiedzieliśmy, że nie możemy zdelegalizować antywojennej opozycji i nie możemy zdelegalizować bycia czarnym. Ale dzięki utożsamieniu hipisów z marihuaną i czarnych z heroiną mogliśmy zacząć nękać te grupy, kryminalizując narkotyki. Mogliśmy zakłócać ich spotkania, aresztować liderów, robić naloty na ich domy i szkalować ich każdego dnia w wieczornych wiadomościach. Czy wiedzieliśmy, że kłamiemy w sprawie narkotyków? Oczywiście, że tak.</blockquote>
      <p>Aktualnie coraz więcej polityków i przedstawicieli prawa przyznaje, że żadnemu państwu nie udało się wygrać tzw. wojny z narkotykami. Do tego dochodzi też coraz większa akceptacja rekreacyjnie zażywanych konopi przez opinię publiczną na całym świecie. Nie wspominając już o świetnych wynikach finansowych legalnie działającego, marihuanowego sektora, co oczywiście przekłada się na wpływy z podatków w stanach, które wyszły przed szereg i jakiś czas temu zalegalizowały rekreacyjną marihuanę na własną rękę.</p>
      <h4>Uwaga, przewiduję przyszłość i mówię co będzie dalej</h4>
      <p>Nawet jeśli nie uda się zalegalizować marihuany na poziomie federalnym w Stanach Zjednoczonych teraz, to uda się to niebawem. Potencjalny zysk z legalizacji tej używki jest po prostu za duży, żeby w nieskończoność ignorować ten temat.</p>
      <p>Kiedy w Stanach rekreacyjne konopie staną się legalne i powszechne, a cała branża znacznie się rozrośnie, w Waszyngtonie pojawią się wynajęci przez nią, wpływowi lobbyści, którzy prędzej czy później, będą chcieli wymóc na amerykańskich politykach zapewnienie im kolejnych rynków zbytu. Na przykład w Europie.</p>
      <p>Wtedy okaże się, że ONZ stwierdzi nagle, że dotychczasowa polityka antynarkotykowa była strasznym błędem i trzeba ją natychmiast zmienić. Amerykanie będą oczywiście dysponować wtedy przetestowaną już i kompleksową siecią dystrybucji, gotową na otwarcie europejskiego, dziewiczego jeśli chodzi o rekreacyjną trawkę (no dobra, nie licząc kilku krajów, gdzie już teraz jej hodowanie jest nielegalne tylko w teorii) i trochę na nas zarobią. Tak, czy inaczej: legalizacja marihuany jest tylko i wyłącznie kwestią czasu. I wydaje mi się, że już niewiele go zostało.</p>
    </article>
  </body>
</html>