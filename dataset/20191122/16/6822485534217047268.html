<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901075.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T16:35:00+00:00"/>
    <meta property="og:title" content="سومین عامل مرگ و میر در جهان"/>
    <meta property="og:description" content="به گزارش باشگاه خبرنگاران جوان،همه چیز با یک پُک شروع می‌شود؛ پُکی که بعد از گرفتار کردن افرادش که به صورت تفننی استفاده می‌شده، همیشه یادآور روز‌های دورهمی و پیش رفقا نشستن است که یه عده برای بزرگ نشان داده شدنشان از این ماده مخدر استفاده می‌کردند . حالا چند وقتی است که قلیان از پای بساط سن و سال دار‌ها به دست جوانان افتاده و این روز‌ها زنان هم قصد رکورد زنی را دارند، اما نمی‌دانند این رفیق لحظه‌های خوشی و ناخوشی با وجود دشمنی آشکار در لباس دوستی مهربان ظاهر شده و اندک اندک سلامتی افراد را دود کرده و درد‌های لاعلاج را به آن‌ها هدیه می‌دهد."/>
  </head>
  <body>
    <article>
      <h1>سومین عامل مرگ و میر در جهان</h1>
      <address>
        <time datetime="2019-11-22T16:35:00+00:00">22 Nov 2019, 16:35</time>
      </address>
      <p>طبق آمار در کشور‌هایی که مصرف سیگار و قلیان در آنها روبه افزایش است، بیماری مزمن ریوی، روند صعودی دارد.</p>
      <p>به گزارش باشگاه خبرنگاران جوان،همه چیز با یک پُک شروع می‌شود؛ پُکی که بعد از گرفتار کردن افرادش که به صورت تفننی استفاده می‌شده، همیشه یادآور روز‌های دورهمی و پیش رفقا نشستن است که یه عده برای بزرگ نشان داده شدنشان از این ماده مخدر استفاده می‌کردند . حالا چند وقتی است که قلیان از پای بساط سن و سال دار‌ها به دست جوانان افتاده و این روز‌ها زنان هم قصد رکورد زنی را دارند، اما نمی‌دانند این رفیق لحظه‌های خوشی و ناخوشی با وجود دشمنی آشکار در لباس دوستی مهربان ظاهر شده و اندک اندک سلامتی افراد را دود کرده و درد‌های لاعلاج را به آن‌ها هدیه می‌دهد.<br/>  <br/>هومان نارنجی‌ها، متخصص پیشگیری و درمان اعتیاد در گفت‌وگو با خبرنگار حوزه بهداشت و درمان گفت: آسیب‌های اجتماعی همواره یکی از مسائل مشکلات جوامع در حال پیشرفت است. بر اساس بررسی‌های علمی صورت گرفته جامع سنتی و پیشرفته به مراتب کمتر از جوامع در حال پیشرفته در معرض آسیب‌ها و ناهنجاری‌های اجتماعی قرار دارند. اعتیاد، طلاق و حاشیه نشینی از جمله آسیب‌های اجتماعی بنیان‌های انسجام بخش و هنجاری جامعه را به چالش کشیده است.</p>
      <p>او افزود: مصرف و کشیدن سیگار عوارض بسیار زیادی دارد به طوری که می‌تواند حس چشایی و حس لامسه فرد را تحت تاثیر قرار دهد. افراد سیگاری با مصرف این ماده دخانی دچار تنگی نفس در هنگام ورزش می‌شوند . احتمال ابتلا  به بیماری‌های قلبی در میان افراد سیگاری چند برابر افراد سالم است و میزان شیوع سرطان ریه نیز در این افراد بیشتر است؛ البته علاوه بر سرطان ریه سایر سرطان‌ها از جمله سرطان لب و زبان، حنجره، معده، کبد، لوزالمعده، مثانه و همچنین خون در افراد سیگاری دو تا شش برابر دیگر افراد در معرض ابتلا به این نوع سرطان‌ها است.<br/> <br/>این متخصص پیشگیری و درمان اعتیاد گفت: مهم‌ترین آثار زیان بار کشیدن مواد دخانی می‌تواند افزایش سرعت ضربان قلب، افزایش فشار خون، کاهش توانایی دستگاه گردش خون در اکسیژن رسانی به بافت‌های بدن و افزایش بیماری‌ها و کاهش عمر باشد.</p>
      <p>نارنجی‌ها درباره «آخرین آمار اعتیاد در کشور» گفت: آخرین آمارها نشان داد که کماکان مواد مخدر سنتی مانند تریاک رتبه اول را به خود اختصاص داده است. هروئین رتبه دوم و شیشه در مقام سوم قرار گرفت، اما به تازگی گل و حشیش به صورت موردی در میان جوانان استفاده می‌شود و رتبه چهارم مواد مخدر مصرفی را داراست.</p>
      <p>این متخصص پیشگیری و درمان اعتیاد بیان کرد: بسیاری از بیماران برای اولین بار با همین تصور در دام اعتیاد گرفتار شده‌اند. فرد مصرف کننده در ابتدا به دنبال احساس تمرکز و انرژی می‌‌گردد اما ادامه مصرف به صورت یک عادت برای او تبدیل می‌شود. تحقیقات نشان داده است حتی مصرف یک بار مواد هم می‌تواند روی مغز انسان تغییراتی ایجاد کند.<br/> <br/> او تصریح کرد: متاسفانه در ایران از هر سه فرد سیگاری یک نفر اختلال مصرف مواد را دارد. حدود ۸۵ درصد از معتادان، مصرف سیگار و مواد دخانی را از سن ۱۹ سالگی آغاز کردند در واقع می‌توان گفت سیگار دروازه ورود به اعتیاد است و علاوه بر اینکه زمینه آغاز اعتیاد را فراهم می‌کند می‌تواند در شکست درمان اعتیاد نیز نقش مهمی داشته باشد.</p>
      <p>نارنجی‌ها  یادآوری کرد: اکنون برخی از عطاری‌ها مقادیر بسیار زیادی از دارو‌های مخدر و آرامش بخش را با ترکیب فلفل قرمز و پودر کاری ترکیب و در قالب کپسول دست ساز ترک اعتیاد به بیماران تجویز می‌کنند. در واقع برخی از این دارو‌ها در ترکیب با هم تداخل ایجاد کرده و می‌تواند موجب مرگ فرد مصرف کننده شود.</p>
      <p>این متخصص پیشگیری و درمان اعتیاد بیان کرد: در رژیم‌های غذایی علمی افراد باید همه گروه‌های کربوهیدرات، چربی‌ها، پروتئین و میوه‌ها را به صورت کنترل شده دریافت کنند، اما متاسفانه برخی افراد به دلیل چاقی با مصرف مواد مخدر سعی دارند سریع‌تر لاغر شوند؛ بنابراین با مصرف مواد مخدر فقط به بافت‌های بدن ضربه و موجب تحلیل آن‌ها می‌شوند.<br/> <br/>او افزود: این افراد نه تنها کاهش وزنی ندارند بلکه باعث مشکلاتی از قبیل پرخاشگری، بی خوابی و هذیان‌گویی خواهند شد. طی تحقیقات انجام شده در کشور حدود ۶ تا ۸ درصد معتادان را زنان تشکیل می‌دهند. <br/>بیشتر بخوانید: اضافه کردن عطر و طعم غیرمجاز به تنباکو / ۱۴ درصد افراد بالای ۱۸ سال محصولات دخانی مصرف می‌کنند<br/> <br/> <b>مصرف دخانیات در سراسر جهان رو به افزایش است</b><br/>علی جواد موسوی، فوق تخصص ریه و متخصص داخلی اظهار کرد: ریه از ارگان‌های مهم بدن است و نقش اصلی آن ورود اکسیژن به بدن است. افراد با مصرف سیگار و قلیان و مواد مخدر بی کیفیت ضربه به ریه وارد می‌کنند در واقع مواد مخدر حاوی ۴۰ هزار ماده خطرناک است و علاوه بر ریه می‌تواند تاثیراتی بر روی دستگاه تنفسی، حنجره، نای داشته باشد و حتی یک برونشیت ساده با مصرف می‌تواند تبدیل به یک برونشیت پیچیده و منجر به مرگ فرد مصرف کننده شود.</p>
      <p>او دلیل اصلی ابتلا به مواد مخدر در جوانان را فضای مجازی دانست و گفت: جوانان به دلیل دوستی‌های نابابی که در فضای مجازی ایجاد می‌شود  با یک تلفن مواد در دسترسشان قرار می‌گیرد و همچنین ارتباط عاطفی کم رنگ در خانواده‌ها نیز در مبتلا شدن افراد به بیماری‌های ریوی دخالت دارد.</p>
      <p>جواد موسوی ادامه داد: مصرف دخانیات علاوه بر ایران در سراسر جهان با افزایش رو برو بوده است. مصرف این ماده خطرناک می‌تواند در محیط خانه برای کودکان نیز مضر باشد. متاسفانه برخی خانواده‌ها علاوه بر استفاده این ماده دخانی در محیط خانه کودک خود را ترغیب کرده تا از کودکی و نوجوانی با قلیان و سیگار آشنا شود.<br/> <br/>او افزود: یکی از دلایل افزایش مواد دخانی زندگی شهر نشینی و آپارتمان نشینی است که مزید بر علتی شده تا بتواند اثرات مخرب و زیان باری بر روی ریه و بدن افراد بگذارد در واقع بیماری مزمن ریوی سومین علت مرگ و میر در جهان است و در اولین مبتلایان خود با بیماری‌های قلبی عروقی سکته‌های مغزی و قلبی خود را نشان می‌دهد.</p>
      <p>این فوق تخصص ریه در پایان تاکید کرد: اگر افراد جامعه سطح سواد سلامت خود را افزایش دهند کمتر به انواع بیماری‌های ناشناخته توسط مصرف مواد دخانی می‌شوند و به سمت پرهیز از مواد مخدر مخرب قدم برمی دارند.</p>
    </article>
  </body>
</html>