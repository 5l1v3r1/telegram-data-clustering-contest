<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-ksiadz-z-zarzutami-za-grozby-i-podszywanie-sie-pod-biskupa,nId,3349078"/>
    <meta property="og:site_name" content="RMF24"/>
    <meta property="article:published_time" content="2019-11-22T16:46:00+00:00"/>
    <meta property="og:title" content="Ksiądz z zarzutami za grożby i podszywanie się pod biskupa"/>
    <meta property="og:description" content="Opolska policja ustaliła tożsamość mężczyzn, którzy podszywając się pod biskupa i kanclerza diecezji opolskiej, mieli grozić i obrażać osoby związane z Kościołem. Jednym z podejrzanych jest ksiądz Rafał C., który wcześniej został suspendowany przez biskupa Andrzeja Czaję."/>
  </head>
  <body>
    <article>
      <h1>Ksiądz z zarzutami za grożby i podszywanie się pod biskupa</h1>
      <address><time datetime="2019-11-22T16:46:00+00:00">22 Nov 2019, 16:46</time> by <a rel="author" href="https://www.rmf24.pl/tylko-w-rmf24/maciej-nycz" target="_blank">Maciej Nycz</a></address>
      <p>
        <b>Opolska policja ustaliła tożsamość mężczyzn, którzy podszywając się pod biskupa i kanclerza diecezji opolskiej, mieli grozić i obrażać osoby związane z Kościołem. Jednym z podejrzanych jest ksiądz Rafał C., który wcześniej został suspendowany przez biskupa Andrzeja Czaję.</b>
      </p>
      <figure>
        <img src="https://i.iplsc.com/zdj-ilustracyjne/0009EMUV7BWLD100-C123-F4.jpg"/>
        <figcaption>Zdj. ilustracyjne<cite>/pixabay.com /</cite></figcaption>
      </figure>
      <p>Latem pracownicy opolskiej kurii dostawali drogą elektroniczną <b>groźby karalne. </b>Sprawą zajęła się policja. Groźby karalne połączono z mailami i SMS-ami, które od grudnia 2018 do sierpnia 2019 otrzymywały osoby związane z kościołem wspierające w różny sposób księdza Rafała C. One także zawierały różnego rodzaju groźby. Jak wynikało z podpisów, ich autorami miał być rzekomo opolski biskup i kanclerz kurii.<br/><br/><i>Według ustaleń śledztwa, sprawcami obydwu czynów, czyli kradzieży tożsamości księdza biskupa i kanclerza opolskiej kurii, jak i gróźb kierowanych pod adresem pracownika lub pracowników kurii, byli dwaj mężczyźni - 49-letni Rafał C. i 34-letni Rafał S. Obydwu przedstawiono już zarzuty podszywania się pod biskupa i kanclerza oraz o groźby karalne. Żaden z podejrzanych nie przyznał się do winy</i> - powiedział Stanisław Bar z Prokuratury Okręgowej w Opolu.</p>
      <h4>Chodziło o zemstę?</h4>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=nFhL0AhgdASJvyNzQgeNl3a5fdpZeYbeYU9PWdo.Fv..o7/url=http%3A%2F%2Fwww.rmf24.pl%2Ffakty%2Fpolska%2Fnews-ksiadz-oskarzony-o-seksualne-wykorzystanie-ministrantow%2CnId%2C3222610%3Fparametr%3Dembed_tyt_zdj">Ksiądz oskarżony o seksualne wykorzystanie ministrantów</a>
      </p>
      <figure>
        <img src="https://i.iplsc.com/ksiadz-oskarzony-o-seksualne-wykorzystanie-ministrantow/00098VGI3XGJD7VU-C128.jpg"/>
      </figure>
      <p>Zdaniem śledczych,<b> podłożem przestępstwa mogła być próba zemsty</b> ze strony księdza na swoich przełożonych. Według prokuratury, działając wspólnie i w porozumieniu, Rafał C. i Rafał S. wysyłając do różnych osób maile i SMS-y z groźbami podpisywane rzekomo przez biskupa i kanclerza, prawdopodobnie chcieli w ten sposób oczernić biskupa w oczach osób, u których Rafał C. szukał wsparcia i możliwości prowadzenia działalności duszpasterskiej.<br/><br/><b>Za zarzucane czyny podejrzanym grozi do trzech lat więzienia.</b></p>
      <h4>Nie podporządkował się decyzji biskupa</h4>
      <p>Ksiądz Rafał C. <b>był proboszczem jednej z parafii w diecezji opolskiej. </b>Kiedy do opolskiego biskupa dotarły informacje o możliwych nieprawidłowościach w prowadzeniu finansów parafii, Rafał C. otrzymał nakaz zamieszkania w Domu Diecezjalnym w Opolu. Nie podporządkował się mu, za co decyzją biskupa z czerwca 2019 roku został ukarany suspensą - zakazem pełnienia jakichkolwiek czynności kapłańskich.</p>
    </article>
  </body>
</html>