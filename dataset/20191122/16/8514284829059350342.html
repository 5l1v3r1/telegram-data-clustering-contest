<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/orvosok-hatarok-nelkul-osszeomlott-az-unios-torok-menekultugyi-egyezmeny-2490740"/>
    <meta property="og:site_name" content="hírTV"/>
    <meta property="article:published_time" content="2019-11-22T16:24:00+00:00"/>
    <meta property="og:title" content="Orvosok Határok Nélkül: Összeomlott az uniós-török menekültügyi egyezmény"/>
    <meta property="og:description" content="Az egyezmény célja az volt, hogy feltartóztassa az Európa felé tartó menekültáradatot."/>
  </head>
  <body>
    <article>
      <h1>Orvosok Határok Nélkül: Összeomlott az uniós-török menekültügyi egyezmény</h1>
      <address><time datetime="2019-11-22T16:24:00+00:00">22 Nov 2019, 16:24</time> by <a rel="author">MTI</a></address>
      <h4>Összeomlott az Európai Unió és Törökország között 2016-ban megkötött menekültügyi egyezmény, amelynek célja az volt, hogy feltartóztassa az Európa felé tartó menekültáradatot - vélekedett az Orvosok Határok Nélkül (MSF) nevű segélyszervezet pénteken.</h4>
      <p>"Négy évvel a megállapodás után 35 ezer ember él teljes zűrzavarban és méltóság nélkül a görög szigeteken" - mutatott rá a szervezetet vezető Krisztosz Krisztu Athénban.</p>
      <p>A szigetek táboraiban uralkodó helyzet hasonló ahhoz, mint ami a világ legrosszabb humanitárius helyzetben lévő régióiban tapasztalható - mondta Krisztu a leszboszi és híoszi regisztrációs központban tett látogatását követően.</p>
      <p>A szóban forgó központokat összesen 6200 fő befogadására tervezték, de hatszor többen élnek bennük. Az MSF vezetője szerint azonnal be kell zárni az Égei-tengeri szigeteken található táborokat, az ott élőket pedig át kell szállítani a görög szárazföldre.</p>
      <p>A Leszbosz, Híosz, Kósz, Számosz és Lérosz szigetén élő menedékkérőkről nem gondoskodnak megfelelően - hangsúlyozta a tisztségviselő. Sebezhető helyzetben lévő embereket - kínzások áldozatait, felnőtt kísérő nélküli gyerekeket és mentálisan betegeket - hagytak magukra, akiket tető helyett sokszor csak műanyag lapok választanak el az égbolttól.</p>
      <p>"Nem kapnak segítséget, és csak romlik a helyzetük, ahelyett, hogy javulna" - tette hozzá Krisztu.</p>
      <p>Az Orvosok Határok Nélkül bírálta a görög kormány tervét, amely bezárná a jelenlegi központokat, és öt, egyenként ötezer férőhelyes, zárt tábort hozna létre azok számára, akiknek nincs sok esélyük menedékjogot kapni az Európai Unióban. Jobb kilátásokkal rendelkező társaikat átszállítanák a görög szárazföldre.</p>
      <p>Ezek a zárt táborok "gyakorlatilag börtönök lennének" - vélekedett Krisztu.</p>
      <p>MTI</p>
    </article>
  </body>
</html>