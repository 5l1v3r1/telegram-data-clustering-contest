<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezine.se/nyheter/harry-potter-stjarnan-kan-bli-nasta-drottning-i-the-crown"/>
    <meta property="og:site_name" content="MovieZine"/>
    <meta property="article:published_time" content="2019-11-22T16:25:16+00:00"/>
    <meta property="og:title" content="&quot;Harry Potter&quot;-stjärnan kan bli nästa drottning i &quot;The Crown&quot;"/>
    <meta property="og:description" content="Olivia Colman tog precis över drottning-rollen från Claire Foy - men det verkar som att Netflix redan funderar på vem som ska ta över den härnäst."/>
  </head>
  <body>
    <article>
      <h1>"Harry Potter"-stjärnan kan bli nästa drottning i "The Crown"</h1>
      <address><time datetime="2019-11-22T16:25:16+00:00">22 Nov 2019, 16:25</time> by <a rel="author">Jonatan Blomberg</a></address>
      <p>
        <b>Olivia Colman tog precis över drottning-rollen från Claire Foy - men det verkar som att Netflix redan funderar på vem som ska ta över den härnäst.</b>
      </p>
      <p><a href="https://tvline.com/2019/11/21/the-crown-imelda-staunton-queen-elizabeth-season-5-netflix/">TVLine</a> rapporterar att den Oscarsnominerade skådespelerskan Imelda Staunton, som kanske framför allt är känd för sin roll som Dolores Umbridge i "Harry Potter"-filmerna, redan verkar vara klar för rollen som Drottning Elizabeth II i Netflix påkostade tv-serie "The Crown".</p>
      <p>Rollen spelades under seriens två första säsonger av Claire Foy men till den tredje säsongen, som släpptes tidigare under november, byttes skådespelarna ut mot en äldre upplaga och i huvudrollen har vi just nu Oscarsvinnaren Olivia Colman ("The Favourite"). Colman håller för närvarande på att spela in den fjärde säsongen av "The Crown", men om Netflix officiellt ger grönt ljus till en femte och sjätte säsong så kan det alltså mycket väl bli Staunton som tar över.</p>
      <p>Netflix själva har valt att inte bekräfta nyheten med följande uttalande:</p>
      <p>- Vi håller för närvarande på att spela in den fjärde säsongen av "The Crown" och har ännu inte lagt någon beställning på fler säsonger utöver den, därför är alla nyheter om rollbesättningar fortfarande enbart rena spekulationer.</p>
      <h3>
        <b>
          <a href="https://www.moviezine.se/nyheter/infor-the-crown-sasong-3">Läs också: "The Crown" är tillbaka - nya skådespelare men samma kungliga glans</a>
        </b>
      </h3>
      <p>
        <i>Tror du att Staunton skulle passa som en äldre version av Drottning Elizabeth II? Kommentera gärna nedan!</i>
      </p>
      <related>
        <h4>Relaterade artiklar</h4>
        <a href="https://www.moviezine.se/nyheter/har-ar-5-tips-for-dig-som-har-borjat-spela-harry-potter-wizards-unite"/>
        <a href="https://www.moviezine.se/nyheter/infor-the-crown-sasong-3"/>
        <a href="https://www.moviezine.se/nyheter/teaser-har-olivia-colman-redan-vunnit-nasta-ars-emmy-for-the-crown"/>
      </related>
    </article>
  </body>
</html>