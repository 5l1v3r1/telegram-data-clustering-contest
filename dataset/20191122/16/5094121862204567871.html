<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/tabor-odhalil-sochu-herce-jiriho-hrzana-20191122.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T16:48:00+00:00"/>
    <meta property="og:title" content="Pocta slavnému rodákovi. V Táboře odhalili sochu herce Jiřího Hrzána"/>
    <meta property="og:description" content="Slavný herec původem z jihočeského Tábora se po několika letech příprav dočkal bronzové sochy. V pátek ji slavnostně odhalily obě jeho dcery Barbora a Tereza."/>
  </head>
  <body>
    <article>
      <h1>Pocta slavnému rodákovi. V Táboře odhalili sochu herce Jiřího Hrzána</h1>
      <address><time datetime="2019-11-22T16:48:00+00:00">22 Nov 2019, 16:48</time> by <a rel="author">Jiří Dintar</a></address>
      <p>Plastiku umělce balancujícího na zídce u táborského gymnázia Pierra de Coubertina chystalo sdružení Hrzán sobě! už od roku 2012. Původně měla být hotová do roka, dlouho se však nedařilo sehnat na ni dostatek peněz.</p>
      <p>Sdružení Hrzán sobě! pořádalo benefiční koncerty a představení i veřejné sbírky, na realizaci návrhu akademických sochařek Markéty Melkusové a Lenky Melkusové-Staškové se ale podařilo vybrat jen polovinu z potřebných financí. Projekt se tak na několik let zadrhl.</p>
      <figure>
        <img src="https://g.denik.cz/52/63/jiri-hrzan-socha-tabor-odhaleni_denik-150-3x2.jpg"/>
      </figure>
      <aside>
        <a href="https://taborsky.denik.cz/zpravy_region/tabor-odhali-bronzovou-sochu-herce-jiriho-hrzana-20191121.html">Tábor odhalí bronzovou sochu herce Jiřího Hrzána Přečíst článek ›</a>
      </aside>
      <p>Celkové náklady na výrobu plastiky zesnulého herce balancujícího na zídce u gymnázia nakonec činily 600 tisíc, polovinu potřebné částky dodala táborská radnice. Výroba sochy trvala zhruba tři měsíce, na zídce je umístěna od 4. listopadu.</p>
      <p>„Velice si vážíme iniciativy spolku Hrzán sobě!, kterému se doslova v potu tváře podařilo vybrat polovinu potřebné částky. Rádi jsme zbývající část dorovnali, aby zde socha mohla stát,“ sdělil starosta Štěpán Pavlík.</p>
      <figure>
        <img src="https://g.denik.cz/52/30/jiri-hrzan-2_denik-150-3x2.jpg"/>
      </figure>
      <aside>
        <a href="https://taborsky.denik.cz/zpravy_region/jiri-hrzan-by-dnes-oslavil-80-20190330.html">Jiří Hrzán by letos oslavil 80 Přečíst článek ›</a>
      </aside>
      <p>„Většina velikánů filmu i divadla má pouze bronzové busty, zatímco jeden z postavou nejmenších herců České republiky i Československa má dokonce celou figurku,“ uzavřela svůj proslov k davu přihlížejících Barbora Hrzánová.</p>
      <p><b>Jiří Hrzán </b>se narodil 30. března 1939 v Táboře, zemřel 24. září 1980 v Praze. Od roku 2012 je pohřben v Táboře. Pozornost na sebe strhával hereckými výkony, ale i zálibou ve výškách. Ke svým dámám často vstupoval oknem. Po pádu z hotelového okna v Ostravě v roce 1976 už nesměl na prkna Činoherního klubu, kde působil od roku 1965. Se zákazem divadla se do konce života nevyrovnal. Pád z balkonu v Praze nepřežil. Zemřel po dvou dnech v nemocnici.<br/><b>Jeho životní divadelní rolí byl sluha Syr v Mandragoře.</b> Ve filmu exceloval v titulech Nebeští jezdci, Svatba jako řemen, Pension pro svobodné pány, Hlídač, Drahé tety a já, Homolka a Tobolka, Jak utopit Dr. Mráčka aneb Konec vodníků v Čechách aj.</p>
    </article>
  </body>
</html>