<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700489-el-govern-espanyol-insisteix-que-el-dialeg-ha-de-ser-dins-la-llei.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T16:26:59+00:00"/>
    <meta property="og:title" content="El govern espanyol insisteix que el diàleg ha de ser “dins la llei”"/>
    <meta property="og:description" content="El Consell de Ministres no ha estudiat la mesa de negociació que ERC demana per desbloquejar la investidura de Sánchez Celaá demana &quot;responsabilitat&quot; a la resta de forces polítiques per desbloquejar la investidura"/>
  </head>
  <body>
    <article>
      <h1>El govern espanyol insisteix que el diàleg ha de ser “dins la llei”</h1>
      <address><time datetime="2019-11-22T16:26:59+00:00">22 Nov 2019, 16:26</time> by <a rel="author">ACN</a></address>
      <ul>
        <li>
          <b>El Consell de Ministres no ha estudiat la mesa de negociació que ERC demana per desbloquejar la investidura de Sánchez</b>
        </li>
        <li>
          <b>Celaá demana “responsabilitat” a la resta de forces polítiques per desbloquejar la investidura</b>
        </li>
      </ul>
      <p>El Consell de Ministres d’aquest divendres no ha estudiat la mesa de negociació que demana ERC per desbloquejar la investidura de Pedro Sánchez.</p>
      <p>Ho ha dit la portaveu del govern espanyol en funcions, Isabel Celaá, en una roda de premsa a Moncloa en la qual ha evitat valorar la petició dels republicans. Ha remarcat, però, que el diàleg amb les forces polítiques catalanes ha de ser “dins la llei i la Constitució”. “El govern sempre ha mantingut la possibilitat de diàleg dins la llei”, ha insistit.</p>
      <p>La ministra ha reclamat “responsabilitat” a la resta de formacions polítiques per permetre que Sánchez formi govern. Segons ella, l’executiu de coalició entre PSOE i Unides Podem és “l’única alternativa possible”. Celaá ha reiterat que “Espanya necessita un govern” i ha esperat que la resta de partits “sàpiguen estar a l’altura”.</p>
      <p>En aquest sentit, ha criticat que les forces de dretes “s’han autoexclòs des d’un primer moment” a l’hora d’oferir una solució que permeti desbloquejar.</p>
      <p>Sobre la demanda d’ERC per abstenir-se, Celaá ha afirmat que es tracta d’una qüestió que aborden els partits i està gestionant el PSOE i no el govern espanyol en funcions. “El govern no ha tingut oportunitat de dirimir aquesta qüestió” ni ha discutit si és “favorable o no” a la proposta, ha dit Celaá.</p>
      <p>Preguntada per si Sánchez manté la voluntat de sotmetre’s a la investidura abans del Nadal, ha apuntat que mantenen la “determinació de poder tenir govern com abans millor”.</p>
      <h3>PSOE i ERC acorden els equips negociadors</h3>
      <p>Dirigents del PSOE i ERC s’han tornat a reunir aquest dijous per explorar el suport a la investidura de Pedro Sánchez, segons ha avançat <i>Nació Digital</i> i ha pogut confirmar l’ACN. La trobada ha servit per a acordar els equips negociadors de cada formació que treballaran les properes setmanes.</p>
      <p>A l’equip negociador dels republicans hi ha el líder de la formació al Congrés Gabriel Rufián; la secretària general adjunta d’ERC, Marta Vilalta, i el diputat al Parlament Josep Maria Jové.</p>
      <p>Segons fonts republicanes, per part dels socialistes hi hauria la portaveu al Congrés, Ariadna Lastra; el secretari d’organització del PSC, Salvador Illa, i un ministre que podria ser o José Luís Ábalos o la vicepresidenta en funcions Carmen Calvo.</p>
    </article>
  </body>
</html>