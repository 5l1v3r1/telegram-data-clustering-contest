<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/tradurra-la-sentenza-per-oseghale-25-giorni-per-la-consegna/1328075/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T16:34:52+00:00"/>
    <meta property="og:title" content="Tradurrà la sentenza per Oseghale, 25 giorni per la consegna"/>
    <meta property="og:description" content="MACERATA - Federica Paccaferri si occuperà per conto del Tribunale di tradurre in inglese le motivazioni scritte dalla Corte d'assise. Ma dovrà fare in meno di un mese quello che di solito si fa in 90 giorni"/>
  </head>
  <body>
    <article>
      <h1>Tradurrà la sentenza per Oseghale, 25 giorni per la consegna</h1>
      <h2>MACERATA - Federica Paccaferri si occuperà per conto del Tribunale di tradurre in inglese le motivazioni scritte dalla Corte d'assise. Ma dovrà fare in meno di un mese quello che di solito si fa in 90 giorni</h2>
      <address><time datetime="2019-11-22T16:34:52+00:00">22 Nov 2019, 16:34</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Ftradurra-la-sentenza-per-oseghale-25-giorni-per-la-consegna%2F1328075%2F">Condividi184</a><a href="https://twitter.com/intent/tweet?text=Tradurr%C3%A0+la+sentenza+per+Oseghale%2C++25+giorni+per+la+consegna&amp;url=https%3A%2F%2Fwww.cronachemaceratesi.it%2F2019%2F11%2F22%2Ftradurra-la-sentenza-per-oseghale-25-giorni-per-la-consegna%2F1328075%2F">Tweet</a>Email184 Condivisioni</p>
      <p> </p>
      <p>di <b>Maurizio Verdenelli</b></p>
      <p><b>Quando il dottor Roberto Evangelisti, giudice del processo Oseghale (in qualità di presidente della Corte d’Assise) le ha consegnato ieri mattina poco dopo le 13 le 54 pagine delle motivazioni della sentenza con il preciso mandato di tradurle in inglese nel ristretto spazio temporale di 25 giorni, lei, Federica Paccaferri non ha battuto ciglio. Solitamente il tempo concesso per un’operazione di traduzione tanto complessa non è mai inferiore ai tre mesi, ma la volontà di mettere al più presto possibile Innocent Oseghale a conoscenza delle motivazioni della sentenza che in primo grado lo ha condannato all’ergastolo, e dunque di preparare l’appello già preannunciato dai difensori in un iter processuale così difficile e problematico, ha evidentemente fatto bruciare le tappe.</b> «Mi sono resa conto dell’impegno richiesto e ho aderito subito con entusiasmo», dice lei, Federica Paccaferri, maceratese, laureata nel 2009 nella prestigiosa università di Bologna-Forlì al corso a numero chiuso riservato a traduttori ed interpreti. Nel processo per l’omicidio di Pamela Mastropietro era subentrata nel marzo scorso ad una collega a conclusione della seconda delle nove udienze del processo concluso la sera del 29 maggio con la condanna all’ergastolo del giovane nigeriano riconosciuto colpevole dell’assassinio della ragazza romana e del vilipendio del cadavere.</p>
      <figure>
        <img src="https://cdn.cronachemaceratesi.it/wp-content/uploads/2019/04/ProcessoOseghale_3aprile_FFa-2-325x217.jpg"/>
        <figcaption>Innocent Oseghale</figcaption>
      </figure>
      <p>La prima copia delle attesissime motivazioni della sentenza, a quasi sei mesi dalla condanna all’ergastolo per Innocent Oseghale, è stata consegnata ieri mattina dopo le 13 a palazzo di giustizia. A riceverla in cancelleria penale Federica Paccaferri, l’interprete maceratese di sette delle nove udienze in Corte d’assise presieduta dal giudice Evangelisti, al termine delle quali il giovane nigeriano è stato riconosciuto colpevole dell’omicidio e del vilipendio del cadavere della diciottenne romana Pamela Mastropietro. <b>La Paccaferri è stata convocata ieri mattina a palazzo di giustizia ed è stata lei la prima persona a ricevere copia della sentenza. «Un privilegio», dice lei.</b> E già nel pomeriggio si è messa subito al lavoro. Un compito delicatissimo l’aspetta. Tradurre testo e pensiero del giudice in riferimento ad una sentenza a conclusione (seppure giudizialmente temporanea) di una vicenda che ha fatto parlare il mondo: un unicum pressoché internazionale. <b>Entro la metà di dicembre, alla  quasi vigilia di Natale Federica Paccaferri dovrà dunque tornare a palazzo di giustizia con le 54 pagine tradotte in inglese ‘per gli occhi’ del condannato più tristemente noto della storia giudiziaria delle Marche. Da Macerata le motivazioni in inglese ‘prenderanno la strada’ per il carcere di Marino del Tronto, dove Oseghale sta scontando la pena in isolamento.</b></p>
      <p> </p>
    </article>
  </body>
</html>