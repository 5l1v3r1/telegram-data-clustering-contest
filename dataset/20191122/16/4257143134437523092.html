<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/22/lang-adam-nem-tudjuk-elhinni-magunkrol-hogy-kepesek-vagyunk-nagy-dolgokra"/>
    <meta property="og:site_name" content="infostart"/>
    <meta property="article:published_time" content="2019-11-22T16:00:00+00:00"/>
    <meta property="og:title" content="Lang Ádám: nem tudjuk elhinni magunkról, hogy képesek vagyunk nagy dolgokra"/>
    <meta property="og:description" content="A walesi vereség alkalmával pályára lépett válogatott labdarúgó szerint a labdarúgók tudatalattijában benne van az állandó kritika, ami sok rossz döntés forrása."/>
  </head>
  <body>
    <article>
      <h1>Lang Ádám: nem tudjuk elhinni magunkról, hogy képesek vagyunk nagy dolgokra</h1>
      <address><time datetime="2019-11-22T16:00:00+00:00">22 Nov 2019, 16:00</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/22/sorsolas-eb-2020-bulgaria-ellen-kezd-magyarorszag-a-potselejtezon"/>
        <a href="https://infostart.hu/sport/2019/11/21/mar-ketszer-visszanezte-a-wales-elleni-merkozest-barath-botond"/>
        <a href="https://infostart.hu/sport/2019/11/20/rossi-kepessegbeli-hianyossagaink-vannak"/>
        <a href="https://infostart.hu/sport/2019/11/20/sallai-nem-tudtunk-vegigvinni-egy-normalis-akciot"/>
        <a href="https://infostart.hu/sport/2019/11/19/elo-cardiffbol-wales-magyarorszag-0-0"/>
      </related>
      <h3>A walesi vereség alkalmával pályára lépett válogatott labdarúgó szerint a labdarúgók tudatalattijában benne van az állandó kritika, ami sok rossz döntés forrása.</h3>
      <p>Még az Eb-pótselejtezős sorsolás előtt adott interjút a magyar labdarúgó-válogatott walesi vereség egyik résztvevője a <a href="https://www.digisport.hu/40957/bale-re-csak-elmeletben-lehet-felkeszuelni-kuelso-nyomas-tesz-bizonytalanna-minket">DIGI Sport tévének</a>. Lang Ádám, a nemzeti együttes középhátvédje elmondta, pontosan tudja, milyen hibái voltak a cardiffi összecsapáson, az összképről pedig mindent elmond, hogy kikaptak.</p>
      <p>"Voltak olyan periódusai a mérkőzésnek, ahol azt éreztem, hogy kicsit bátortalanok, ötlettelenek vagyunk a támadás felépítése kapcsán. Ők szervezetten védekeztek és a kontráikból indítottak veszélyes akciókat. Átengedték nekünk a kezdeményezést, és nem tudtunk élni vele" - foglalta össze a benyomásait a labdarúgó.</p>
      <p>A ciprusi Omonia Nicosia játékosa szerint nem alakítottak ki komoly gólszerzési lehetőséget egy helyzetet leszámítva, míg a hazaiak az összes alkalommal éltek; Wales "úgy kontrollálta a mérkőzést, hogy nem is volt nála a labda", ami a magyar csapat elbizonytalanodásához vezetett.</p>
      <p>Elárulta,</p>
      <blockquote>Marco Rossi szövetségi kapitány azt kérte a csapattól, hogy ha náluk van a labda, ne kockáztassanak, menjenek csak a biztosra.</blockquote>
      <p>Arra reagálva, amit a kapitány a mérkőzés után nyilatkozott ("képességbeli problémák vannak"), azt mondta, nem tudja, milyen képességekre gondol a kapitány.</p>
      <p>"Valamilyen szinten egyet tudok érteni ezzel, de a hiányosságaink nem technikaiak, a taktikát betartjuk, az erőnlétünk pedig versenyképes. Ami képességhiányt tudnék mondani, az az, hogy döntő helyzetekben a fejünk nem feltétlen van ott. Amikor kellene az a plusz, egy lefordulás, egy kulcspassz, egy döntés, egy befejezés, nekünk nincs meg, Walesnek megvan.</p>
      <blockquote>Sokszor egyáltalán nem vagyunk képesek elhinni magunkról, hogy képesek vagyunk fantasztikus dolgokat csinálni, csak mondjuk ötmeccsenként egyszer"</blockquote>
      <p>- tárulkozott fel Lang Ádám, aki emlékeztetett a 2016-os Eb-re, amikor Ausztriát lefutballozták, holott magasabban jegyzett csapat volt akkor. "Semmiféle nyomást, rizikót nem éreztünk, ilyen lelkiállapotban voltunk. Kimentünk és csináltuk a dolgunkat. A mostani sorozatban senki nem számított arra, hogy a horvátokat meg fogjuk verni. Nyilván lenéztek minket, de kellettünk mi is ahhoz, hogy szépen ki tudjuk hozni a labdát, nagyobb legyen az önbizalmunk, a labdás embernek több önbizalma legyen."</p>
      <p>Szerinte a játékosok tudatalattijába bedolgozza magát, hogy mit írnak a válogatottról az interneten és a lapokban.</p>
      <p>A walesieket elemezve kitért rá, hogy "Bale, Ramsey és James bármikor ki tudja hozni a labdát két ember közül", jó irányba fordulnak, kulcspasszokat adnak, jó a sebességük, ami szintén komoly gondokat okozott.</p>
      <p>
        <i>Nyitókép: MTI/EPA/Mauri Ratilainen</i>
      </p>
    </article>
  </body>
</html>