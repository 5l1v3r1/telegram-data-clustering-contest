<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/un-nou-suspect-un-tanar-nord-irlandez-in-varsta-de-23-de-ani-arestat-in-drama-camionului-mortii-de-la-londra-1922400222132019111619177694"/>
    <meta property="og:site_name" content="News.ro"/>
    <meta property="article:published_time" content="2019-11-22T16:02:13+00:00"/>
    <meta property="og:title" content="Un nou suspect, un tânăr nord-irlandez în vârstă de 23 de ani, arestat în drama camionului morţii de la Londra"/>
    <meta property="og:description" content="Un nou suspect a fost arestat în dosarul camionului la bordul căruia au fost găsite cadavrele a 39 de imigranţi clandestini vietnamezi, a anunţat vineri poliţia britanică, relatează AFP."/>
  </head>
  <body>
    <article>
      <h1>Un nou suspect, un tânăr nord-irlandez în vârstă de 23 de ani, arestat în drama camionului morţii de la Londra</h1>
      <address><time datetime="2019-11-22T16:02:13+00:00">22 Nov 2019, 16:02</time> by <a rel="author">Valentin Vidu</a></address>
      <p>
        <b>Un nou suspect a fost arestat în dosarul camionului la bordul căruia au fost găsite cadavrele a 39 de imigranţi clandestini vietnamezi, a anunţat vineri poliţia britanică, relatează AFP.</b>
      </p>
      <p>Bărbatul, un nord-irandez în vârstă de 23 de ani, este suspectat de trafic de persoane şi de ajutorarea imigraţiei clandestine. El a fost arestat vineri dimineaţa, pe o autostradă, în apropierea Londrei, a precizat într-un comunicat Poliţia din Essex, însărcinată cu ancheta.</p>
      <p>Cadavrele a 31 de bărbaţi şi opt femei au fost găsite la 23 octombrie într-un container, în zona industrială Grays, la est de Londra. Containerul provenea din portul belgian Zeebruges.</p>
      <p>Şoferul camionului, Mo Robinson, în vârsră de 25 de ani, de asemenea din Irlanda de Nord, este acuzat de 39 de omucideri, trafic de persoane, ajutorarea imigraţiei ilegale şi spălare de bani. El urmează să compară în faţa unei instanţe penale la Londra săptămâna viitoare.</p>
      <p>Alt nord-irlandez, Eamonn Harrison, a fost arestat la Dublin. Bărbatul, în vârstăde 22 de ani, originar din Newry, este vizat de o procedură de extrădare cu privire la aceleaşi capete de acuzare.</p>
      <p>Alţi trei suspecţi au fost arestaţi şi eliberaţi pe cauţiune în cadrul anchetei.</p>
      <p>Poliţia din Essex vrea să interogheze doi fraţi originari de la Armagh, în Irlanda de Nord, îndemnaţi să se predea.</p>
      <p>Multe dintre victime proveneau dintr-o regiune săracă din centrul Vietnamului, care trăieşte din pescuit, agricultură sau industrie. Familiile se îndatorează cu mii de dolari pentru a trimite un membru în Regatul Unit prin filiere clandestine, în speranţa unor locuri de muncă bine plătite.</p>
      <p>Această dramă a dezvăluit pericolele imigraţiei clandestine, cu traficanţi fără scrupule, care profită de vulnerabilitatea candidaţilor, ce ajung adesea în saloane cosmetice sau ferme ilegale de canabis, într-o stare de semisclavie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/doi-adolescenti-de-15-ani-intre-cele-39-de-victime-vietnameze-gasite-in-camionul-frigorific-langa-londra-carora-politia-britanica-le-dezvaluie-numele-1922403908002019111819165466"/>
      </related>
    </article>
  </body>
</html>