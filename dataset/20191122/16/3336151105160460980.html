<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/diyanetten-isyan-etmeyin-hutbesi-22111920.html"/>
    <meta property="og:site_name" content="OdaTV"/>
    <meta property="article:published_time" content="2019-11-22T16:13:00+00:00"/>
    <meta property="og:title" content="Diyanet'ten &quot;isyan etmeyin&quot; hutbesi"/>
    <meta property="og:description" content="Başkanlığın Din Hizmetleri Genel Müdürlüğü tarafından hazırlanan &quot;Musibetlere Karşı Müminin Tavrı&quot; başlıklı bu haftaki Cuma Hutbesi'nde kadına ve aileye şiddet, zorluklar karşısında kişinin kendisine ve ailesine zarar vermesi konularına yer verildi."/>
  </head>
  <body>
    <article>
      <h1>Diyanet'ten "isyan etmeyin" hutbesi</h1>
      <h2>Başkanlığın Din Hizmetleri Genel Müdürlüğü tarafından hazırlanan "Musibetlere Karşı Müminin Tavrı" başlıklı bu haftaki Cuma Hutbesi'nde kadına ve aileye şiddet, zorluklar karşısında kişinin kendisine ve ailesine zarar vermesi konularına yer verildi.</h2>
      <address>
        <time datetime="2019-11-22T16:13:00+00:00">22 Nov 2019, 16:13</time>
      </address>
      <p>Diyanet İşleri Başkanlığı'nın bu haftaki Cuma Hutbesin'de, "Bunalmış bir insanın, çaresizliğini şiddete dönüştürmesi, kadın ve çocuklardan öfkesini çıkarması zulümdür. Hiçbir sıkıntı, anlaşmazlık ya da bunalım, kadına şiddeti reva gören bir zihniyetin mazereti olamaz. Zorluklar karşısında kişinin kendisine ya da ailesine zarar vermesi asla çözüm değildir" denildi. </p>
      <p>Başkanlığın Din Hizmetleri Genel Müdürlüğü tarafından hazırlanan <b>"Musibetlere Karşı Müminin Tavrı"</b> başlıklı bu haftaki Cuma Hutbesi'nde kadına ve aileye şiddet, zorluklar karşısında kişinin kendisine ve ailesine zarar vermesi konularına yer verildi.</p>
      <p>Bu dünyanın<b> "imtihan dünyası"</b> olduğu belirtilen hutbede, "Hayatın akışı içerisinde her birimizin yaşadığı zorluklar, çile ve kederler, maddi ve manevi sıkıntılar olması mukadderdir. Çünkü bu dünya, adı üstünde, 'imtihan dünyası'dır. Başa çıkmak için uğraştığımız imtihanlardan çok daha fazlasını Resûlullah (s.a.s) yaşamıştır. O, daha doğmadan babasını, henüz altı yaşındayken annesini kaybetmiş, yetim ve öksüz olarak büyümüştür. Can yoldaşı eşini ve altı çocuğunu kendi elleriyle toprağa vermiştir. Mekke’de bir avuç müminle birlikte müşriklerin amansız baskı ve işkencelerine, kısıtlama ve dışlamalarına maruz kalmıştır. Bütün bu sıkıntı ve musibetlere rağmen, Peygamber Efendimiz asla ümidini ve inancını kaybetmemiş, daima Rabbine sığınmış ve O’ndan yardım istemiştir. Şiddetten değil, merhametten yana tavır almış ve hiçbir zaman Allah’ın razı olmayacağı çözümlere tevessül etmemiştir" denildi.</p>
      <p>
        <b>“SİZİ SINAYACAĞIZ”</b>
      </p>
      <p>Ayette,<b> “Andolsun ki sizi biraz korku ve açlıkla; mallardan, canlardan ve ürünlerden eksiltmekle sınayacağız. Sabredenleri müjdele” </b>denildiği hatırlatılan hutbede, sabra ve metanetli olmaya dikkat çekilerek, "Elbette hiçbirimiz zorluklarla karşılaşmayı arzu etmeyiz. Ancak müminler olarak biliriz ki, hayatın güzel anları kadar, sıkıntılı zamanları da dünya imtihanımızın birer parçasıdır. Cenab-ı Hak, insanı bazen elindekileri alarak bazen de fazlasıyla nimet vererek imtihan eder. Bu yüzden, musibet karşısında isyan etmek, kırıp dökmek ya da kötü söz söylemek yerine öncelikle sabırlı ve metanetli olmaya gayret gösteririz. Sağduyu ve akl-ı selim ile hareket ederiz. Sıkıntıyı aşmak için üzerimize düşen sorumluluğu yerine getiririz. Bizler, her musibetten dünyamıza ve ahiretimize yönelik dersler çıkartırız. Benzer sıkıntılara maruz kalmamak için hata ve ihmallerimizi gözden geçiririz. İlim sahibi, tecrübeli insanlardan yardım alır, ondan sonra da Rabbimize tevekkül ederiz" denildi.</p>
      <p>
        <b>“KİŞİNİN KENDİNE VE AİLESİNE ZARAR VERMESİ ASLA ÇÖZÜM DEĞİLDİR”</b>
      </p>
      <p>Hutbede, iyi günde olduğu kadar, kötü günde de hayata tutunmak ve Rab ile aradaki bağdan güç almanın imanın güzelliğinden olduğu belirtilerek, "Bunalmış bir insanın, çaresizliğini şiddete dönüştürmesi, kadın ve çocuklardan öfkesini çıkarması ise zulümdür. Hiçbir sıkıntı, anlaşmazlık ya da bunalım, kadına şiddeti reva gören bir zihniyetin mazereti olamaz. Çünkü şiddet, kul hakkı çiğnemektir; acı ve nefret tohumlarıyla aileyi zehirlemektir. Hâlbuki mümin, elinden ve dilinden merhamet yayılan, çevresine güven ve huzur aşılayan kimsedir. Zorluklar karşısında kişinin kendisine ya da ailesine zarar vermesi asla çözüm değildir. Dinimiz, ne kendinin ne de başkasının ıstırabını dindirmek amacıyla bile olsa Allah’ın emaneti olan canına kıymaya kesinlikle izin vermez. Çünkü dert varsa, dertlere derman olan Allah vardır. <b>“O ne güzel Mevlâ, ne güzel yardımcıdır!”[4] Sıkıntı varsa, sıkıntılara elbirliği ile çözüm bulacak dostlar, komşular, akrabalar vardır. “Müminler ancak kardeştir” </b>denildi.</p>
      <p>
        <b>“ACILARI İSYANA VE ZULME DÖNÜŞTÜRMEYİN”</b>
      </p>
      <p>Hutbenin sonunda ise acıların isyana ve zulme dönüştürmemesi istenerek şöyle denildi:</p>
      <p><b>"Yaşadığımız zorluklar karşısındaki metanetli tavrımızın, Allah katında nice kolaylığın müjdecisi olacağını unutmayalım. Bizler bu dünyaya, inanmak ve iyi işler yapmak için geldik. Peygamberimizin umut ve teselli vadeden şu hadisini hatırlayalım: 'Vücuduna batan bir diken bile olsa, başına gelen her türlü musibet karşısında Müslüman’ın günahları affolunur.”</b> Rabbimizin yardımından ve rahmetinden ümidimizi kesmeyelim. Resûl-i Ekrem (s.a.s)’in duasıyla Yüce Rabbimize niyaz edelim: “Biz Allah’a aidiz ve O’na döneceğiz. Allah’ım! Başıma gelen musibetin mükâfatını senden bekliyorum, bundan dolayı bana ecir ihsan et, benim için onu daha hayırlısıyla değiştir.”</p>
      <p>
        <b>Odatv.com</b>
      </p>
      <figure>
        <a href="https://www.odakitap.com/islam-bu-muhammedi-islam-kitabi-cemil-kilic">
          <img src="https://odatv.com/images/resimler/1(1336).jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>24,179 Bu habere tepkiniz:</p>
      <p> </p>
    </article>
  </body>
</html>