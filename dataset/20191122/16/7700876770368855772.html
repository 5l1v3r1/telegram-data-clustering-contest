<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/22/dalla-mafia-alla-comunita-quando-dai-beni-confiscati-si-crea-lavoro/153365/"/>
    <meta property="og:site_name" content="VITA"/>
    <meta property="article:published_time" content="2019-11-22T16:39:00+00:00"/>
    <meta property="og:title" content="Dalla mafia alla comunità: quando dai beni confiscati si crea lavoro"/>
    <meta property="og:description" content="Aziende vinicole, ristoranti, hotel: da Nord a Sud sono centinaia le attività avviate dove prima dominavano i clan mafiosi. Ecco qualche storia"/>
  </head>
  <body>
    <article>
      <h1>Dalla mafia alla comunità: quando dai beni confiscati si crea lavoro</h1>
      <address><time datetime="2019-11-22T16:39:00+00:00">22 Nov 2019, 16:39</time> by <a rel="author">Redazione</a></address>
      <p>
        <b>Aziende vinicole, ristoranti, hotel: da Nord a Sud sono centinaia le attività avviate dove prima dominavano i clan mafiosi. Ecco qualche storia</b>
      </p>
      <p>Oltre <b>23mila beni confiscati</b>, di cui circa <b>14mila </b>restituiti alla comunità. La <b>lotta alla mafia</b> passa anche dal sequestro di terreni, aziende e immobili di proprietà dei clan, che grazie a una legge del 1996 vengono assegnati di volta in volta ad associazioni, enti o istituzioni che si occupano di dare utilità sociale a quel bene. Ma al fianco di strutture sanitarie, di accoglienza o di cultura, ogni anno nascono anche decine di nuove <b>attività produttive</b>, aziende sane che germogliano dove prima dominavano le mafie. E così il contrasto alla criminalità diventa occasione per <b>creare lavoro</b>.</p>
      <p>Qualche numero al riguardo lo ha elaborato l'associazione <b>Libera</b> nel suo rapporto <a href="http://www.libera.it/documenti/schede/beneitalia.pdf"><u>BeneItalia</u></a>: su 70 esperienze di “riqualificazione” analizzate, si accertano ben <b>403 dipendenti</b>, oltre a 1.421 volontari. Se, come detto, i beni confiscati già restituiti alla comunità sono circa 14mila, una stima spannometrica ci restituisce <b>migliaia di posti di lavoro creati</b>.</p>
      <p>Di esempi virtuosi in questo senso ne è piena l’Italia, da Nord a Sud.</p>
      <p>A Scafati (Salerno), per esempio, un terreno confiscato alla malavita oggi si chiama Fondo agricolo “Nicola Nappo” e qui l'Ats “Terra Viva” ha appena messo in vendita 3.000 bottiglie di passata di <b>pomodoro San Marzano Dop</b>, ricavate dai 30 quintali messi a produzione. Davvero niente male, e non è finita qui. Come annuncia il segretario generale Flai Cgil Campania, Giuseppe Carotenuto, i progetti sono ancor più ambiziosi: “Sono già partite le coltivazioni del cipollotto nocerino, dei finocchi, delle scarole e dei fiarielli. E si sta anche procedendo con la coltivazione dei mille alberi da frutto piantati nei mesi scorsi”.</p>
      <p>Sempre a proposito di prodotti alimentari, un altro caso esemplare è quello della <b>Nuova Cucina Organizzata</b>. Nome che fa il verso alla Nuova Camorra Organizzata, a testimonianza di come il clan di “Sandokan” Schiavone controllasse il centro Don Milani a Casal di Principe (Caserta). All’interno di quella struttura, dal 2015 Peppe Pagano gestisce questo ristorante, pizzeria e servizio di catering, diventato sempre più grande dando lavoro a un centinaio di persone, compresi donne e uomini da reinserire nella società.</p>
      <blockquote>Su 70 esperienze di beni confiscati analizzati, l'associazione Libera ha registrato 403 nuovi posti di lavoro</blockquote>
      <p>Da una cucina all'altra, ma questa volta a Nord. Una nuova occasione di lavoro è il recupero dei locali dell’ex ristorante Wall Street di Lecco, per anni sede di incontri dei clan. Confiscato nel 1996, per oltre vent'anni i locali sono rimasti senza nuovo uso, finché nel 2017 è stata aperta la pizzeria <b>Fiore – cucina in libertà</b>, che si è presentata come “un progetto di<b> startup di imprenditoria sociale</b>” con particolare attenzione “alla cultura della legalità, dell'accoglienza e dell'insediamento lavorativo di persone svantaggiate”...</p>
      <hr/>
      <p>
        <b>
          <i>Continua a leggere su <a href="https://www.morningfuture.com/it/article/2019/11/22/mafia-beni-confiscati-lavoro/761/">Morning Future</a></i>
        </b>
      </p>
      <figure>
        <a href="https://www.morningfuture.com/it/article/2019/11/22/mafia-beni-confiscati-lavoro/761/">
          <img src="http://i.cdn-vita.it/blobs/full/5/4/5/6/5456a1c3-f88f-4309-a2e2-dce6878fd71f.jpg?_636455760598503662"/>
        </a>
      </figure>
      <related>
        <h4>Contenuti correlati</h4>
        <a href="http://www.vita.it/it/article/2019/11/01/archistar-no-archigreen/153152/"/>
        <a href="http://www.vita.it/it/article/2019/11/15/usa-con-lavvento-delle-macchine-nel-mondo-del-lavoro-le-donne-sono-piu/153298/"/>
        <a href="http://www.vita.it/it/article/2019/10/25/salvare-il-pianeta-e-lo-stipendio-i-migliori-mestieri-green-del-futuro/153101/"/>
        <a href="http://www.vita.it/it/article/2019/10/18/chi-e-e-cosa-fa-un-csr-manager-e-come-diventarlo/153019/"/>
        <a href="http://www.vita.it/it/article/2019/10/11/expert-brain-la-passione-per-il-lavoro-modella-il-nostro-cervello/152944/"/>
        <a href="http://www.vita.it/it/article/2019/10/04/il-risveglio-delle-donne-sul-lavoro-ha-il-volto-di-ellen-pao/152854/"/>
        <a href="http://www.vita.it/it/article/2019/09/27/gli-effetti-del-riscaldamento-globale-sul-lavoro-80-milioni-di-posti-d/152781/"/>
        <a href="http://www.vita.it/it/article/2019/09/25/il-mercato-del-lavoro-europeo-e-un-traguardo-ancora-lontano/152764/"/>
        <a href="http://www.vita.it/it/article/2019/09/20/in-africa-nasce-larea-di-libero-scambio-piu-grande-al-mondo/152721/"/>
        <a href="http://www.vita.it/it/article/2019/09/13/altro-che-distrazione-come-usare-bene-whatsapp-a-scuola/152661/"/>
      </related>
    </article>
  </body>
</html>