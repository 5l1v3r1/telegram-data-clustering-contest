<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/bizness/359664-lidz-pat-8decembrim-kavesies-pasta-sutijumi-uz-un-no-somijas"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T16:54:00+00:00"/>
    <meta property="og:title" content="Līdz pat 8.decembrim kavēsies pasta sūtījumi uz un no Somijas"/>
    <meta property="og:description" content="Somijas pasta operatora &quot;Posti&quot; darbinieku streika norise pagarināta, tāpēc līdz 8.decembrim būs apgrūtināta pasta sūtījumu apmaiņa ar šo valsti, informēja VAS &quot;Latvijas pasts&quot; pārstāve Gundega Vārpa."/>
  </head>
  <body>
    <article>
      <h1>Līdz pat 8.decembrim kavēsies pasta sūtījumi uz un no Somijas</h1>
      <address><time datetime="2019-11-22T16:54:00+00:00">22 Nov 2019, 16:54</time> by <a rel="author">Jauns.lv / LETA</a></address>
      <p>
        <b>Somijas pasta operatora "Posti" darbinieku streika norise pagarināta, tāpēc līdz 8.decembrim būs apgrūtināta pasta sūtījumu apmaiņa ar šo valsti, informēja VAS "Latvijas pasts" pārstāve Gundega Vārpa.</b>
      </p>
      <p>Streika laikā noteikts pilnīgs pasta aviosūtījumu embargo uz un no Somijas. Ierobežotā apmērā ar Somiju tiek nodrošināta sūtījumu apmaiņa tikai pa sauszemes ceļiem.</p>
      <p>Somijas pasta darbinieku streiks sākās 11.novembrī, un sākotnējais tā termiņš bija divas nedēļas, līdz 24.novembrim, taču patlaban streika termiņš pagarināts līdz 8.decembrim.</p>
      <p>Streika dēļ šīs valsts pasta operators "Posti" līdz 8.decembrim noteicis aizliegumu pasta aviosūtījumu pieņemšanai no un uz Somiju. Vienlaikus pasta sūtījumu apmaiņa ierobežotā apmērā tiek turpināta pa sauszemes ceļiem. Tas nozīmē, ka pasta sūtījumu apmaiņa ar Somiju joprojām ir apgrūtināta.</p>
      <p>Embargo dēļ no Latvijas uz Somiju adresētie pasta sūtījumi no 11.novembra tiek pieņemti "Latvijas pastā" un iespēju robežās atbilstoši Somijas pasta operatora norādēm virzīti uz šo valsti pa sauszemes maršrutiem, taču jārēķinās ar šā transportēšanas veida ierobežojumiem un ilgāku piegādi.</p>
      <p>"Latvijas pasts" nodrošina pasta pakalpojumu pieejamību Latvijā. Uzņēmuma pamatfunkcija ir universālā pasta pakalpojuma sniegšana, papildus nodrošinot arī komercpārvadājumu, eksprespasta, maksājumu, preses, mazumtirdzniecības un filatēlijas pakalpojumus. "Latvijas pasts" ir valstij pilnībā piederošs uzņēmums.</p>
    </article>
  </body>
</html>