<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/inter/2019/11/22/news/dal_rapporto_con_conte_all_intesa_con_zhang_e_marotta_il_metronomo_dell_inter-241655166/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T16:59:00+00:00"/>
    <meta property="og:title" content="Dal rapporto con Conte all'intesa con Zhang: è Marotta il metronomo dell'Inter"/>
    <meta property="og:description" content="La filosofia del dg si sta rivelando la carta più importante nella stagione con molti alti e pochi bassi del club nerazzuro"/>
  </head>
  <body>
    <article>
      <h1>Dal rapporto con Conte all'intesa con Zhang: è Marotta il metronomo dell'Inter</h1>
      <h2>La filosofia del dg si sta rivelando la carta più importante nella stagione con molti alti e pochi bassi del club nerazzuro</h2>
      <address><time datetime="2019-11-22T16:59:00+00:00">22 Nov 2019, 16:59</time> by <a rel="author">FRANCO VANNI</a></address>
      <p><b>MILANO -</b> Non ama i complimenti e non è il tipo da “l’avevo detto”. Eppure, l’aveva detto. Mentre a Torino si tenta di ricomporre il caso Cristiano Ronaldo, acciaccato ma convinto di meritare il campo sempre e comunque, Beppe Marotta a Milano progetta il mercato d’inverno interista secondo il principio che era suo già negli anni juventini: “No a giocatori troppo costosi e a fine carriera”. Quando nell’estate 2018 fece presente le sue perplessità sull’operazione CR7 (350 milioni per un campione di 33 anni) prevalse la linea del presidente Andrea Agnelli, che Cristiano lo voleva a tutti i costi. Alla Pinetina gli Zhang a tutti i costi hanno voluto lui, Marotta, arrivato il 13 dicembre 2018. Da quando è in sella lo ascoltano, anche per le operazioni più importanti, come ascoltano l’ad <i>corporate</i> Alessandro Antonello. È questa una delle chiavi per spiegare i 31 punti in 12 giornate, e quella stabilità che pur con qualche difficoltà sta seppellendo il cliché della “pazza Inter”.</p>
      <h3>L’intesa con Steven Zhang</h3>
      <p>Se a Napoli Cristiano Giuntoli deve subire le invasioni di De Laurentiis, che per radio parla direttamente ai tifosi, all’Inter Steven Zhang - che per età di Marotta potrebbe essere il figlio - si informa e decide ma, con pragmatismo cinese, nella gestione ordinaria non interferisce. E nell’ordinario rientra molto, comprese le periodiche sfuriate di Antonio Conte. Nella notte della sconfitta di Dortmund, drammatizzata da “i dirigenti devono prendersi le proprie responsabilità” scagliato in conferenza stampa dall’allenatore, Marotta non ha perso la flemma. E con lui il presidente, che la vicenda l’ha seguita per telefono dalla Cina, sicuro che le acque si sarebbero calmate.</p>
      <h3>Il rapporto con Antonio Conte</h3>
      <p>Con Conte Marotta, che lo ha portato a Milano, condivide quasi tutto. A partire dalla cultura del lavoro. I due sono convinti che la squadra vada costruita per il campionato e che il cammino in Champions, difficile da programmare, vada di conseguenza. Con la Juve Marotta ha vinto sette scudetti e mezzo (se n’è andato a fine settembre 2018, con la stagione già impostata) e ha giocato due finali in coppa. Altro punto d’accordo: l’equilibrio in spogliatoio si regge su quello “zoccolo italiano” che è un mantra per entrambi. Così si spiegano gli arrivi di Sensi e Barella, oltre alla rinnovata centralità di Candreva e D’Ambrosio. Altre parole d’ordine di Marotta sono “mentalità vincente”, il marinaresco “avanti tutta” con cui sprona i suoi nei momenti difficili, e “percorso graduale”, unico concetto su cui l’amministratore delegato e il suo allenatore non sono allineati. </p>
      <h3>L’esperienza alla Juventus</h3>
      <p>Marotta è arrivato alla Juve nel giugno 2010. A sceglierlo fu John Elkann, Agnelli era presidente da una decina di giorni. L’amministratore delegato, allora come ora, ripeteva: “Non è necessario vincere subito, ma gettare le basi per farlo”. Dopo un anno di assestamento arrivò Conte. Agonista feroce da tutto e subito, centrò lo scudetto al primo anno, impresa ripetuta poi al Chelsea. “Insieme funzionano perché Marotta ragiona a tre anni, Conte a tre mesi”, era la chiacchera alla Continassa. La coppia si è ricostituita in nerazzurro. Marotta predilige giocatori che possano crescere, vincere e nel caso essere venduti: “È il migliore affare della mia vita” disse della cessione di Pogba dalla Juventus allo United per 105 milioni nell’estate 2016. Conte Invece li vorrebbe tutti già pronti. Proprio sul mercato i due si sono lasciati in bianconero. È improbabile che ci ricaschino in nerazzurro, ma la differenza di approccio resta. Per gennaio l’ex ct brama Vidal, 32 anni, 40 milioni di cartellino, determinato a restare a Barcellona. È probabile che avrà invece a centrocampo De Paul e in attacco Giroud, che al Chelsea sta in panchina. In estate si mira a Kulusevski, Castrovilli, Florenzi e Tonali.</p>
      <h3>La gestione dello staff</h3>
      <p>Alla Pinetina, Zhang e Marotta hanno dato fiducia a chi c’era. Alla comunicazione è stato promosso un interno, Matteo Pedinotti. È stato confermato il direttore sportivo Piero Ausilio, che a luglio l’ad ha definito “giovane e bravo”, rimarcando di recente che “i nomi sul mercato li fa lui”. Sintonia anche con Roberto Samaden, architetto delle giovanili nerazzurre, settore a cui Marotta – che a 19 anni seguiva i ragazzini del Varese – tiene quanto alla prima squadra. Uno dei dogmi marottiani, che vale anche per magazzinieri e giardinieri, è che ciascuno deve avere chiaro cosa fare. Altro dogma, conseguente: mai due persone dove ne basta una. Partito il chief football administrator Giovanni Gardini, non ne è stato nominato uno nuovo. Di “suoi” all’Inter ne ha portati pochi. Su consiglio di Marotta, Steven Zhang ha incaricato Marco Scalvini di riprogettare la foresteria dei giocatori alla Pinetina, e ha portato dalla Juve il nutrizionista Matteo Pincella. Il team manager Matteo Tagliacarne lo ha preso dal Napoli e ha richiamato Lele Oriali – contattato già prima della scelta di Conte, che ne ha accelerato l’arrivo - come garanzia di stabilità e “interismo”.</p>
      <h3>Il rispetto dei princìpi</h3>
      <p>Oltre alla programmazione, l’altra colonna su cui poggia l’Inter di Marotta è il rispetto dei princìpi. Piuttosto che liquidare un anno di stipendio a Spalletti, sbloccando così il suo passaggio al Milan, ha deciso di versargliene due, ma senza fare regali agli avversari. Lo stesso approccio vale per i giocatori. Nelle cessioni di Icardi (decisa prima del suo arrivo) e Nainggolan (maturata sotto la sua gestione) ha anteposto la necessità di ricompattare lo spogliatoio a quella di fare cassa subito. I due sono partiti in prestito, se le cose andranno bene i soldi arriveranno. Se non arriveranno, poco male: l’Inter ha chiuso l’ultimo bilancio con 415 milioni di entrate, un record. I 48 milioni di perdita d’esercizio sono il prezzo da pagare oggi per costruire l’Inter di domani. E per domani si intendono i prossimi anni, non i prossimi tre mesi.</p>
    </article>
  </body>
</html>