<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562858/koymoytsakos-gia-prosfygiko-apo-tin-ellada-den-tha-erchontai-pleon-sklires-eikones"/>
    <meta property="og:site_name" content="NOOZ."/>
    <meta property="article:published_time" content="2019-11-22T16:51:00+00:00"/>
    <meta property="og:title" content="Κουμουτσάκος για προσφυγικό: Από την Ελλάδα δεν θα έρχονται πλέον σκληρές εικόνες"/>
    <meta property="og:description" content="Ο αναπληρωτής υπουργός Προστασίας του Πολίτη, αρμόδιος για τη Μεταναστευτική Πολιτική, Γιώργος Κουμουτσάκος, ανέφερε σε συνέντευξη που παραχώρησε στην ιστοσελίδα του γερμανικού περιοδικού &quot;Der Spiegel&quot;, ότι η κυβέρνηση στηρίζει την πρωτοβουλία του Χορστ Ζέεχοφερ, ομοσπονδιακού υπουργού Εσωτερικών της Γερμανίας για ένα νέο σύστημα ασύλου στην Ευρωπαϊκή Ένωση."/>
  </head>
  <body>
    <article>
      <h1>Κουμουτσάκος για προσφυγικό: Από την Ελλάδα δεν θα έρχονται πλέον σκληρές εικόνες</h1>
      <address>
        <time datetime="2019-11-22T16:51:00+00:00">22 Nov 2019, 16:51</time>
      </address>
      <p>
        <b>Ο αναπληρωτής υπουργός Προστασίας του Πολίτη, αρμόδιος για τη Μεταναστευτική Πολιτική, Γιώργος Κουμουτσάκος, ανέφερε σε συνέντευξη που παραχώρησε στην ιστοσελίδα του γερμανικού περιοδικού "Der Spiegel", ότι η κυβέρνηση στηρίζει την πρωτοβουλία του Χορστ Ζέεχοφερ, ομοσπονδιακού υπουργού Εσωτερικών της Γερμανίας για ένα νέο σύστημα ασύλου στην Ευρωπαϊκή Ένωση.</b>
      </p>
      <p>Σύμφωνα με το σχέδιο, οι <b>αιτήσεις χορήγησης ασύλου</b> στα εξωτερικά σύνορα θα πρέπει να ελέγχονται εκ των προτέρων και με ταχύτητα από μια <b>Ευρωπαϊκή Υπηρεσία για το Άσυλο</b> που θα αναλάβει το έργο αυτό από τις εθνικές Αρχές.</p>
      <p>Στόχος είναι, εξήγησε ο <b>κ. Κουμουτσάκος</b>, να ξεπεραστεί το αδιέξοδο τριών ετών διαπραγματεύσεων για ένα νέο κοινό ευρωπαϊκό σύστημα ασύλου.</p>
      <p>"Το σύστημα ασύλου της ΕΕ πρέπει να εξασφαλίζει την ισορροπία μεταξύ της αυξημένης ευθύνης των κρατών-μελών που βρίσκονται στα εξωτερικά σύνορα και της αλληλεγγύης και της κατανομής των βαρών από τα άλλα κράτη-μέλη. Η <b>Ευρωπαϊκή Υπηρεσία για το Άσυλο</b> μπορεί να παράσχει πολύτιμη βοήθεια, αλλά οι εθνικές Αρχές δεν θα πρέπει να αντικατασταθούν", πρόσθεσε.</p>
      <p>"Αν εξακολουθήσουν να φτάνουν τόσοι πολλοί στα νησιά μας, τα οποία είναι ήδη υπερ-κορεσμένα, τότε η κατάσταση θα καταστεί ανεξέλεγκτη. Αλλά ο χειμώνας πλησιάζει και τα μεταναστευτικά ρεύματα αναμένεται να μειωθούν σημαντικά, δίνοντας μας χρόνο για βελτίωση των συνθηκών", εκτίμησε ο κ. Κουμουτσάκος. Από την Ελλάδα δεν θα έρχονται πλέον σκληρές εικόνες, επισήμανε.</p>
      <p>Στα μέρη της Συρίας, από τα οποία έρχονται αυτήν την εποχή νέοι πρόσφυγες, έχουν έντονη παρουσία <b>φονταμενταλιστές και τζιχαντιστές</b>, περιέγραψε ο κ. Κουμουτσάκος. "Οι ελληνικές Αρχές έχουν πλήρη επίγνωση αυτής της πρόκλησης. Σε συνεργασία με τους δυτικούς εταίρους μας θα αποτρέψουμε να υπάρξουν τέτοιες περιπτώσεις", τόνισε.</p>
      <p>Επίσης, πρόσθεσε, ότι η ελληνική κυβέρνηση θα ζητήσει από τη νέα <b>Ευρωπαϊκή Επιτροπή</b> έναν ευρωπαϊκό μηχανισμό επιστροφών και μια αυστηρή πολιτική της ΕΕ κατά των διακινητών στην Τουρκία και αλλού.</p>
      <p>Απαντώντας σε ερώτηση για την κράτηση αιτούντων άσυλο, εξήγησε ότι η κράτηση δεν θα υπερβαίνει την ανώτατη διάρκεια που επιτρέπεται από την κοινοτική και την εθνική νομοθεσία.</p>
      <p>Τέλος, σε ερώτηση για το ότι η Τουρκία κατηγορεί την Ελλάδα, ότι εξανάγκασε παράνομα σε επιστροφή δεκάδες χιλιάδες αιτούντες άσυλο, και ότι ο "Spiegel" έχει εξετάσει έγγραφα που φαίνεται να το αποδεικνύουν αυτό, ο κ. Κουμουτσάκος αποκρίθηκε, ότι διάβασε την έκθεση και πως "η Ελλάδα σέβεται απεριόριστα τις διεθνείς της υποχρεώσεις και το Διεθνές Δίκαιο. Αυτοί ακριβώς που μας κατηγορούν δεν έχουν τον ίδιο επιτυχημένο απολογισμό".</p>
    </article>
  </body>
</html>