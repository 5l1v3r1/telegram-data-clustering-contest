<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549216.html/%D8%AC%D9%84%D9%88%DB%8C-%DA%AF%D8%B1%D8%A7%D9%86%DB%8C-%D9%84%D8%AC%D8%A7%D9%85-%DA%AF%D8%B3%DB%8C%D8%AE%D8%AA%D9%87-%DA%AF%D8%B1%D9%81%D8%AA%D9%87-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:54:00+00:00"/>
    <meta property="og:title" content="جلوی گرانی لجام گسیخته گرفته شود"/>
    <meta property="og:description" content="آیین عبادی سیاسی نماز جمعه در شهرهای مختلف استان بوشهر با حضور پرشور مردم برگزار شد."/>
  </head>
  <body>
    <article>
      <h1>جلوی گرانی لجام گسیخته گرفته شود</h1>
      <h2>در خطبه های نماز جمعه استان بوشهر مطرح شد:</h2>
      <address>
        <time datetime="2019-11-22T16:54:00+00:00">22 Nov 2019, 16:54</time>
      </address>
      <p>آیین عبادی سیاسی نماز جمعه در شهرهای مختلف استان بوشهر با حضور پرشور مردم برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="https://sepas.ir/1398/09/01/%d9%85%d8%b1%d8%af%d9%85-%d8%a7%db%8c%d8%b1%d8%a7%d9%86-%d8%a8%d8%a7-%d8%a8%d8%b5%db%8c%d8%b1%d8%aa-%d9%88-%d8%a8%db%8c%d9%86%d8%b4-%d8%a8%d8%a7%d9%84%d8%a7%db%8c-%d8%b3%db%8c%d8%a7%d8%b3%db%8c-%d8%b5/"> سپاس</a>؛ حجت‌الاسلام حسین دشتی امروز در خطبه‌های نمازجمعه بوشهر با تبریک هفته بسیج، اظهار داشت: نیروی مردمی بسیج درمان تمام دردهای اجتماعی است و با فرهنگ بسیجی می‌توان برای حل مشکلات کشور استفاده کرد.</p>
      <p>امام جمعه موقت بوشهر با بیان اینکه امروز ملت ایران با بهره‌گیری از فرهنگ بسیجی در عرصه‌های مختلف نظامی، سیاسی و امنیتی پیروز میدان بوده و در میدان اقتصادی نیز می‌توانیم موفق باشیم، بیان داشت: بسیجی با اراده مصمم، اخلاص، پشتکار و توانمندی بدون تکیه به دشمن شجاعانه کار می‌کند و با برداشتن موانع معجزه می‌کند و امروز تنها راه حل درمان درد بی‌درمان اقتصادی روحیه و فرهنگ بسیجی است.</p>
      <p>وی درباره مصوبه اخیر سران قوا در خصوص سهمیه‌بندی بنزین عنوان کرد: براساس آمارها در زمان حاضر به‌دلیل ارزان بودن انرژی و نبود عدالت در توزیع در ایران ۶۹ میلیارد دلار انرژی مصرف می‌شود که این میزان مصرف حتی از کشور چین بیشتر است، افزون براین روزانه ۳۰ میلیون بشکه بنزین از کشور به‌صورت حجیم قاچاق می‌شود.</p>
      <p>دشتی افزود: با توجه به اینکه بخشی از یارانه پرداختی برای سوخت در جیب عده‌ای از ثروتمندان می‌رفت، مسؤولان برآن شدند برای ایجاد روند منطقی و صرفه‌جویی در مصرف نسبت به سهمیه‌بندی و افزایش قیمت این فرآورده اقدام کنند.</p>
      <p>وی با بیان اینکه در کیفیت اجرای این طرح بیشتر خواص هم اعتراض داشتند و معتقد بودند روند اجرا باید تدریجی و به‌گونه‌ای باشد که شوکی به جامعه وارد نشود، تأکید کرد:  ممکن است گران شدن بنزین ضروری باشد اما این گرانی می‌تواند منشاء گرانی دیگر کالاها باشد و با وجود نظارت‌ها اما بازار تمکین نمی‌کند و کالاها خود به خود افزایش می‌یابد که براساس دستور و تاکید رهبر معظم انقلاب نظارت‌ها باید به‌صورت مستمر و قوی انجام شود.</p>
      <p>امام جمعه موقت بوشهر با اعلام اینکه در یک جامعه‌ای که دموکراسی حاکم باشد مردم حق دارند نقد خود را به هر شیوه‌ای چه از رسانه‌ها، نمایندگان خود در مجلس شورای اسلامی و سایر منابع دیگر اعلام کنند،گفت: اشکالی در بیان نقد و اعتراض مردم نیست اما باید مراقب بود که دشمن با این جریان موج‌سواری نکند.</p>
      <p>وی خاطرنشان کرد: مردم ایران با بصیرت و بینش بالای سیاسی وقتی دیدند که دشمن از اعتراض به‌حق آنها سوءاستفاده می‌کند، صف خود را از آنها جدا کردند و این اقدام مردم نشانه دشمن‌شناسی و بصیرت و بینش بالای سیاسی ملت ایران است.</p>
      <p>دشتی با بیان اینکه حضور پرشور مردم در راهپیمایی حمایت از نظام و رهبری نشان داد که مردم اگرچه نقدهایی دارند اما پشتیبان نظام و رهبری هستند، گفت: با اقدام به موقع بسیج و نیروی انتظامی در خصوص حفظ و ایجاد امنیت اجتماعی این ناآرامی‌ها در استان بوشهر با کمترین تلفات و تعداد زخمی جمع شد و امروز شرایط آرامی بر استان حاکم است.</p>
      <p>وی رهبر فرزانه انقلاب با اعتماد و حمایت خود از طرح قوا درخصوص سهمیه‌بندی بنزین از بروز اختلاف‌ها جلوگیری کرد، ابراز کرد: رهبر معظم انقلاب از محبوبیت و آبروی خود برای حفظ نظام و مملکت استفاده کردند.</p>
      <p>مردم پای نظام و رهبری ایستاده‌اند/ جلوی گرانی لجام گسیخته گرفته شود</p>
      <p>حجت‌الاسلام سیدعلی حسینی امروز در خطبه‌های نمازجمعه بندر دیر با بیان اینکه معنویت و اخلاق جهت‌دهنده همه فعالیت‌ها و نیاز اصلی جامعه است، اظهار داشت:امروز بسیجیان جوان و نوجوان ما باید مانند دوران دفاع‌مقدس واجد ارزش‌های اسلامی، معنوی و اخلاقی باشند.</p>
      <p>امام جمعه بندر دیر اضافه کرد: آحاد جامعه و هم مسؤولان روش و منش اخلاقی داشته باشند و برای ترویج ارزش‌ها در جامعه اسلامی زمینه‌سازی کنند.</p>
      <p>وی با تبریک هفته بسیج گفت: این نهاد مقدس در همه عرصه‌ها تا امروز خوش درخشیده و در روزهای اخیر هم شاهد حضور فعال و بی‌بدیل بسیجیان در سراسر کشور در مقابله با این ناامنی‌ها و جنگ امنیتی که دشمن علیه ما ایجاد کرد بسیجیان به خوبی انجام وظیفه کرده و شهدایی نیز تقدیم کردند.</p>
      <p>حسینی یادآور شد:  امروز با جنگ نرم دشمن مواجه ایم که هدف آن تضعیف باورها و اعتقادات نسل جوان ماست، بنابراین بسیجیان بر معرفت و بصیرت دینی خود بیافزایند و به دیگران منتقل و بصیرت سیاسی خود را نیز تقویت کنند و در ادامه بصیرت‌افزایی کنند.</p>
      <p>وی با بیان اینکه امروز هم مانند دوران فتنه ۸۸ مردم و حتی برخی از حزب اللهی‌ها  در مورد موضع گیری اخیر رهبری در خصوص مصوبه سران قوا دچار سردرگمی و تحیر شدند، ادامه داد: بسیجیان باید در چنین مواقعی نه تنها دچار تحیر نشوند بلکه برای مردم نیز بصیرت‌افزایی کنند.</p>
      <p>خطیب جمعه دیر با تأکید بر اینکه در مقابل فرمان مقام معظم رهبری نباید چون و چرا کنیم، افزود: بسیجیان در هر محله ای بیدار باشند و به عنوان چشمان تیزبین نظام اسلامی عمل کرده و نگذارند ایادی دشمن به مؤسسات دولتی و خصوصی آسیب وارد کند، امروز نیاز به هوشیاری است و کوچکترین غفلت به ما ضربه می‌زند.</p>
      <p>وی با بیان اینکه همه دستگاه ها تلاش کنند که اقداماتی صورت گیرد که موجب نارضایتی مردم نشود، گفت: سهمیه بندی بنزین در راستای جلوگیری از قاچاق سوخت،صرفه جویی در مصرف بنزین و اینکه ما دوباره به وارد کننده بنزین تبدیل نشویم، بود.</p>
      <p>حسینی افزود: اگرچه در زمینه نحوه اجرای این مصوبه برای مردم توضیحی داده نشد و زیرساخت هایی که باید از قبل فراهم می شد، انجام نگرفت اما الان جای این گلایه ها نیست و باید کمک کنیم این طرح کمترین فشار به مردم وارد کند.</p>
      <p>وی با بیان اینکه دشمنان جنگ تمام عیار نظامی، اقتصادی و امنیتی علیه ما به راه انداخته اند و این را نیز کتمان نمی کنند، عنوان کرد: اغتشاش‌گران بانک، مصلی و حوزه علمیه آتش زدند و به نیروهای تأمین کننده امنیت ما رحم نکردند  آن وقت متأسفانه عده ای در داخل که جز فتنه گران سال۸۸ بودند الان بیانیه می دهند که نباید در مقابل مردم با خشونت برخورد کرد و خواستار برخورد قوه قضاییه با نیروهای بسیجی و انتظامی هستند.</p>
      <p>حسینی تصریح کرد: خیلی باید اظهار تاسف کرد که در این موقعیتی که همه باید در مقابل اشرار و وابستگان منافقین موضع بگیریم، آن وقت افرادی بیایند و قضیه را ساده جلوه دهند.</p>
      <p>وی با اشاره به جدا شدن صف مردم از آشوب گران بعد از سخنان رهبر انقلاب اظهار کرد: مردم خوب ما اگرچه اعتراض دارند، اما پای نظام و انقلاب ایستاده‌اند و این روزها در راهپیمایی های حمایت از نظام و رهبری شرکت می کنند.</p>
      <p>امام جمعه دیر با بیان اینکه انتظار می رفت نخبگان و نمایندگان مجلس شورای اسلامی به میدان بیایند و در مقابل دشمن موضع بگیرند، تأکید  کرد: متأسفانه در این شرایط برخی از نمایندگان  منتقد دولت به فکر طرح دو فوریتی و به زیر کشیدن رئیس جمهور  بودند ، عده ای دیگر از نمایندگان که قبلا حامی دولت بودند به فکر استعفا و شانه از زیر بار مسؤولیت خالی کردن بودند.</p>
      <p>وی  با اعلام اینکه اگر رهبری از مصوبه سران قوا حمایت نمی‌کردند سنگ رو سنگ بند نمی‌شد،گفت: اگر  مقام معظم رهبری موضع‌گیری نکرده بودند و صف مردم از اشرار جدا نشده بود، کشور ما از نظر امنیتی مشکل پیدا می کرد.</p>
      <p>حسینی بیان کرد: رهبری مسائل کلان کشور که همان امنیت و وحدت و حقظ نظام است را در نظر گرفتند، البته حمایت ایشان مشروط بود و نسبت به دغدغه های مردم هم ابراز نگرانی داشتند و فرمودند که این مصوبه به شکلی اجرا شود که مردم متحمل فشار نشوند.</p>
      <p>وی گفت: در شرایط فعلی طبیعی است که گرانی باشد اما دستگاه‌های نظارتی، قوه مجریه، قوه قضاییه، تعزیرات، صمت و اتاق اصناف با نظارت بر بازار مانع از گرانی‌های لجام‌گسیخته در بازار شوند.</p>
      <p>حسینی درباره مشکلات سوخت شناورهای صیادی عنوان کرد: مشکلات را منتقل کرده ایم و مسؤولین استان هم قول هایی داده اند که امیدواریم در روزهای آینده عملیاتی و دغدغه صیادان  برطرف شود.</p>
      <p>وی با تقدیر از مردم شهرستان دیر که نگذاشتند دشمن به اهداف شومش برسد ، افزود: مردم شهرستان دیر هم در دفاع از رهبری و انقلاب و محکوم کردن دشمنان روز سه شنبه آینده در راهپیمایی حمایت از نظام و رهبری شرکت می کنند.</p>
      <p>خطیب جمعه دیر یاد آور شد: از نیروی انتظامی، سپاه، بسیج و اطلاعات که با صبر و فداکاری مقابل اشرار ایستادند و شهید و مجروح دادند، تشکر می کنیم.</p>
      <p>وی با گرامیداشت روز نیروی دریایی عنوان کرد: نیروی دریایی  ارتش مانند دفاع مقدس امروز هم با کمال اقتدار  در کنار سپاه  در دریا و خلیج فارس مقابل دشمن ایستاده است.</p>
      <p>نقشه‌های پیچیده دشمن خنثی شد/ دولت، با تدبیر بیشتری عمل کند</p>
      <p>حجت الاسلام رضا خدری امروز در خطبه‌های نماز جمعه شهر چغادک با گرامیداشت سالروز تشکیل بسیج مستضعفین به فرمان امام خمینی(ره) و روز بسیج اظهار داشت: تشکل بسیج یادگار بنیانگذار عظیم الشأن انقلاب اسلامی است که بر اساس الگوی مجاهدان مردمی و مخلص جبهه حق در طول تاریخ و در تداوم آن مجاهدت‌های الهی به وجود آمد، لذا امام بزرگوار در خصوص معرفی بسیج می‌فرمایند «بسیج لشکر مخلص خداست که دفتر تشکل آن‌را همه مجاهدان از اولین تا آخرین امضا نموده‌اند. من همواره به خلوص و صفاى بسیجیان غبطه مى‌خورم و از خدا مى‌خواهم تا با بسیجیانم محشور گرداند، چراکه در این دنیا افتخارم این است که خود بسیجی‌ام».</p>
      <p>امام جمعه چغادک به برخی از شاخصه‌های بسیجی از دیدگاه دو امام انقلاب اسلامی پرداخت و گفت: خدامحوری و اخلاص در عمل، حضور با اراده و پیشرو در همه میدان‌های سخت و مجاهدت توأم با ایمان و عمل و بصیرت از جمله این شاخصه‌ها است.</p>
      <p>خدری به حوادث اخیر کشور در پی افزایش قیمت بنزین پرداخت و افزود: حوادث امنیتی و آشوب‌های اخیر که در کشور به وجود آمد مردم عزیز ما را به شدت آزرده خاطر کرد، مسأله ای که توسط مسؤولین کشور که منتخب مردم هستند برنامه ریزی شد ولی اعلام یکباره و بدون تبیین آن باعث ناراحتی مردم شد که عده‌ای معترض شدند ولی دشمنان از این اعتراض‌های به حق مردم سوء استفاده کردند و مثل همیشه به آشوبگری و اغتشاش در جامعه پرداختند.</p>
      <p>امام جمعه چغادک ادامه داد: منافقین کوردل و شکست خورده که به خون همه مردم ایران تشنه هستند و سلطنت طلبان بی آبرو و وابسته به خاندان منحوس پهلوی به میدان آمدند و اقدامات وحشیانه‌ای در تخریب اموال عمومی و کشتار مردم داشتند که با جدا شدن صف مردم عادی از اغتشاشگران بحمدالله این آشوبگری‌ها مهار شد.</p>
      <p> خدری اضافه کرد: مردم ما به خوبی دیدند که اغتشاشات حوادث اخیر از جنس اقدامات داعشی های تکفیری و جنایتکار بود؛ آتش زدن خانه‌های مسکونی مردم، آتش زدن اموال عمومی، کشتن مردم بیگناه، تلاش برای بریدن سر افراد بیگناه، آتش زدن تعداد زیادی آمبولانس و پایگاه‌های اورژانس و حتی برخی اقدامات که حتی از داعش هم ندیده بودیم این بود که قبل از آتش زدن یک مصلی جمعه همه قرآنها یک جا جمع کردند و با کینه و نفرت، قرآن‌ها را با آتش کشیدند که چنین جنایتی حتی از داعشی های وحشی و جنایتکار هم ندیده بودیم.</p>
      <p>خطیب جمعه چغادک با بیان اینکه حمایت جدی آمریکای جنایتکار و همچنین رژیم‌های مرتجع و وابسته به آمریکا و استکبار مثل رژیم خبیث آل سعود و رژیم ذلیل امارات در این آشوب‌ها آشکار بود و بار دیگر مردم ما این دشمنی‌ها و خباثت‌ها را به چشم دیدند.</p>
      <p>خدری از همه نیروهای نظامی، انتظامی و امنیتی به جهت تلاش و ایثار در تأمین امنیت قدردانی کرد و گفت: با وجود اینکه دشمن چندین سال به طور متراکم و به صورت پیچیده نقشه کشیده و طراحی کرده بود اما با هوشیاری و بصیرت مردم و توان امنیتی و اطلاعاتی بدون اینکه آسیبی متوجه مردم شود در کمتر از ۴۸ ساعت نقشه‌های پیچیده دشمن خنثی شد و آرامش به کشور برگشت. از نیروهای انتظامی که جان خود را به خطر انداختند و عده‌ای از آنان به شهادت رسیدند تشکر و قدردانی می‌کنیم.</p>
      <p>خدری بیان داشت: نیروی انتظامی استان، شهرستان و کلانتری شهر که روزهای سختی را گذراندند از مردم به خوبی حفاظت کردند. و همچنین از بسیجیان قهرمان تشکر و قدردانی می‌کنیم که با ایثار و از خود گذشتگی همیشگی خود در این حوادث هم به خوبی به میدان آمدند و بخش عمده‌ای از خطرها را به جان خریدند و عده‌ای از بسیجیان عزیز مظلومانه و به طرز فجیع به شهادت رسیدند و داغ آنها دل ملت ایران را جریحه‌دار کرد.</p>
      <p>امام جمعه چغادک گفت: ملت ما در این حوادث، بر خلاف توهم دشمنان، مقاوم‌تر و هوشیارتر می‌شوند و پی می‌برند که دشمنان عنود ما اگر فرصت یابند به هیچ چیز و به هیچ کس رحم نخواهند کرد. ملت ما با عزم بیشتر انقلاب اسلامی خود را به پیش می‌برد و شهادت عزیزان آنها را بیشتر به صحنه می‌آورد، همچنان که مادر شهید عزیز بسیجی حوادث اخیر، شهید مرتضی ابراهیمی، اعلام کرد که اگر ۱۰ پسر دیگر هم داشتم در راه انقلاب می‌دادم.</p>
      <p>خدری دولت و مسؤولین را به تدبیر و هوشیاری بیشتر در تصمیم گیری و عمل توصیه کرد و گفت: نباید بهانه به دست دشمنان عنود و جنایتکار بیفتد، طبق توصیه مقام معظم رهبری دولتمردان به وعده‌هایی که در روزهای اخیر داده‌اند به خوبی عمل کنند و جلوی گرانی‌های افسار گسیخته را بگیرند تا به مردم عزیز و به مملکت ما بیش از این آسیب وارد نشود.</p>
      <p>وی با تاکید بر حل مشکل حمل و نقل و اتوبوسرانی شهر چغادک گفت: مسأله و مشکل حمل و نقل و اتوبوسرانی که هفته قبل در خطبه‌ها مطرح شد بحمدالله با پیگیری‌های انجام شده توسط مسؤولین تا حد زیادی حل شده و امیدواریم به نحو مطلوب حل شود، از این جهت از مسؤولین شهر اعم از شورا و شهرداری که پیگیر مسأله بودند و همچنین از مدیر اداره راه شهرستان که همکاری خوبی در این زمینه داشتند تشکر می‌کنیم.</p>
      <p>انتهای پیام/</p>
    </article>
  </body>
</html>