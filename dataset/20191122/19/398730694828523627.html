<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/forbundet-gav-djurgarden-dispens-havde-avstangning/"/>
    <meta property="og:site_name" content="DN.SE"/>
    <meta property="article:published_time" content="2019-11-22T19:18:15+00:00"/>
    <meta property="og:title" content="Förbundet gav Djurgården dispens – hävde avstängning"/>
    <meta property="og:description" content="Enligt basketligans regelverk skulle Djurgårdens Fiba-licenserade spelare ha stängts av mot Köping."/>
  </head>
  <body>
    <article>
      <h1>Förbundet gav Djurgården dispens – hävde avstängning</h1>
      <address><time datetime="2019-11-22T19:18:15+00:00">22 Nov 2019, 19:18</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Enligt basketligans regelverk skulle Djurgårdens Fiba-licenserade spelare ha stängts av mot Köping.<br/>Men Svenska basketförbundet har gjort ett undantag för nykomlingen.<br/>– Det är väldigt olyckligt – vi kan få trovärdighetsproblem, säger förbundsordföranden Mats Carlsson till Aftonbladet.</b>
      </p>
      <p>Bakgrunden är att Djurgården, nykomling i basketligan för herrar, har varit sent ute med att betala en faktura för domarkostnader.</p>
      <p>I vanliga fall betyder detta att klubbens spelare som är licenserade hos det internationella basketförbundet Fiba stängs av från spel fram tills dess att fakturan är betald och minst en förbundsseriematch.</p>
      <p>Men vid lunchtid meddelade Svenska basketförbundet att Djurgården fått dispens och tilläts använda hela spelartruppen till fredagens hemmamatch mot Köping.</p>
      <p><b>För Aftonbladet </b>förklarar Svenska basketförbundets ordförande Mats Carlsson att man valt att ta hänsyn till att Djurgården är nykomlingar i ligan och ”kanske inte har den administration som krävs”. Dessutom fanns det en farhåga för att mötet med Köping riskerade att ställas in om de Fiba-licenserade spelarna stängdes av.</p>
      <p>– Vi har gjort ett undantag i samråd med intresseföreningen för basketligan herr. Det är långt ifrån optimalt. Det är en engångshändelse och det är inte bra. Vi är inte alls nöjda, säger han till tidningen.</p>
      <p>På frågan om hur han ser på risken att Djurgården kan uppfattas som en klubb som särbehandlas säger Mats Carlsson:</p>
      <p>– Ingen klubb får ha obetalda fakturor. Det är väldigt olyckligt att det har blivit så här. Vi kan få trovärdighetsproblem gentemot andra klubbar. Men det får intresseföreningen för basketligan herr ta hand om. De får prata sig samman.</p>
      <p><b>Trots att Djurgården</b> fick dispens så kan klubben komma att straffas i efterhand.</p>
      <p>– Det här kommer inte gå förbi utan konsekvenser, det är helt klart. Det är något som vi får diskutera under nästa vecka. Men konsekvenser kommer det att bli, säger Mats Carlsson.</p>
    </article>
  </body>
</html>