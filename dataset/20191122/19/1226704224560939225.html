<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/hokej-tl-hc-kosice-hk-poprad-21-v-2/431777-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T19:15:00+00:00"/>
    <meta property="og:title" content="Kamzíci podľahli v zápase 23. kola Tipsport ligy"/>
    <meta property="og:description" content="Rýchly hokej sa hral aj v druhej tretine a hra sa často prelievala z jednej strany na druhú."/>
  </head>
  <body>
    <article>
      <h1>Kamzíci podľahli v zápase 23. kola Tipsport ligy</h1>
      <h2>Rýchly hokej sa hral aj v druhej tretine a hra sa často prelievala z jednej strany na druhú.</h2>
      <address><time datetime="2019-11-22T19:15:00+00:00">22 Nov 2019, 19:15</time> by <a rel="author">TASR</a></address>
      <p>Košice 22. januára (TASR) - Hokejisti HC Košice zvíťazili v zápase 23. kola Tipsport ligy nad HK Poprad 2:1. "Kamzíci" viedli vo východniarskom derby 1:0 gólom Preisingera, Květoň a Suja však svojimi prvými gólmi v sezóne zariadili obrat "oceliarov."</p>
      <p>
        <b>HC Košice - HK Poprad 2:1 (0:1, 1:0, 1:0)</b>
      </p>
      <p><b>Góly:</b> 12. Preisinger (Leclerc, Kozák), 54. Suja (Bortňák, Belluš) - 29. Květoň (Chovan, Skokan). <b>Rozhodovali: </b>Stano, Štefik - Smrek, Šoltés, vylúčení: 3:3 na 2 min., presilovky: 1:0, oslabenia: 0:0, 5451 divákov.</p>
      <p>
        <b>zostavy:</b>
      </p>
      <p><b>HC Košice:</b> Košarišťan - Čížek, Růžička, Slovák, Repe, Michalčin, Koch, Bučko - Květoň, Chovan, Haščák - Rapáč, Skokan, Klhůfek - Belluš, Bortňák, Vrábeľ - Milý, Suja, Jokeľ</p>
      <p><b>HK Poprad: </b>Nechvátal - Kozák, Brejčák, Erving, Ulrych, Magovac, Ťavoda, Kramár, Česánek - Handlovský, Preisinger, Leclerc - Takáč, Zagrapan, P. Svitana - Matej Paločko, Bjalončík, Kundrík - Králik, Mlynarovič, R. Svitana</p>
      <p>Prvá tretina herne patrila hosťom, ktorí svoju miernu prevahu napokon potvrdili aj gólom. Skóre mohol otvoriť Haščák po akcii Chovana, zblízka však neprekonal Nechvátala. Popradčania sa v úvodnej tretine viackrát usadili v pásme súpera, domácich "točili" najmä počas presilovky v 5. minúte, no domáci brankár Košarišťan im zmaril viacero pokusov. V 12. minúte sa "kamzíkom" vydaril rýchly prechod do útoku, Preisinger prebral puk od Leclerca a blafákom otvoril skóre - 0:1.</p>
      <p>Rýchly hokej sa hral aj v druhej tretine a hra sa často prelievala z jednej strany na druhú. V 26. minúte diváci zatlieskali pohotovej lapačke brankára hostí Nechvátala po strele Kocha. Popradčania hrali disciplinovane, no na prvé oslabenie doplatili gólom. Košičania sa v 29. minúte usadili v pásme hostí, ktorí počas dlhého obliehania vlastnej bránky nedokázali striedať a Chovanovu strieľanú prihrávku usmernil do bránky Květoň, pre ktorého to bol prvý gól v Tipsport lige - 1:1. Krátko na to nepridal druhý gól domácich Suja, na opačnej strane nebol v závere 2. tretiny úspešný Takáč.</p>
      <p>V 48. minúte bolo pri ďalšej presilovke domácich opäť rušno pred Nechvátalom, hostia však situáciu zvládli. Úspešné oslabenie mohol podčiarknuť Preisinger, ale svoj únik nezakončil ideálne. V tretej tretine prevzali iniciatívu Košičania, hostia hrozili najmä z brejkov. Nechvátal bol v tretej tretine v častej permanencii a hoci veľakrát podržal svoj tím, v 54. minúte inkasoval. Bortňák vyhral súboj za mantinelom a po jeho prihrávke strelil Suja svoj prvý gól v sezóne - 2:1. Hostia v závere skúsili aj hru bez brankára, v ktorej bol blízko k vyrovnaniu Handlovský, ale jeho strela skončila na žŕdke.</p>
      <p>
        <b>Hlasy:</b>
      </p>
      <p><b>Peter Draisatl, tréner HC Košice:</b> <i>"Mňa teší, že sme boli schopní otočiť zápas proti kvalitnému súperovi. Poprad hral výborný hokej. V prvej tretine bol lepší, potom sme však dokázali vyrovnať. Sú to veľmi cenné tri body. Zápas mohol dopadnúť aj v prospech súpera."</i></p>
      <p><b>Peter Mikula, tréner HK Poprad:</b> <i>"Boli sme blízko k bodu, najmä v závere nám však neprialo šťastie. Hlavne v prvej tretine sme podali veľmi dobrý výkon a po nej mohol byť náš náskok aj vyšší. V druhej sa súper dostal do tlaku, mali sme viacero chaotických situácií. Víťazstvo domácich sa zrodilo po našej chybe. Siahali sme aj na body, ale nemáme nič. Taký je však šport."</i></p>
    </article>
  </body>
</html>