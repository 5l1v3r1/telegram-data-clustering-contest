<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/society/oi-katalipsies-epistrefoun-to-telesigrafo-ston-xrysoxoidi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T19:07:10+00:00"/>
    <meta property="og:title" content="Οι καταληψίες επιστρέφουν το τελεσίγραφο στον Χρυσοχοΐδη"/>
    <meta property="og:description" content="«Παραιτήσου εσύ σε 15 ημέρες»"/>
  </head>
  <body>
    <article>
      <h1>Οι καταληψίες επιστρέφουν το τελεσίγραφο στον Χρυσοχοΐδη</h1>
      <h2>«Παραιτήσου εσύ σε 15 ημέρες»</h2>
      <address><time datetime="2019-11-22T19:07:10+00:00">22 Nov 2019, 19:07</time> by <a rel="author">ΤοΒΗΜΑ Team</a></address>
      <p>Με κείμενά τους σε ιστοσελίδα του αντιεξουσιαστικού χώρου, δύο καταλήψεις σε Αθήνα και Χανιά απαντούν στο τελεσίγραφο του υπουργού Προστασίας του Πολίτη που έδωσε προθεσμία 15 ημερών σε όσους «όσοι παρανόμως έχουν καταλάβει κτήρια, δημόσια ή ιδιωτικά, να τα εκκενώσουν».</p>
      <p>Ο Μιχάλης Χρυσοχοΐδης έχει εκφράσει την αποφασιστικότητά του οι εκκενώσεις να έχουν ολοκληρωθεί μέχρι το τέλος του τρέχοντος έτους και, επομένως, για να τηρηθεί το χρονοδιάγραμμα, απαιτείται ένα μπαράζ εκκενώσεων.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Λυγίζει» το γράμμα 7χρονης: «Άγιε Βασίλη θέλω σπίτι και φαΐ»</a>
      </p>
      <p>Οι αντιδράσεις έχουν ξεκινήσει από τους αντιεξουσιαστές για το πώς θα λειτουργήσουν στο τελεσίγραφο, με τις πρώτες επίσημες ανακοινώσεις να δίνουν τον τόνο ότι δεν πρόκειται να κάνουν πίσω. Ζητούν μάλιστα την παραίτηση του υπουργού εντός 15 ημερών.</p>
      <h3>Από την Αθήνα, τοποθετήθηκε η κατάληψη της Νοταρά 26:</h3>
      <p>«Από τα κατεχόμενα Εξάρχεια δίνουμε διορία 15 ημερών, να παραιτηθούν, σε όλους εκείνους που οραματίζονται την αναβίωση της χούντας με μηχανές προπαγάνδας, ξυλοδαρμούς, εικονικούς βιασμούς, εκγύμνωση γυναικών, άρνηση νομικών δικαιωμάτων, εκφοβισμούς και παρακολουθήσεις συντρόφων/ισσών, εργατών/τριών και φοιτητών/τριών. Αυτές είναι κάποιες από τις πρακτικές της αυξανόμενης καταστολής και επίθεσης στον κόσμο του αγώνα. Η αριστεία και η κανονικότητά τους είναι τα κλειστά σύνορα, τα κλειστά στρατόπεδα, τα κλειστά μυαλά και μετά, θα έρθουν τα φουγάρα.</p>
      <p>» Μας έδωσαν 15 ημέρες προθεσμία. 15 ημέρες…Η Ν26 υπάρχει 1500 ημέρες. Έχουν βρει στέγη πάνω από 9000 άνθρωποι από 15 διαφορετικές χώρες προέλευσης. Εκατοντάδες αλληλέγγυοι/ες από όλα τα σημεία της γης πλαισίωσαν το εγχείρημα. Χιλιάδες διαφορετικές ιστορίες. Ένας κοινός συνεχής αγώνας αλληλεγγύης, αυτοδιαχείρισης της ζωής μας, αποδοχής του διαφορετικού και της μοναδικότητας. Ένας αγώνας στην κατάληψή μας, στη γειτονιά μας, στο δρόμο. Οι ιδέες δεν καταστέλλονται. Η Νοταρά 26 είναι εδώ &amp; θα παραμείνει ζωντανή! Ούτε τώρα, ούτε ποτέ, δε θα μπορέσετε να εκκενώσετε ένα κίνημα!»</p>
      <h3>Από την πλευρά τους όσοι συμμετέχουν στην κατάληψη Rosa Nera στα Χανιά τόνισαν:</h3>
      <p>«Καλούνται όσοι εκμεταλλεύονται εργασία να αυξήσουν τους μισθούς κατά 200%, μειώνοντας αναλόγως τα ωράρια ή να προχωρήσουν στη συλλογική ιδιοκτησία των μέσων παραγωγής που κατέχουν κλέβοντας τον ανθρώπινο μόχθο. Καλούνται επίσης να παραιτηθούν άμεσα από κάθε πολιτική ιδιότητα όσοι παρανόμως παραβιάζουν τις διεθνείς συνθήκες προστασίας των προσφύγων δολοφονώντας τους, φυλακίζοντας και απαγάγοντας ακόμα και παιδιά για να τα κλείσουν σε απάνθρωπα κλειστά κέντρα κράτησης χωρίς πρόσβαση στην υγεία και την παιδεία.</p>
      <p>» Καλούνται όσοι απελαύνουν πρόσφυγες να εγκαταλείψουν τη χώρα και να παραδώσουν τις αρμοδιότητες για την προστασία των προσφυγικών ζωών στα διεθνή κινήματα αλληλεγγύης. Η προθεσμία για την υλοποίηση των εντολών είναι 15 ημέρες από την δημοσίευση της παρούσης στον τύπο. Αλλιώς δεν θα τα πάμε καλά… γλυκά το λέμε. Ραντεβού στους δρόμους».</p>
      <p>» Συνέλευση Αλληλεγγύης σε Καταλήψεις και Πρόσφυγες ΤΟΠΟΣ: ΚΑΤΑΛΗΨΗ ROSA NERA, ΛΟΦΟΣ ΚΑΣΤΕΛΛΙ, ΧΑΝΙΑ»</p>
      <h3>Κατάληψη στο δελτίο της Νέας Τηλεόρασης</h3>
      <p>Στο μεταξύ, τη Νέα Τηλεόραση κατέλαβαν συμβολικά, το βράδυ της Πέμπτης, αλληλέγγυοι στις καταλήψεις κτιρίων κατά τη διάρκεια του κεντρικού δελτίου ειδήσεων.</p>
      <p>Στη διάρκεια της κατάληψης μεταδόθηκε βίντεο με πολιτικό μήνυμα για την πρόσφατη προειδοποίηση του υπουργείου Προστασίας του Πολίτη για να εκκενωθούν τα δημόσια κτίρια που τελούν υπό κατάληψη εντός 15 ημερών.</p>
      <p>Το μήνυμα περιελάμβανε το κείμενο το οποίο κατέληγε με την προειδοποίηση «ραντεβού στους δρόμους».</p>
      <figure>
        <iframe src="https://www.youtube.com/embed/uxEw7xobaW8" width="640" height="360" data-service="Youtube" scrolling="no"/>
      </figure>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/22/society/eksarxeia-na-fygoun-ta-mat-apo-ti-geitonia-mas-zita-syllogos-goneon-sxoleiou/"/>
        <a href="https://www.tovima.gr/2019/11/21/society/eksarxeia-ta-eksi-ypo-katalipsi-ktiria-pou-thelei-na-ekkenosei-i-el-as/"/>
        <a href="https://www.tovima.gr/2019/11/20/society/erotisi-vouleyton-syriza-se-xrysoxoidi-parakolouthountai-polites-meso-gps/"/>
        <a href="https://www.tovima.gr/2019/11/20/society/xrysoxoidi-se-katalipsies-i%ce%84-enoikio-i-ekkenoste-ta-ktiria-se-15-meres/"/>
        <a href="https://www.tovima.gr/2019/11/20/politics/xrysoxoidis-o-syriza-kanei-thoryvo-giati-prospathei-na-ksexastoun-ta-erga-tou/"/>
        <a href="https://www.tovima.gr/2019/11/20/inbox/varoufakis-itan-lathos-oi-epemvaseis-se-asoee-eksarxeia-tha-feroun-koinonikes-taraxes/"/>
        <a href="https://www.tovima.gr/2019/11/20/society/el-as-telos-stin-asydosia-ton-xiliadon-klefton-tou-dromou/"/>
        <a href="https://www.tovima.gr/2019/11/19/society/me-kleista-prosfygika-kentra-tha-antimetopisei-i-kyvernisi-tis-ameiotes-roes/"/>
      </related>
    </article>
  </body>
</html>