<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/athen-biralta-az-eu-t-a-kisero-nelkuli-kiskoruak-elosztasanak-hianya-miatt-2490758"/>
    <meta property="og:site_name" content="hírTV"/>
    <meta property="article:published_time" content="2019-11-22T19:52:00+00:00"/>
    <meta property="og:title" content="Athén bírálta az EU-t a kísérő nélküli kiskorúak elosztásának hiánya miatt"/>
    <meta property="og:description" content="Kiriákosz Micotákisz görög miniszterelnök bírálta pénteken az EU-t a szolidaritás hiánya miatt."/>
  </head>
  <body>
    <article>
      <h1>Athén bírálta az EU-t a kísérő nélküli kiskorúak elosztásának hiánya miatt</h1>
      <address><time datetime="2019-11-22T19:52:00+00:00">22 Nov 2019, 19:52</time> by <a rel="author">MTI</a></address>
      <h4>Kiriákosz Micotákisz görög miniszterelnök bírálta pénteken az EU-t a "szolidaritás" hiánya miatt, miután Görögország sikertelenül próbált meggyőzni más uniós tagállamokat arról, hogy fogadjanak be körülbelül 3000, kísérő nélkül érkezett kiskorú menekültet.</h4>
      <p>"Az összes uniós tagállammal megpróbáltunk megállapodást elérni, mondván: +az Isten szerelmére, körülbelül 3000 gyerekről beszélünk... Nem lehetne őket elosztani 27 ország között, hogy Európa így némi szolidaritást mutathasson?+" - mondta Micotákisz a parlamentben. "Sajnos azt kell mondanom, hogy a válasz nem éppen volt pozitív, ami nem szolgáltat igazságot Európa számára" - közölte a görög kormányfő, hozzátéve, hogy a görög táborokban összesen körülbelül 4000 kiskorú menekült tartózkodik, és meglehetősen rossz körülmények között.</p>
      <p>Sztéliosz Pécasz görög kormányszóvivő szerdán bejelentette, hogy a görög kormány bezár három túlzsúfolt menekülttábort az égei-tengeri Leszbosz, Híosz és Számosz szigeten, s helyettük úgynevezett indulási és azonosítási központokat hoz létre egyenként ötezer főnyi befogadóképességgel.</p>
      <p>A görög kormány adatai szerint jelenleg több mint 37 ezer menedékkérő tartózkodik a görög szigeteken, és százak érkeznek naponta, kihasználva az enyhébb időjárási viszonyokat.</p>
      <p>A Nemzetközi Migrációs Szervezet (IOM) szerint további 22 ezer ember él a Görögország kontinentális részén található menekülttáborokban, amelyek csaknem megteltek vagy már meghaladták befogadóképességüket. Az AFP francia hírügynökség megjegyzi, hogy számos észak-görögországi városban voltak tiltakozások az elmúlt hetekben a menedékkérők tervezett áthelyezésének megakadályozásáért.</p>
      <p>Az AFP azt is megjegyzi, hogy Micotákisz a héten azzal vádolta az EU-t, hogy a bevándorlók elhelyezésének "megfelelő helyeként" tekint az unió külső határainál található tagállamokra.</p>
      <p>A francia hírügynökség szerint az EU több millió eurós támogatást biztosított Görögország számára a bevándorlás jelentette kihívás leküzdéséhez, de a tagállamok többségében elutasították, hogy menedékkérőket fogadjanak be. "Az EU néha a pénz mögé bújik (...), hogy ne kelljen nehéz politikai döntéseket hoznia" - fogalmazott pénteken Micotákisz.</p>
      <p> </p>
      <p>MTI</p>
    </article>
  </body>
</html>