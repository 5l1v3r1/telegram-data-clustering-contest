<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/22/javor-posecen-u-humskoj-sledi-ispit-u-hagu-video/"/>
    <meta property="og:site_name" content="Sportska centrala"/>
    <meta property="article:published_time" content="2019-11-22T19:54:16+00:00"/>
    <meta property="og:title" content="Javor posečen u Humskoj, sledi ispit u Hagu [VIDEO]"/>
    <meta property="og:description" content="Partizan – Javor 6:2 (4:2) Sadik 9′,38′,59′, Ostojić 15′, Miletić 40′,Stevanović 78′ – Petković 2′, Krnjić 45+2′ PARTIZAN: Stojković – Miletić, Ostojić, Pavlović (od 66. Vujačić), Urošević – Zdjelar (od 86. Natho), Šćekić – Tošić (od 81. Ivanović), Suma, F. Stevanović – Sadik. JAVOR: Lazović – Cuckić, Krnić (od 74. Zvekanov), Nikolić, Jevremović (od 79. […]"/>
  </head>
  <body>
    <article>
      <h1>Javor posečen u Humskoj, sledi ispit u Hagu [VIDEO]</h1>
      <address><time datetime="2019-11-22T19:54:16+00:00">22 Nov 2019, 19:54</time> by <a rel="author">Milos</a></address>
      <p><b>Partizan – Javor 6:2</b> (4:2) <br/><i>Sadik 9′,38′,59′, Ostojić 15′, Miletić 40′,Stevanović 78′ – Petković 2′, Krnjić 45+2′</i></p>
      <p><b>PARTIZAN</b>: Stojković – Miletić, Ostojić, Pavlović (od 66. Vujačić), Urošević – Zdjelar (od 86. Natho), Šćekić – Tošić (od 81. Ivanović), Suma, F. Stevanović – Sadik.</p>
      <p><b>JAVOR</b>: Lazović – Cuckić, Krnić (od 74. Zvekanov), Nikolić, Jevremović (od 79. Đerić) – Dolmagić, Kuveljić – Maričić, Piščević (od 79. Filipović), Petković – Mrkaić.</p>
      <p>Partizan je uspešno položio kolokvijum pred najvažniji ispit u jesenjoj polusezoni. Javor je arhiviran, a sledi put u Hag, grad koji se nije pokazao kao gostoljubiv za Srbe, ali će crno-beli u njemu zatražiti vizu za evropsko proleće.</p>
      <p>U četvrtak će Partizan igrati sa AZ Alkmarom u Holandiji, pa je rukovodstvo kluba zatražilo od Saveza dozvolu da meč 16. kola Linglong Superlige Srbije odigra u petak. Po hladnom vremenu malobrojni navijači uživali su u otvorenoj igri oba takmaca i pravoj goleadi na stadionu u Humskoj.</p>
      <p>Hladan tuš na početku za domaćina, ako je tako nešto i bilo moguće po čuvenoj beogradskoj košavi. Gosti su stigli prvi put do kaznenog prostora, sa udarcem je pokušao Nikolić, ali je to uradio traljavo i, ispostavilo se, asistirao svom saigraču Nikoliću, koji je precizno loptu poslao u sam desni ugao golmana Stojkovića. Miletić je zakasnio sa intervencijom, pa se napadač Javora po deseti put upisao u strelce.</p>
      <figure>
        <iframe src="https://www.youtube.com/embed/x-XifNZ3l9Q" width="560" height="315" data-service="Youtube" scrolling="no"/>
      </figure>
      <p>Mogao je Suma da poravna nekoliko minuta docnije, loptu mu je dodao Sadik, ali Gvinejcu je desna noga mnogo bolja od leve, pa opsanosti po Lazovića nije bilo. Pomalo iznenađujuće lako crno-beli su izjednačili. Igrao se deveti minut, ispucanu loptu iz kaznenog prostora gostiju Šćekić je glavom vratio u istom pravcu, ona je krenula ka Sadiku, a Nigerijac se u prostoru sjajno snalazi. Izašao je sam ispred Lazovića, prvi udarac, kao po običaju, nije bio precizan, pogodio je čuvara mreže, ali je odbijenu loptu smestio u mrežu za 1:1.</p>
      <figure>
        <iframe src="https://www.youtube.com/embed/9TcoNtqJl2k" width="560" height="315" data-service="Youtube" scrolling="no"/>
      </figure>
      <p>Već u 15. minutu stigli smo do potpunog preokreta. Korner je odlično izveo Tošić, Sadik promašio loptu glavom, ali je Bojan Ostojić na drugoj stativi bio spreman. Mada se lopta odbila o travu, a defanzivacje uspeo da je zahvtai glavom i od stative je pošalje u mrežu.</p>
      <figure>
        <iframe src="https://www.youtube.com/embed/FQ3zernqwoE" width="560" height="315" data-service="Youtube" scrolling="no"/>
      </figure>
      <p>Nisu gosti iz Ivanjice došli da se brane, što je za svaku pohvalu. Samo tri minuta nakon vodećeg gola Partizana, Nikola Petković je mogao ponovo da matira Stojkovića. Bio je u dobroj situaciji, ali ga je malo omeo i Pavlović, pa je tukao preko gola. Posle nešto mirnijeg perioda igre videli smo bravuru mladog Filipa Stevanovića po levoj strani, driblingom se oslobodio Maričića, koji ga je s leđa sapleo i za sudiju Širokog nije bilo dileme, penal za Partizan!</p>
      <p>U odsustvu Bibrasa Natha lopti je prišao Sejduba Suma, šutirao snažno i – neprecizno. Loptu je poslao iznad gola Lazovića. To što nije uspeo Suma, ispravio je Umar Sadik u 38. minutu. Lepu akciju Sume i Tošića, centarfor osvajača Kupa pretvorio je u novi gol, svoj 9. u Linglong Superligi Srbije. Da ovo nije Sumino veče videli smo par minuta kasnije, dobro je sve uradio, ali je njegov udarac, iskosa sa desne strane, odbranio Lazović.</p>
      <p>U 40. minutu novi korner sa desne strane i novi gol za Partizan. Sada je centrirao Stevanović, a Nemanja Miletić glavom poslao loptu iza leđa Lazovića. Ni 4:1 nije bio konačan rezultat prvog poluvremena. U drugom minutu nadoknade Mrkaić je petom proigrao Knjića, a ovaj uspeo da proturi loptu pored Stojkovića za 4:2.</p>
      <p>Posle šest golova u prvom poluvremenu, očekivanja u nastavku su nam bila velika. Prvi je ponovo zapretio Javor, Petković je malo kasnio na ubacivanje sa desne strane i šansa je propala. Njegov “kolega“ po mestu u timu, Umar Sadik, mogao je po treći put da bude strelac, ali nije uspeo da prebaci nepotrebno istrčalog Lazovića.</p>
      <p>Nije se Javor pomirio sa porazom, u 57. minutu dve dobre situacije pred golom Partizana, a Miletić je na jedvite jade nekako loptu poslao van svog peterca. Ipak, otvorena igra gostiju morala je biti kažnjena. Kratko dodavanje do Miletića, njegov udarac, koji je Lazović kratko odbio i egzekucija Umara Sadika, koji je bio na pravom mestu, 5:2 u 59. minutu. Sada se Nigerijac izjednačio sa Petkoviće na čelu liste strelaca, obojica su dali po 10 golova.</p>
      <figure>
        <iframe src="https://www.youtube.com/embed/pLypn8EjBIw" width="560" height="315" data-service="Youtube" scrolling="no"/>
      </figure>
      <p>Odmah nakon gola još po jedan prilika na obe strane. Prvo za Javor, a onda opet za Sadika, koji je ponovo bio oči u oči sa lazovićem, ali je ovaj duel dobio golman gostiju. Nova šansa za Partizan u 70. minutu. Prvo je tukao Stevanović, onda i Šćekić, a oba puta Lazović je bio na mestu.</p>
      <p>Ali, ni golovima nije bio kraj. Mlađani Filip Stevanović je uspeo da nadmudri Lazovića u 78. minutu za 6:2. Treneri su preostalo vreme iskoristili da šansu ukažu još po trojici fudbalera, a nekih ozbiljnijih prilika nije bilo, osim jednog snažnog i nepreciznog udarca Aleksandra Šćekića.</p>
      <figure>
        <iframe src="https://www.youtube.com/embed/nTDwBueoy4k" width="560" height="315" data-service="Youtube" scrolling="no"/>
      </figure>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/22/milosevic-prvi-put-me-je-sramota-sto-sam-trener-ove-ekipe/"/>
        <a href="https://www.sportskacentrala.com/2019/11/22/goleada-u-humskoj-partizan-vodi-suma-promasio-penal-video/"/>
        <a href="https://www.sportskacentrala.com/2019/11/22/live-partizan-javor-2/"/>
        <a href="https://www.sportskacentrala.com/2019/11/22/partizan-ima-keca-u-rukavu-vezista-se-vraca-u-humsku/"/>
        <a href="https://www.sportskacentrala.com/2019/11/21/milosevic-o-javoru-transferu-pavlovica-rajkovicu/"/>
        <a href="https://www.sportskacentrala.com/2019/11/21/partizan-prodao-pavlovica/"/>
        <a href="https://www.sportskacentrala.com/2019/11/18/najveci-transfer-partizana-u-21-veku-strahinja-pavlovic-uskoro-knez/"/>
        <a href="https://www.sportskacentrala.com/2019/11/18/kupci-uskoro-dolaze-u-beograd/"/>
        <a href="https://www.sportskacentrala.com/2019/11/17/defanzivac-trenira-sa-partizanom-i-osluskuje-ponude-govorili-su-da-sam-problematican-igrac/"/>
      </related>
    </article>
  </body>
</html>