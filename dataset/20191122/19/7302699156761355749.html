<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112380"/>
    <meta property="og:site_name" content="MGR Online"/>
    <meta property="article:published_time" content="2019-11-22T19:28:00+00:00"/>
    <meta property="og:title" content="&quot;โซลชา&quot; ลั่นเก้าอี้แข็งแรง ไร้ความกดดัน หลัง &quot;ปอช&quot; ตกงาน"/>
    <meta property="og:description" content="โอเล กุนนาร์ โซลชา กุนซือ แมนเชสเตอร์ ยูไนเต็ด ประกาศขาเก้าอี้ยังแข็งแรง และปราศจากความกดดัน หลัง เมาริซิโอ โปเชตติโน แยกทาง ท็อตแนม ฮ็อตสเปอร์ เรียบร้อยแล้ว นายใหญ่ชาวอาร์เจนไตน์ เคยมีข่าวเชื่อมโยงกับ ยูไนเต็ด ตั้งแต่ โซลชา ยังทำ"/>
  </head>
  <body>
    <article>
      <h1>"โซลชา" ลั่นเก้าอี้แข็งแรง ไร้ความกดดัน หลัง "ปอช" ตกงาน</h1>
      <address><time datetime="2019-11-22T19:28:00+00:00">22 Nov 2019, 19:28</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011625801.JPEG"/>
        <figcaption>โอเล กุนนาร์ โซลชา</figcaption>
      </figure>
      <p>โอเล กุนนาร์ โซลชา กุนซือ แมนเชสเตอร์ ยูไนเต็ด ประกาศขาเก้าอี้ยังแข็งแรง และปราศจากความกดดัน หลัง เมาริซิโอ โปเชตติโน แยกทาง ท็อตแนม ฮ็อตสเปอร์ เรียบร้อยแล้ว <br/><br/>นายใหญ่ชาวอาร์เจนไตน์ เคยมีข่าวเชื่อมโยงกับ ยูไนเต็ด ตั้งแต่ โซลชา ยังทำหน้าที่รักษาการณ์แทน โชเซ มูรินโญ เดือนธันวาคม 2018<br/><br/>ล่าสุด โปเชตติโน วัย 47 ปี ถูกปลดแบบสุดเซอร์ไพรส์ วันอังคารที่ผ่านมา (19 พ.ย.) จึงอาจเกิดแรงกดดันแก่ เจ้าของสมญา "เพชฌฆาตหน้าทารก" ตราบใดที่ฝ่ายแรกยังคงว่างงาน<br/><br/>อดีตเทรนเนอร์ โมลด์ ตอบโต้ "มันไม่มีผลใดๆ ต่อผมเลย ผมทำงานที่ดีสุดของโลก และไม่ว่าคุณจะอยู่ในตำแหน่งนี้หรือไม่ คุณก็ต้องการงานที่นี่ ดังนั้นไม่มีอะไรต้องกังวลว่าภายนอกสโมสรจะเกิดอะไรขึ้น"<br/><br/>"ผมต้องมุ่งมั่นกับงานของผมเต็มที่ และทำอย่างสุดความสามารถ ผมพูดคุยกับ เอ็ด วูดเวิร์ด และเจ้าของทีมตลอดว่า เราจะเดินหน้าอย่างไร มันจะไม่มีวันเปลี่ยนแปลง หากสโมสรอื่นๆ เปลี่ยนผู้จัดการทีม" โซลชา วัย 46 ปี ทิ้งท้าย</p>
    </article>
  </body>
</html>