<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kozelet/helyi-kozelet/indulnak-a-falubuszok-a-lakok-szolgalatara-2138658/"/>
    <meta property="og:site_name" content="BAMA"/>
    <meta property="article:published_time" content="2019-11-22T19:00:00+00:00"/>
    <meta property="og:title" content="Indulnak a falubuszok a lakók szolgálatára"/>
    <meta property="og:description" content="Újabb pályázati döntések váltak nyilvánossá a Magyar Falu Program keretében."/>
  </head>
  <body>
    <article>
      <h6 class="kicker">MAGYAR FALU PROGRAM</h6>
      <h1>Indulnak a falubuszok a lakók szolgálatára</h1>
      <address><time datetime="2019-11-22T19:00:00+00:00">22 Nov 2019, 19:00</time> by <a rel="author">Rajnai-Zsíros Krisztina</a></address>
      <h4>Újabb pályázati döntések váltak nyilvánossá a Magyar Falu Program keretében, melyre nagyon sok település várt, hiszen falubusz vásárlására nyertek támogatást a községek.</h4>
      <p>Megyénk 33 települése örülhet a Magyar Falu Program újabb pályázati döntésének, ugyanis nyilvánossá vált azoknak a községeknek a listája, amelyek falubusz vásárlására, cseréjére, valamint falugondnoki szolgálat elindítására kaptak támogatást.<br/>Kisharsányban már eddig is működött a falugondnoki szolgálat, most a támogatásból egy 10 éves busz cseréjére nyílt lehetőség. A kovácshidai önkormányzatot szintén támogatják.</p>
      <blockquote>– Már a pályázati kiírásnak is nagyon örültünk,</blockquote>
      <p>hiszen a korábbi években megjelent felhívások szerint csak azok cserélhették le a falubuszukat, akik már benne voltak a falugondnoki szolgálatban, de most az új belépőknek – mint Kovácshidának – is lehetőségük volt járműre pályázni – mondta Küzdőné Ábrahám Edit, a község polgármestere.</p>
      <p>A falugondnoki szolgálat kialakítása némi időt vesz igénybe ott, ahol eddig nem volt, hiszen a leendő falugondnoknak részt kell vennie egy tanfolyamon és vizsgát is kell tennie, ennek költségére és a falubusz beszerzésére biztosan elegendő a pályázati forrás.</p>
      <p>A garéi önkormányzat korábban vásárolt egy falubuszt, ezzel egy közfoglalkoztatott szállította a gyerekeket az óvodába. Az új támogatásból azonban új falubusz vásárlására és a falugondnoki szolgálat elindítására is adódott lehetőség.</p>
      <p>– Eddig is minden olyan feladatot igyekeztünk ellátni a meglévő falubusszal, amely a lakók igényeit szolgálja, de ezután a falugondnoki teendőket szervezett keretek között láthatja el Gulyás Csaba, aki eddig a közmunkás bérből tette a dolgát, ezután pedig magasabb fizetésért dolgozik majd – mondta Vig Imre garéi polgármester.</p>
      <table bordered="">
        <tr>
          <td><b>Nélkülözhetetlen<br/></b><br/>Az apró falvakban szinte nélkülözhetetlen ellátási forma a falugondnoki szolgálat. Hol kevesebb, hol több feladattal bízzák meg a falugondnokot, aki segít az idősek kórházi szakrendelésre vagy kezelésre szállításában, illetve akiknek nincs erre lehetőségük, bármilyen rendezvényre, programra el tudnak jutni a falubusszal, de hivatali ügyintézéssel is sok helyen megbízzák a falugondnokot.</td>
        </tr>
      </table>
      <p> </p>
    </article>
  </body>
</html>