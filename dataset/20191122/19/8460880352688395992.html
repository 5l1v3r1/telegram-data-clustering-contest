<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/helyi-ertek/postabontas/olvasoi-level-vasarnapra-nem-valo-rali-a-varosba-2138490/"/>
    <meta property="og:site_name" content="BAMA"/>
    <meta property="article:published_time" content="2019-11-22T19:45:00+00:00"/>
    <meta property="og:title" content="Olvasói levél: vasárnapra nem való rali a városba"/>
    <meta property="og:description" content="A helyszín Pécs, az időpont a legutóbbi, gyönyörű, napsütötte novemberi vasárnap."/>
  </head>
  <body>
    <article>
      <h6 class="kicker">POSTABONTÁS</h6>
      <h1>Olvasói levél: vasárnapra nem való rali a városba</h1>
      <address><time datetime="2019-11-22T19:45:00+00:00">22 Nov 2019, 19:45</time> by <a rel="author">Dunántúli Napló</a></address>
      <h4>A helyszín Pécs, az időpont a legutóbbi, gyönyörű, napsütötte novemberi vasárnap – kezdte levelét olvasónk.</h4>
      <p>Ami összességében csodálatos lenne, ha nem börrögne az ember fülébe a bevásárlóközpont fe­lől érkező folytonosan zakatoló hang – folytatódik a levél.</p>
      <p>Szép sport a rali, én is kedvelem, na de kérem! Miért kell emiatt sok-sok ember vasárnapját tönkretenni? Miért kell sok-sok embernek a hétvégi, egyetlen pihenőnapján is ezt a nyugtalanító, zavaró zajt egész nap, késő estébe nyúlóan elviselni? Túlzás nélkül mondhatom, hogy érthetetlen a dolog.<br/>Azt gondolom ugyanis, hogy a legtöbbünkről elmondható, hogy egész héten robotolunk, aztán munkánk végeztével kiszolgáljuk a családot, elvégezzük a házimunkát, és alig várjuk, hogy eljöjjön a vasárnap, amit az ilyen módon maximálisan megérdemelt pihenésnek szentelnénk. És bizony gyakorta csalódnunk kell, mert szinte biztos, hogy valamilyen hangos, vagy egyéb módon zavaró rendezvény közbeszól és a nagyon várt nyugalomnak annyi.</p>
      <p>Adódik a kérdés: vajon mennyit ér meg egy bevásárlóközpontnak az anyagiakat tekintve, hogy a város lakóinak a nyugalmát zavarják azon az egyetlen pihenőnapon?</p>
      <p>Miért nem lehet egy ilyen rendezvény szervezésekor azt is mérlegelni, hogy annak milyen hatásai lehetnek a környezetre, a városban élőkre, akik amúgy a ralira annyira nem kíváncsiak?</p>
      <p>
        <i>A. B.</i>
      </p>
      <p>
        <i>Képünk illusztráció.</i>
      </p>
    </article>
  </body>
</html>