<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641424/%D9%85%D8%B1%D8%AD%D9%84%D9%87-%D8%BA%D8%B1%D8%A8%D8%A7%D9%84-%D8%AD%D8%B2%D8%A8%E2%80%8C%D8%A7%D9%84%D9%84%D9%87%DB%8C%E2%80%8C%D9%87%D8%A7-%D8%B1%D8%B3%DB%8C%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T19:07:00+00:00"/>
    <meta property="og:title" content="مرحله غربال حزب‌اللهی‌ها رسیده"/>
    <meta property="og:description" content="نوبتی هم که باشد نوبت غربالگری بچه حزب‌اللهی‌هاست انگار. واقعیت این است که بعضی از دوستان ما دیگر دل‌شان با ولی فقیه نیست."/>
  </head>
  <body>
    <article>
      <h1>
        <a href="https://www.bultannews.com/fa/news/641424/%D9%85%D8%B1%D8%AD%D9%84%D9%87-%D8%BA%D8%B1%D8%A8%D8%A7%D9%84-%D8%AD%D8%B2%D8%A8%E2%80%8C%D8%A7%D9%84%D9%84%D9%87%DB%8C%E2%80%8C%D9%87%D8%A7-%D8%B1%D8%B3%DB%8C%D8%AF%D9%87">مرحله غربال حزب‌اللهی‌ها رسیده</a>
      </h1>
      <h2>نوبتی هم که باشد نوبت غربالگری بچه حزب‌اللهی‌هاست انگار. واقعیت این است که بعضی از دوستان ما دیگر دل‌شان با ولی فقیه نیست.</h2>
      <address><time datetime="2019-11-22T19:07:00+00:00">22 Nov 2019, 19:07</time> by <a rel="author">بولتن نیوز | bultannews.com</a></address>
      <p><b>گروه سیاسی:سیدمجتبی نعیمی-*</b> نوبتی هم که باشد نوبت غربالگری<b> بچه حزب‌اللهی‌هاست</b> انگار. واقعیت این است که بعضی از دوستان ما دیگر دل‌شان با<b> ولی فقیه</b> نیست. می‌گویند: «چرا رهبری در قبال طرح افزایش قیمت بنزین، سکوت نکردند و اعتراض نکردند و حمایت کردند؟» فقط در نظر بگیرید رهبری هم معترض شرایط می‌شدند.  الان مملکت در چه حالی بود؟   <br/>به گزارش بولتن نیوز، از نقد تند رئیس مجلس خبرگان تا موضع‌گیری رئیس دستگاه قضا پیداست اگر رهبری از این طرح حمایت نمی‌کردند، الان این بچه حزب‌اللهی‌ها بودند که جای اغتشاشگران وسط خیابان حضور داشتند. نشان به آن نشان که<b> آیت الله فلاحتی</b>، امام جمعه رشت که اصلاً آدم رادیکالی نیست، در سخنرانی خود گفته اگر قیمت‌ها بالا رود، دیگر این اغتشاشگران نیستند که وسط خیابان هستند بلکه ما به میدان می‌آییم.<br/><br/>به نظر می‌رسد اگر رهبر انقلاب به این طرح نقد صریح می‌کردند، این بار توسط <b>عده‌ای از نیروهای مذهبی</b>، بخش قابل توجهی از ساختار مملکت مورد حمله قرار می‌گرفت.<br/><br/>لذا خیلی خودمانی‌اش اینکه <b>رهبر انقلاب</b> بین بد و بدتر، قرار گرفتند. طبیعی‌ست وقتی بین دو بد، یکی را انتخاب کنی، ایرادهای انتخاب بد به انتخاب کننده برمی‌گردد. این میان شرایط وقتی وخیم‌تر می‌شود که خیلی‌ها نمی‌دانند کنار این انتخاب بد، انتخاب بدتری هم بوده و شرایط می‌توانسته از الان، بدتر هم باشد. اما چون رخ نداده، قابل درک نیست.<br/><br/>خلاصه اینکه شرایط سختی‌ست. یاد حدیث امام صادق علیه‌السلام افتادم که در خصوص چندین بار<b> غربال شدن</b> مومنین در آخرالزمان اشاراتی داشتند.<br/><br/>پس خدایا! همه دفعات قبل را کنار بگذار. این دفعه خدایی ما را لحظه‌‌ای به خودمان واگذار نکن.<br/><br/>یادمان نرود یک طرف قرار گرفتن رهبر انقلاب در این موقعیت استراژیک که هیچ طرف مثبتی ندارد، بعضی از ما حزب‌اللهی‌های مثلا دو آتشه مثلا<b> بصیر</b> هستیم که دقیقاً بابت <b>افراط گری</b> ما، امروز رهبری چنین هزینه‌ای پرداخت می‌کند.<br/><br/>*سردبیر بولتن نیوز</p>
    </article>
  </body>
</html>