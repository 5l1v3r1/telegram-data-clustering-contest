<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191122/onderzoek-woonwagenkamp-lith-afgerond/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T19:23:58+00:00"/>
    <meta property="og:title" content="Onderzoek woonwagenkamp Lith afgerond"/>
    <meta property="og:description" content="LITH (ANP) - De politie heeft een groot onderzoek op een woonwagenkamp in Lith (Noord-Brabant) afgerond. Tijdens het tweedaagse onderzoek heeft de politie acht handgranaten en een vuurwapen gevonden. Dat vuurwapen was aangetroffen in een verborgen ruimte van een gepantserde auto."/>
  </head>
  <body>
    <article>
      <h1>Onderzoek woonwagenkamp Lith afgerond</h1>
      <address><time datetime="2019-11-22T19:23:58+00:00">22 Nov 2019, 19:23</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De politie heeft een groot onderzoek op een woonwagenkamp in Lith (Noord-Brabant) afgerond. Tijdens het tweedaagse onderzoek heeft de politie acht handgranaten en een vuurwapen gevonden. Dat vuurwapen was aangetroffen in een verborgen ruimte van een gepantserde auto.</b>
      </p>
      <p>Op het woonwagenkamp staat een handjevol chalets. De bewoners daarvan waren tijdens het onderzoek elders ondergebracht. Zij kregen vrijdagavond toestemming om weer naar huis te gaan.</p>
      <p>De actie in Lith hield verband met een groot onderzoek naar een criminele familie en volgde op een grote politieactie vorige week op een woonwagenkamp in Oss. Toen werden drie mannen – van 55, 48 en 26 jaar – aangehouden. De 48-jarige man is Martien R., die geldt als de ‘godfather’ van Brabant.</p>
    </article>
  </body>
</html>