<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/otkrili-blago-precutali-pa-ga-prodavali-i-zaradili-zatvor/"/>
    <meta property="og:site_name" content="Krstarica"/>
    <meta property="article:published_time" content="2019-11-22T19:18:00+00:00"/>
    <meta property="og:title" content="Otkrili blago, prećutali,pa ga prodavali i „zaradili“ zatvor"/>
    <meta property="og:description" content="LONDON - Dvojica Britanaca koji nisu prijavili pronađeno anglosaksonsko blago vredno oko tri milona funti (oko 3,6 miliona evra) i staro više od hiljadu"/>
  </head>
  <body>
    <article>
      <h1>Otkrili blago, prećutali,pa ga prodavali i „zaradili“ zatvor</h1>
      <address><time datetime="2019-11-22T19:18:00+00:00">22 Nov 2019, 19:18</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521086-750x430.jpg"/>
        <figcaption>Foto: Tanjug/Pixabay.com ilustracija</figcaption>
      </figure>
      <p>LONDON – Dvojica Britanaca koji nisu prijavili pronađeno anglosaksonsko blago vredno oko tri milona funti (oko 3,6 miliona evra) i staro više od hiljadu godina osuđena su danas na pojedinačne kazne od 10 i osam i po godina zatvora.</p>
      <p>Lejton Dejvis (51) i Džordž Pauel (38) otkrili su u centralnoj Engleskoj veliko blago, ukljucujući kovanice za koje se veruje da potiču iz vremena vladavine kralja Alfreda Velikog, javlja Rojters.</p>
      <p>Prema britanskom zakonu, takva otkrića moraju se prijaviti vlasniku zemljilšta i lokalnim vlastima.</p>
      <p>Dejvis i Paule su, međutim, odlučili da blago zadrže za sebe i počeli su da puštaju kovanice na tržište, rečeno je na sudu u Vorkesteru.</p>
      <p>Pauel je osuđen na 10 godina zatvora, a Dejvis na osam i po godina zatvora.</p>
      <p>„Kovanice koje su Dejvis i Pauel pronašli stare su više od 1.100 godina i na njima su ugravirani Alfred i Seolvulf iz saksonsko-vikinškog razdoblja“, rekao je tužilac Lesli Milner.</p>
      <p>Dodao je da to otkriće ima ogromnu istorijsku vrednost i da je moralo da bude prijavljeno vlastima, ali da su ga dvojica muškaraca sebično skrivala zarad sopstvene koristi.</p>
      <p>Britanski mediji navode da su dvojica muškaraca uhapšena nakon što su među antikvarima počele da kruže glasine o tome da poseduju izuzetno vredno blago i da ga prodaju.</p>
      <p>Kralj Alfred je vladao južnim područjem Veseksa od 871. do 899. dok je Seolvulf Drugi u vreme Vikinga bio poslednji kralj nezavisne Mersije, severno od Veseksa, od 874. do 879. godine.</p>
      <p>(Tanjug)</p>
    </article>
  </body>
</html>