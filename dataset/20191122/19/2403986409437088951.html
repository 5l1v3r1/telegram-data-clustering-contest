<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/top5_nardepiv_yaki_dostrokovo_sklali_mandat_hto_i_chomu_vidmovivsya_vid_povnovazhen_n1237953"/>
    <meta property="og:site_name" content="24 Канал"/>
    <meta property="article:published_time" content="2019-11-22T19:01:00+00:00"/>
    <meta property="og:title" content="Топ5 нардепів, які достроково склали мандат: хто і чому відмовився від повноважень"/>
    <meta property="og:description" content="Через судимість народного депутата від &quot;Слуги народу&quot; Романа Іванісова, яку він приховав, парламентар, вочевидь, буде змушений скласти мандат. 24 канал вирішив пригадати найвідоміших нардепів, які відмовилися від повноважень."/>
  </head>
  <body>
    <article>
      <h1>Топ5 нардепів, які достроково склали мандат: хто і чому відмовився від повноважень</h1>
      <address><time datetime="2019-11-22T19:01:00+00:00">22 Nov 2019, 19:01</time> by <a rel="author" href="https://24tv.ua/inna_zholobovich_tag5230/" target="_blank">Інна Жолобович</a></address>
      <p>
        <b>Через судимість народного депутата від "Слуги народу" Романа Іванісова, яку він приховав, парламентар, вочевидь, буде змушений скласти мандат. 24 канал вирішив пригадати найвідоміших нардепів, які відмовилися від повноважень.</b>
      </p>
      <p>Днями в мережі оприлюднили <a href="https://24tv.ua/u_merezhi_zyavilisya_skandalni_detali_viroku_nardepu_ivanisovu_za_grupove_zvaltuvannya_dokument_n1237661">вирок суду про визнання винним Іванісова </a>у скоєнні в 1996 році таких злочинів – замах на зґвалтування, вчинене групою осіб, і задоволення статевої пристрасті неприродним способом із застосуванням фізичного насильства, вчинене групою осіб.</p>
      <figure>
        <img src="https://24tv.ua/resources/photos/news/620_DIR/201911/1237953_10195548.jpg?201911141802"/>
        <figcaption>Роман Іванісов приховав інформацію про судимість і важкий злочин / Фото соцмереж</figcaption>
      </figure>
      <p>У новітній історії українського парламентаризму були різні випадки, коли народні депутати з різних причин відмовлялися від мандату.</p>
      <blockquote>Читайте також: <a href="https://24tv.ua/roman_ivanisov_biografiya_sudimist_deputata_ivanisova_sluga_narodu_n1237574">"Слуга народу" Роман Іванісов: що відомо про його минуле та судимість</a></blockquote>
      <h3>Святослав Вакарчук, партія "Голос"</h3>
      <p>Нинішній лідер партії "Голос", яка має свою фракцію у Верховній Раді, уже вдруге став народним депутатом. Під час Помаранчевої революції в 2004 році Вакарчук підтримував кандидата в президенти Віктора Ющенка. Після перемоги Ющенка Святослав спочатку став радником президента з питань культури, а також був послом доброї волі ООН.</p>
      <figure>
        <img src="https://24tv.ua/resources/photos/news/620_DIR/201911/1237953_10195506.jpg?201911141358"/>
        <figcaption>Святослав Вакарчук  у 2008 році склав мандат через політичні ігри / Фото "Голосу"</figcaption>
      </figure>
      <p>У 2007 році Вакарчук став народним депутатом від блоку "Наша Україна – Народна самооборона". У Раді він був членом комітету з питань свободи слова та інформації. У 2008 році Вакарчук виступив із заявою про складення повноважень. Причиною співак назвав "небажання брати участь у безперервному розподілі влади і політичних інтригах", якими тоді займалася політична верхівка.</p>
      <blockquote>Читайте також: <a href="https://24tv.ua/pranker_dzhoker_hto_tse_shho_vidomo_pro_dzhokera_telegram_n1233397">Хто такий Джокер: що відомо про пранкера і його скандальні листування з нардепами</a></blockquote>
      <h3>Руслана Лижичко, ексдепутат від "Наша Україна" </h3>
      <p>Переможниця Євробачення у 2004 році Руслана була обрана народним депутатом у 2006 році від блоку "Наша Україна" – № 5 у списку. Була головою підкомітету з питань інформаційного забезпечення європейської та євроатлантичної інтеграції Комітету з питань європейської інтеграції. Склала депутатські повноваження 19 червня 2007-го.</p>
      <figure>
        <img src="https://24tv.ua/resources/photos/news/620_DIR/201911/1237953_10195594.jpg?201911142258"/>
      </figure>
      <p>
        <i>Між політикою і співочою діяльністю Руслана обрала останнє / Фото соцмереж </i>
      </p>
      <h3>Злата Огнєвич, ексдепутат від "Радикальної партії"</h3>
      <p>Злата Огнєвич здобула третє місце на Євробаченні в 2013 році. У 2014-му стала народним депутатом від фракції "Радикальної партії" Олега Ляшка. Очолювала підкомітет з питань творчої діяльності, мистецтв, культурно-просвітницької політики Комітету з питань культури і духовності. До речі, не голосувала за законопроєкт, що накладав обмеження на право трансляції російських кінофільмів та законопроект про обов'язкове володіння держслужбовцями українською мовою.</p>
      <figure>
        <img src="https://24tv.ua/resources/photos/news/620_DIR/201911/1237953_10195738.jpg?201911144001"/>
        <figcaption>Злата Огнєвич заявила, що культурою у парламенті не цікавляться / Фото соцмереж</figcaption>
      </figure>
      <p>10 листопада 2015 року Злата Огнєвич склала депутатські повноваження. За її словами, "в парламенті створюються непопулярні лобістські законопроекти, ведеться політична війна одного політичного угрупування проти іншого, а культура нікого не цікавить".</p>
      <blockquote>Читайте також: <a href="https://24tv.ua/ne_lishe_yaremenko_sluga_narodu_pokaraye_nedobrosovisnih_nardepiv_v_komitetah_n1233899">Не лише Яременко: "Слуга народу" покарає недобросовісних нардепів в комітетах</a></blockquote>
      <h3>Андрій Мірошник, ексдепутат від "Самопомочі"</h3>
      <p>Мірошник був обраний нардепом у 2014 році від "Об’єднання "Самопоміч". У квітні-2015 в сесійній залі планував відпустку на Мальдівах. Кореспондент "Українських новин" Богдан Бортаков зафіксував переписку Мірошника, у якій він обговорює тур вартістю понад 10 тисяч євро.</p>
      <figure>
        <img src="https://24tv.ua/resources/photos/news/620_DIR/201911/1237953_10195820.jpg?201911144750"/>
        <figcaption>Андрій Мірошник пішов з Ради через переписку про Мальдіви / Фото пресслужби "Самопомочі"</figcaption>
      </figure>
      <p>Власне, питання було не стільки у вартості поїздки – нардеп, згідно декларації, мав таку можливість. У переписці Мірошник говорить, що для "шефа" свідомо завищив ціну тура на 66 тисяч гривень. Після оприлюднення переписки Андрій Мірошник одразу склав депутатські повноваження в 2015 році.</p>
      <aside>Я завжди був вільною людиною і хочу далі нею залишатися. І далі буду підтримувати важливі громадські ініціативи, зокрема, допомагати нашим славним воїнам. Приношу вибачення виборцям, які вважають мою поведінку негідним честі їх представляти,<cite>– зазначив Мірошник.</cite></aside>
      <h3>Ірина Луценко, екснардеп від "Європейської солідарності"</h3>
      <p>Експредставниця президента Порошенка у Верховній Раді восьмого скликання <a href="https://24tv.ua/lutsenko_hoche_dostrokovo_pripiniti_deputatski_povnovazhennya__zmi_n1228755">Ірина Луценко</a> буквально через кілька місяців після початку роботи нинішнього парламенту склала повноваження. Своє рішення Ірина Луценко пояснила станом здоров’я, що "не дає можливості працювати у повну силу, а відлежуватись за спинами команди не звикла".</p>
      <figure>
        <img src="https://24tv.ua/resources/photos/news/620_DIR/201911/1237953_10195874.jpg?201911145336"/>
      </figure>
      <p>
        <i>Ірина Луценко пішла з парламенту / Фото соцмереж</i>
      </p>
      <p>В той же час, деякі опоненти вказують, буцімто причиною міг стати той факт, що чоловік Ірини – ексгенпрокурор Юрій Луценко виїхав до Лондону "вивчати" англійську мову, а проти нього порушено кримінальну справу. Втім, на початку листопада Юрій Луценко повернувся до України...</p>
    </article>
  </body>
</html>