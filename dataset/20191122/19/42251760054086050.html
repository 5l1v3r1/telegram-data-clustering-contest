<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Srbija-Super-liga/a315321-Partizan-zatrpao-Javor-golovima-het-trik-Sadika.html"/>
    <meta property="og:site_name" content="Sport Klub"/>
    <meta property="article:published_time" content="2019-11-22T19:49:00+00:00"/>
    <meta property="og:title" content="Partizan zatrpao Javor golovima, het - trik Sadika"/>
    <meta property="og:description" content="Fudbaleri Partizana ubedljivo su savladali Javor u prvom meču 17. kola Superlige Srbije."/>
  </head>
  <body>
    <article>
      <h1>Partizan zatrpao Javor golovima, het - trik Sadika</h1>
      <h2>Fudbaleri Partizana ubedljivo su savladali Javor u prvom meču 17. kola Superlige Srbije.</h2>
      <address><time datetime="2019-11-22T19:49:00+00:00">22 Nov 2019, 19:49</time> by <a rel="author">Maja Todić</a></address>
      <figure>
        <img src="https://sportklub.rs/Picture/170291/jpeg/Filip-Stevanovic"/>
        <figcaption>
          <cite>FK Partizan</cite>
        </figcaption>
      </figure>
      <p>Takmičenje u Superligi Srbije nastavljeno je u petak duelom Partizana i Javora i pobedom crno - belih 6:2.</p>
      <p>Gosti su krenuli silovito i poveli su već u drugom minutu golom Nikole Petkovića koji se odlično snašao, uhvatio Vladimira Stojkovića nespremnog i zatresao mrežu.</p>
      <p>Ekipa Sava Miloševića uzvratila je za samo sedam minuta i golom Umara Sadika došla do izjednačenja. Sadik nije najbolje reagovao na ubačenu loptu, pogodio je golmana Javora, ali se lopta odbila do njega i ovoga puta napadač Partizana nije promašio.</p>
      <p>Domaćin je nakon toga kontrolisao igru i u 15. minutu došao je do novog gola. Strelac je bio Bojan Ostojić koji je natrčao na loptu koju je iz kornera poslao Zoran Tošić.</p>
      <p>U 35. minutu Sejduba Suma promašio je penal kome je prethodio faul Maričića nad Stevanovićem. Suma je šutirao preko gola.</p>
      <figure>
        <img src="https://sportklub.rs/Picture/170292/jpeg/FK-Partizan-FK-Javor-Vladimir-Stojkovic"/>
        <figcaption>
          <cite>FK Partizan</cite>
        </figcaption>
      </figure>
      <p>Samo dva minuta kasnije mreža Javora se ponovo zatresla. Odličnu akciju napravio je Partizan u samo nekoliko poteza. Tošić je proigrao Sadika koji je bio precizan.</p>
      <p>Ni tu nije bio kraj uzbuđenjima u prvom poluvremenu. Slabo je reagovala odbrana Javora, a Nemanja Miletić je to iskoristio i sproveo loptu u mrežu.</p>
      <p>U prvom minutu nadoknade prvog poluvremena, Javor smanjuje na 4:2. Sjajno se u šesnaestercu Partizana snašao Mrkajić, još lepše je petom pronašao Krnića koji postiže gol.</p>
      <p>U prvih desetak minuta drugog poluvremena Javor je imao dve dobre prilike, ali nije uspeo da ih realizuje, a kazna je stigla u 59. minutu u vidu novog gola Sadika koji je tako zabeležio het - trik.</p>
      <p>Partizan je i pored ubedljivog vođstva napadao pa je došao do još jednog gola, a strelac je u 78. minutu bio mladi Filip Stevanović kome je ovo treći gol u prvenstvu.</p>
      <p>Partizanu je ovo 11. pobeda u sezoni dok je Javor doživeo sedmi poraz. Crno - beli u narednom kolu gostuju Mačvi, a Javor će dočekati Radnički iz Niša.</p>
      <p>
        <b>
          <a href="http://sportklub.rs/Fudbal/Srbija-Super-liga/Tabela">Tabelu možete pogledati ovde.</a>
        </b>
      </p>
    </article>
  </body>
</html>