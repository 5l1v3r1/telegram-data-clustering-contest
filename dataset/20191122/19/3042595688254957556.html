<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/svenske-anklager-mot-statsrad-i-irak/71852151"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T19:07:06+00:00"/>
    <meta property="og:title" content="Svenske anklager mot statsråd i Irak"/>
    <meta property="og:description" content="Iraks forsvarsminister Najah al-Shammari har svensk statsborgerskap og mistenkes for trygdesvindel i Sverige, skriver flere svenske medier."/>
  </head>
  <body>
    <article>
      <h1>Svenske anklager mot statsråd i Irak</h1>
      <h2>Iraks forsvarsminister Najah al-Shammari har svensk statsborgerskap og mistenkes for trygdesvindel i Sverige, skriver flere svenske medier.</h2>
      <address><time datetime="2019-11-22T19:07:06+00:00">22 Nov 2019, 19:07</time> by <a rel="author">NTB I</a></address>
      <p>Tidligere denne uka skrev nettavisen <a href="https://nyheteridag.se/iraks-forsvarsminister-far-bidrag-fran-forsakringskassan-polisen-utreder-flera-brott/">Nyheter Idag</a> , som har forbindelser til partiet Sverigedemokraterna, at al-Shammari har dobbelt statsborgerskap.</p>
      <p>
        <b>Han skal ha vært folkeregistrert under et annet navn i en forstad til Stockholm.</b>
      </p>
      <h3>Anklager</h3>
      <p>Fredag bekrefter det svenske forsvarsdepartementet overfor <a href="https://www.svd.se/iraks-forsvarsminister-ar-svensk--anklagas-for-brott">Svenska Dagbladet</a> at al-Shammari også har svensk statsborgerskap. Han har angivelig hatt status som sykmeldt, og både Nyheter Idag og <a href="https://www.expressen.se/nyheter/iraks-forsvarsminister-far-bidrag-i-sverige/">Expressen</a> skriver at han mistenkes for trygdesvindel.</p>
      <p>I 2015 var han mistenkt for bedrageri, og året etter satt han varetektsfengslet i Sverige, ifølge Aftonbladet. Etterforskningene skal ha blitt avsluttet uten at sakene kom for retten.</p>
      <h3>Ikke bekreftet</h3>
      <p>Ingen av de svenske mediene har fått opplysningene bekreftet fra al-Shammari selv eller hans familie. De viser blant annet til opplysninger fra anonyme kilder og offentlige svenske dokumenter.</p>
      <p>I irakiske medier ble imidlertid rykter om det svenske statsborgerskapet omtalt da den tidligere generalen ble foreslått som forsvarsminister i vår. Avisa <a href="https://www.thebaghdadpost.com/en/Story/38187/Candidate-to-defense-min-post-not-Swedish-Wataniya-bloc">Bagdad Post</a> hevdet i april at al-Shammari ikke har svensk statsborgerskap.</p>
      <p>En ikke navngitt person på Iraks ambassade i Sverige sier til <a href="https://www.aftonbladet.se/nyheter/a/mREgAO/sjukskriven-man-i-sverige-ar-forsvarsminister-i-irak">Aftonbladet</a> at det ikke er uvanlig at irakere har flere statsborgerskap.</p>
    </article>
  </body>
</html>