<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837300-skaletska-rozpovila-scho-neobkhidno-zrobiti-nastupnogo-roku-dlya-zapusku-sistemi-transplantatsiyi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T19:00:00+00:00"/>
    <meta property="og:title" content="Скалецька розповіла, що необхідно зробити наступного року для запуску системи трансплантації"/>
    <meta property="og:description" content="КИЇВ. 22 листопада. УНН. Міністр охорони здоров’я Зоряна Скалецька розповіла про план роботи із запуску системи трансплантації на наступний рік …"/>
  </head>
  <body>
    <article>
      <h1>Скалецька розповіла, що необхідно зробити наступного року для запуску системи трансплантації</h1>
      <address><time datetime="2019-11-22T19:00:00+00:00">22 Nov 2019, 19:00</time> by <a rel="author">Наталія Рябцева</a></address>
      <p><b>КИЇВ. 22 листопада. УНН.</b> Міністр охорони здоров’я Зоряна Скалецька розповіла про план роботи із запуску системи трансплантації на наступний рік. Напрямками роботи вона поділилась під час пресконференції у Житомирі, передає кореспондент <b>УНН</b>.</p>
      <p>“Наступного року ми працюємо над організаційними і фінансовими і іншими інструментами, щоб організувати цю роботу, котра відповідає закону прийнятому в Україні. Нам необхідно сьогодні прийняти 54 підзаконних акти, нам необхідно снастити хоча б певну кількість баз органів необхідним обладнанням, нам необхідно зрозуміти всі інші організаційні питання, в тому числі шляхи фінансування і оплати такої діяльності. В нас є багато роботи. І, повірте мені, при організації всього цього процесу, ми будемо мати дійсно успішний результат і дійсно проведені операції, тому перепоною на даний момент є значний об’єм роботи, яку треба зробити. Бажання і фахівці, які хочуть це зробити — так само є”, — розповіла Скалецька.</p>
      <p>Так, відповідно до заяви міністра, у МОЗ визначили першочергові завдання цього напрямку:</p>
      <ul>
        <li>створення відповідної нормативно-правової бази до кінця поточного року, яка розблокує можливість побудови системи;</li>
        <li>впровадження у практику Єдиної державної інформаційної системи трансплантації, де донор і реципієнт зможуть находити один одного;</li>
        <li>формування професії трансплант-координаторів, навчання яких вже розпочалося;</li>
        <li>запуск “перехресного донорства”, коли іде обмін органами між живими донорами, які не є рідними та просто коли є можливість за життя дати згоду на донорство після смерті.</li>
      </ul>
      <p>Нагадаємо, Зеленський вважає за необхідне, щоб МОЗ забезпечило функціонування <a href="https://www.unn.com.ua/uk/news/1834126-yedina-derzhavna-informatsiyna-sistema-transplantatsiyi-zelenskiy-dav-doruchennya-moz">Єдиної державної інформаційної системи трансплантації</a> до лютого 2020 року.</p>
    </article>
  </body>
</html>