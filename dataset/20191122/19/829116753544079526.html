<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/filmklub/20191118-nemzetkozi-emmy-orok-tel-trezor.html"/>
    <meta property="og:site_name" content="Origo"/>
    <meta property="article:published_time" content="2019-11-22T19:05:00+00:00"/>
    <meta property="og:title" content="A teljes magyar filmszakma sikere a két Nemzetközi Emmy-jelölés"/>
    <meta property="og:description" content="Először jelöltek magyar színésznőt és magyar filmet a televíziós Oscarként emlegetett díjra."/>
  </head>
  <body>
    <article>
      <h1>A teljes magyar filmszakma sikere a két Nemzetközi Emmy-jelölés</h1>
      <address><time datetime="2019-11-22T19:05:00+00:00">22 Nov 2019, 19:05</time> by <a rel="author">Origo</a></address>
      <p>
        <b>Hatalmas siker a magyar televíziós mozgóképszakma, de a teljes magyar film számára a két Nemzetközi Emmy-jelölés. Ahogy <a href="https://www.origo.hu/filmklub/20191117-ket-emmydijra-is-eselyesek-a-magyarok.html">arról korábban beszámoltunk</a>, a televíziós Oscarként is emlegetett Nemzetközi Emmy-díjra jelölték Gera Marina színésznőt a tavaly a legjobb európai tévéfilm díjával kitüntetett <i>Örök tél</i> főszerepéért, Bergendy Péter <i>Trezor</i> című filmje pedig a legjobb tévéfilm/minisorozat kategóriájában kapott jelölést. Mindkét film producere Lajos Tamás, forgatókönyvírója pedig Köbli Norbert. A Nemzetközi Emmy-díj 47 éves történetében ez az első alkalom, hogy magyar filmet és magyar színésznőt jelöltek.</b>
      </p>
      <p>Vannak magyar Emmy-díjasok, például Zsigmond Vilmos és Ragályi Elemér operatőrök, ám ők egytől egyig amerikai alkotásokért kapták meg a nagy elismerést. A mostani az első, hogy magyar gyártású produkció és magyar színésznő került a jelöltek közé.</p>
      <p>Már a jelölés ténye önmagában hatalmas siker, a televíziós produkciók Oscar-díjának is nevezett Emmy-díj ugyanis a harmadik legfontosabb amerikai mozgóképszakmai díj az Oscar és a Golden Globe mellett, a Nemzetközi Emmy-díjat odaítélő Televíziós Művészetek és Tudományok Nemzetközi Akadémiája pedig a világ több mint 60 országából választja ki azt a kategóriánkénti négy-négy jelöltet, amelyből aztán a győztest kihirdetik. Azaz a díjat odaítélő akadémiai tagság két magyar alkotást is érdemesnek talált a temérdek nemzetközi produkció közül a díjra.</p>
      <figure>
        <iframe src="https://www.youtube.com/embed/HZSTvEVz87I" width="560" height="315" data-service="Youtube" scrolling="no"/>
      </figure>
      <p>Sőt. A Nemzetközi Emmy-díj idei 11 kategóriája között rögvest két kiemelt, a nemzetközi szakvélemény által magasan elismert mezőnyben: a legjobb színésznő és a legjobb tévéfilm/minisorozat kategóriájában. Tegyük hozzá, mind az <i>Örök tél</i>, illetve főszereplőnője, Gera Marina, mind a <i>Trezor</i> sorra gyűjti a nemzetközi elismeréseket.</p>
      <p>A második világháború végén Magyarországot megszálló szovjetek által málenkij robotra Gulag- és Gupvi-táborokba hurcolt több százezer áldozatnak hihetetlen erővel és felkavaróan emléket állító <i>Örök tél</i> két tucatnyi elnyert elismerése között például az egyik legrangosabb a legjobb európai tévéfilm, a Prix Europa, de a film rendezőjét, Szász Attilát az A-kategóriás montreáli filmfesztiválon is jutalmazták, illetve a Tiburon Nemzetközi Filmfesztiválon Szász és Köbli Norbert a legjobb forgatókönyvíró, Gera Marina a legjobb színésznő, Nagy András pedig a legjobb operatőr díját kapta.</p>
      <p>Hasonlóan gazdag díjesőben részesült az 1956 utáni belpolitikai zűrzavarba helyezett történelmi thriller, a 8 Magyar Filmdíjjal kitüntetett <i>Trezor</i> is, amely legutóbb a pármai nemzetközi zenei filmfesztiválról hozta el a legjobb forgatókönyv díját.</p>
      <figure>
        <iframe src="https://www.youtube.com/embed/ugin5ns6-b4" width="560" height="315" data-service="Youtube" scrolling="no"/>
      </figure>
      <p>Kétségtelen, hogy ezek a díjak nem csupán jelzik a két alkotás minőségét, de növelik is az esélyeket a Nemzetközi Emmy-díj odaítélésekor. Az<i> Örök tél</i> és a <i>Trezor</i> producere, Lajos Tamás mégsem szeretné elbízni magát.</p>
      <blockquote>Teljes kuruzslás lenne az esélylatolgatás</blockquote>
      <p> – mondta a producer az Origo megkeresésére, rögvest hozzátéve, hogy a két nomináció önmagában is óriási siker. </p>
      <blockquote>Nem véletlen, hogy a díj fennállásának közel ötvenéves történetében most van először magyar jelölt, ráadásul rögvest két alkotás, két külön kategóriában. Az eddig elnyert díjak és a Nemzetközi Emmy-jelölések ténye önmagában óriási visszaigazolás, hogy az a folyamat, ami a magyar mozgóképszakmában az elmúlt évtizedben elkezdődött, és most még jobban egybevág a szakpolitika és a kormánybiztos úr elképzeléseivel, az minőségi, a közönség számára átélhető produkciókat eredményez. A televíziós alkotásokat illetően pedig azt is bizonyítja, hogy nem csupán nézői igény van a történelem feldolgozására, hanem az ezt az igényt magas színvonalon kielégítő alkotások a nemzetközi szakma elismerését is kivívják </blockquote>
      <p>– mondta Lajos Tamás. A producernek Szász Attilával és Köbli Norberttel közös tévéfilmjeit sokan a magyar történelmi film megújulásaként ünneplik, mégsem sajátítaná ki a sikereket; úgy látja, a történelmi témák minőségi feldolgozása a teljes magyar filmszakma sikere.</p>
      <figure>
        <img src="https://cdn.nwmgroups.hu/s/img/i/1909/20190930trezor.jpg?w=644&amp;h=430"/>
        <figcaption>Trezor<cite>Forrás: Szupermodern Filmstúdió</cite></figcaption>
      </figure>
      <p>Lajos Tamás úgy látja, a Filmalap felállításával és a Magyar Média Mecenatúra Program eddigi működésével </p>
      <blockquote>hihetetlen minőségi átrendeződés megy végbe a magyar mozgóképszakmában, és benne a televíziós produkciókban. Az utóbbi időszakban, és várhatóan az átalakulások segítségével a jövőben még inkább, az állami támogatással készült tévéfilmek nemzetközi nívón tudják feldolgozni a magyar történelmet, vagyis kezd megvalósulni az a cél, hogy a produkciók mind tematikailag, mind minőségileg megfeleljenek a nézői elvárásoknak, azaz hogy az állami finanszírozású termék visszajusson az elsődleges támogatójához: az adófizetőhöz</blockquote>
      <p> – utalva ezzel, hogy a Magyar Nemzeti Filmalap alapjaira épülve, a Nemzeti Filmintézet létrehozásával a tervek szerint egységessé válik majd a mozis és televíziós forgalmazásra szánt alkotások támogatási rendszere, azzal a céllal, hogy még több sikeres, minőségi magyar alkotás készüljön.</p>
      <figure>
        <img src="https://cdn.nwmgroups.hu/s/img/i/1706/20170604gera-marina-az-orok-tel.jpg?w=644&amp;h=429"/>
        <figcaption>Gera Marina az Örök tél forgatásán<cite>Forrás: MTI/Koszticsák Szilárd</cite></figcaption>
      </figure>
      <p>A mozis és televíziós produkciók összehangolásából kiinduló kérdésünkre, miszerint mekkora szerepet játszhat a Saul fia és a Mindenki nemzetközi sikere, benne az Oscar-díjjal a mostani két Emmy-jelölésben Lajos Tamás kifejtette, hogy bár</p>
      <blockquote>az elmúlt években hatalmas figyelem vetül a magyar filmekre, így nyilván van valamiféle összefüggés az Oscar-díjak és -jelölések, és a mostani Emmy-nomináció között, de alapvetően azt gondolom, hogy ez a két film saját jogán vívta ki az eddigi elismeréseket és hívták fel magukra az amerikai Televíziós Művészetek és Tudományok Akadémiája figyelmét. Ami tényleg nagy dolog, hiszen a Nemzetközi Emmy esetében az Egyesült Államok kivételével az egész világon sugárzott több száz produkcióból válogat az akadémia tagsága</blockquote>
      <p>Ami a 47. Nemzetközi Emmy-gála mezőnyét illeti, mind a <i>Trezor</i>, mind Gera Marina rangos versenytársakat kapott. Az ausztrál <i>Safe Harbour</i> című, 2018-ban indult pszichothriller-széria például számos hazai díj mellett elnyerte például a nemzetközi tévésorozatok cannes-i fesztiváljának, a FIPA forgatókönyvírói elismerését, Gera Marina mellett pedig ott van a kétszeres BAFTA-jelölt Jenna Coleman.</p>
      <p>A Nemzetközi Emmy-díjátadóra New Yorkban, november 25-én este 8 órakor (magyar idő szerint november 26-án hajnali 2-kor) kerül sor.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/filmklub/20191117-ket-emmydijra-is-eselyesek-a-magyarok.html"/>
        <a href="https://www.origo.hu/filmklub/20180222-kobli-norbert-szasz-attila-a-tortenelem-szornyusegei-ujra-bekovetkezhetnek.html"/>
        <a href="https://www.origo.hu/filmklub/20191030-kael-csaba-magyar-torteneteket-bemutato-filmekre-van-szukseg.html"/>
      </related>
    </article>
  </body>
</html>