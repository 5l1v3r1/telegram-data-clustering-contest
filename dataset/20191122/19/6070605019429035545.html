<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Ricard-Ustrell-Evo-Morales-Quatre_0_2348765282.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T19:11:53+00:00"/>
    <meta property="og:title" content="Ricard Ustrell entrevistarà Evo Morales al 'Quatre gats'"/>
    <meta property="og:description" content="El programa especial s'emetrà dijous"/>
  </head>
  <body>
    <article>
      <h1>Ricard Ustrell entrevistarà Evo Morales al 'Quatre gats'</h1>
      <h2>El programa especial s'emetrà dijous</h2>
      <address>
        <time datetime="2019-11-22T19:11:53+00:00">22 Nov 2019, 19:11</time>
      </address>
      <p>El programa <i>Quatre gats</i> tornarà a la graella de TV3 dijous amb una entrevista a Evo Morales, segons ha anunciat Ricard Ustrell, conductor de l'espai, a través del seu perfil de Twitter. El periodista de Sabadell ha viatjat fins a Mèxic per entrevistar-se amb l'expresident de Bolívia, que va deixar el país arran del cop d'estat que el va obligar a dimitir. Després d'entrevistar-se amb Morales, Ustrell i el seu equip han viatjat a Bolívia, on acabaran de rodar el reportatge. </p>
      <p>El <i>Quatre gats</i> –format que barreja l'entrevista i el reportatge– es va <a href="https://www.ara.cat/media/Ricard-Ustrell-entrevista-exliders-derrotats_0_2029597220.html">començar a emetre el juny del 2018, amb Alex Salmond, ex primer ministre d'Escòcia, com a primer convidat</a>. A més de Salmond, durant la primera temporada del programa Ustrell també va mantenir converses amb Manuel Valls i Pepe Mujica. La segona entrega del format es va estrenar el desembre del 2018 <a href="https://www.ara.cat/media/Marine-Le-Pen-entrevistes-Quatre_0_2130987042.html">amb  Marine Le Pen, Dilma Rousseff i Carles Puigdemont com a entrevistats</a>. Durant el 2019 el <i>Quatre gats</i> va emetre cinc especials sobre el judici al Procés, a més de programes temàtics sobre la memòria històrica o els abusos sexuals infantils.  </p>
    </article>
  </body>
</html>