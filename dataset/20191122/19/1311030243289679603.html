<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/northamerica/article/1625815/%E0%A6%87%E0%A6%89%E0%A6%AC%E0%A6%BF%E0%A6%B0-%E0%A6%97%E0%A7%8D%E0%A6%B0%E0%A7%8D%E0%A6%AF%E0%A6%BE%E0%A6%9C%E0%A7%81%E0%A7%9F%E0%A7%87%E0%A6%9F-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80%E0%A6%A6%E0%A7%87%E0%A6%B0-%E2%80%98%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A6%BF-%E0%A6%A8%E0%A6%BE%E0%A6%87%E0%A6%9F%E2%80%99"/>
    <meta property="og:site_name" content="প্রথম আলো"/>
    <meta property="article:published_time" content="2019-11-22T19:39:00+00:00"/>
    <meta property="og:title" content="ইউবির গ্র্যাজুয়েট শিক্ষার্থীদের ‘বাংলাদেশি নাইট’"/>
    <meta property="og:description" content="কনকনে শীত ও তুষারপাত উপেক্ষা করে ইউনিভার্সিটি অ্যাট বাফেলোর (ইউবি) গ্র্যাজুয়েট শিক্ষার্থীদের আয়োজনে &amp;lsquo;বাংলাদেশি নাইট&amp;rsquo; অনুষ্ঠিত হয়েছে। ১৭ নভেম্বর ইউনিভার্সিটি অ্যাট বাফেলোর স্টুডেন্ট ইউনিয়নে এই অনুষ্ঠানের আয়োজন করে। আয়োজকদের প্রধান উদ্দেশ্য ছিল বিজয় দিবস ও বাংলাদেশি সংস্কৃতিকে বাংলাদেশিদের পাশাপাশি ও অন্যান্য দেশের শিক্ষার্থীদের কাছে তুলে ধরা। অনুষ্ঠানে বাংলাদেশিদের পাশাপাশি..."/>
  </head>
  <body>
    <article>
      <h1>ইউবির গ্র্যাজুয়েট শিক্ষার্থীদের ‘বাংলাদেশি নাইট’</h1>
      <address><time datetime="2019-11-22T19:39:00+00:00">22 Nov 2019, 19:39</time> by <a rel="author">উত্তর আমেরিকা অফিস</a></address>
      <p>কনকনে শীত ও তুষারপাত উপেক্ষা করে ইউনিভার্সিটি অ্যাট বাফেলোর (ইউবি) গ্র্যাজুয়েট শিক্ষার্থীদের আয়োজনে ‘বাংলাদেশি নাইট’ অনুষ্ঠিত হয়েছে।</p>
      <p>১৭ নভেম্বর ইউনিভার্সিটি অ্যাট বাফেলোর স্টুডেন্ট ইউনিয়নে এই অনুষ্ঠানের আয়োজন করে। আয়োজকদের প্রধান উদ্দেশ্য ছিল বিজয় দিবস ও বাংলাদেশি সংস্কৃতিকে বাংলাদেশিদের পাশাপাশি ও অন্যান্য দেশের শিক্ষার্থীদের কাছে তুলে ধরা। অনুষ্ঠানে বাংলাদেশিদের পাশাপাশি বিপুলসংখ্যক চায়নিজ, ভারতীয় ও আমেরিকান শিক্ষার্থীদের উপস্থিতি লক্ষ্য করা যায়। অনুষ্ঠানে আড়াই শতাধিক দর্শক উপস্থিত ছিলেন।</p>
      <p>এ অনুষ্ঠানের মাধ্যমে বাংলাদেশি সংস্কৃতি যেমন চলচ্চিত্র, সমাজব্যবস্থা, লোকজ সংস্কৃতি ইত্যাদি বহির্বিশ্বের শিক্ষার্থীদের কাছে তুলে ধরার চেষ্টা করা হয়। প্রথম অংশে ছিল বিজয় দিবস কেন্দ্রিক আর শেষ অংশ বাংলাদেশি সংস্কৃতির ওপর। শিক্ষার্থীরা নাচ, গান, কবিতা আবৃত্তি, অভিনয়, ফ্যাশন শোর মাধ্যমে দর্শকদের মাতিয়ে রাখেন।</p>
      <p>সাংস্কৃতিক পর্ব শেষে সবার জন্য রাতের খাবারের ব্যবস্থা করা হয়। মাংসের পাশাপাশি মাছের ব্যবস্থাও করেন। পরে সবাইকে ফিরনি, জর্দা দিয়ে আপ্যায়ন করা হয়। অনুষ্ঠানের টিকিটের মূল্য ছিল তিন ডলার।</p>
      <p>রাতের খাবারের পর্ব শেষে কুইজ প্রতিযোগিতার আয়োজন করা হয়। যেখানে বাংলাদেশি চলচ্চিত্র, সংস্কৃতি, দর্শনীয় স্থান নিয়ে উপস্থিত দর্শকদের বিভিন্ন প্রশ্ন করা হয়। সবাই উৎসাহ ও উদ্দীপনা নিয়ে এ কুইজ প্রতিযোগিতায় অংশগ্রহণ করেন। বিজয়ীদের আকর্ষণীয় পুরস্কার দেওয়া হয়।</p>
      <p>ইউবি গ্র্যাজুয়েট বাংলাদেশ স্টুডেন্ট অ্যাসোসিয়েশনের (জিবিএসএ) সভাপতি তানিয়া ইসলাম তাঁর বক্তব্যে বলেন, ‘বাংলাদেশি সংস্কৃতিকে তুলে ধরার জন্য এ রকম বিশাল অনুষ্ঠান এই প্রথম আয়োজন করা হয়। ভবিষ্যতে আরও পরিসরে এমন অনুষ্ঠান আয়োজনের পদক্ষেপ নেওয়া হবে।’</p>
    </article>
  </body>
</html>