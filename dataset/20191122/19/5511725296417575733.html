<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/atlethics/starptautiska-vieglatletikas-federacija-aptur-krievijas-statusa-atjaunosanas-procesu.d?id=51662783"/>
    <meta property="og:site_name" content="DELFI"/>
    <meta property="article:published_time" content="2019-11-22T19:28:59+00:00"/>
    <meta property="og:title" content="Starptautiskā vieglatlētikas federācija aptur Krievijas statusa atjaunošanas procesu "/>
    <meta property="og:description" content="Starptautiskā Vieglatlētikas federācija (&quot;World Athletics&quot;), atbildot uz jaunāko dopinga skandālu, apturējusi Krievijas statusa atjaunošanas procesu, piektdien ziņo organizācija."/>
  </head>
  <body>
    <article>
      <h1>Starptautiskā vieglatlētikas federācija aptur Krievijas statusa atjaunošanas procesu </h1>
      <address><time datetime="2019-11-22T19:28:59+00:00">22 Nov 2019, 19:28</time> by <a rel="author">LETA</a></address>
      <p>
        <b>Starptautiskā <a href="https://www.delfi.lv/temas/vieglatletika">Vieglatlētikas</a> federācija ("World Athletics"), atbildot uz jaunāko dopinga skandālu, apturējusi Krievijas statusa atjaunošanas procesu, piektdien ziņo organizācija.</b>
      </p>
      <p>"World Athletics" gaida Pasaules Antidopinga aģentūras (<a href="https://www.delfi.lv/temas/wada">WADA</a>) lēmumu, kam jābūt 9.decembrī, bet līdz tam brīdim krievu sportistiem, visticamāk, būs liegts startēt pat zem neitrāla karoga, tādējādi decembrī gaidāmais Eiropas čempionāts krosā viņiem ies secen.</p>
      <p>Vieglatlētikas integritātes vienība (AIU) apsūdz Krievijas Vieglatlētikas federāciju (VFLA) un tās vadību antidopinga noteikumu pārkāpuma piesegšanā. Starp apsūdzētajām personām ir arī VFL prezidents Dmitrijs Šļahtins un izpilddirektors Aleksandrs Parkins.</p>
      <p>Jau vasarā mediji ziņoja, ka VFLA palīdzējusi augstlēcējam Daņilam Lisenko izvairīties no diskvalifikācijas par to, ka viņš pērn pirms Eiropas čempionāta nav dopinga uzraugiem ziņojis par savu atrašanās vietu. 22 gadus vecajam Lisenko pērn Eiropas čempionāta priekšvakarā par šo pārkāpumu tika anulēts zem neitrāla karoga startējoša sportista statuss.</p>
      <p>Kopā ar Krievijas Antidopinga aģentūru (RUSADA) veiktā izmeklēšana ilga 15 mēnešus, bet tās pēdējā fāzē no šī gada aprīļa līdz novembrim tika veiktas 22 liecinieku intervijas, pārbaudītas 14 elektronisko sakaru iekārtas, pārbaudīti seši terabaiti ar datiem un no krievu uz angļu valodu tulkoti aptuveni 7000 dokumentu.</p>
      <p>Ņemot vērā Pasaules Antidopinga aģentūras (WADA) antidopinga kodeksu, apsūdzības viltošanā un dalībā nelikumīgā shēmā izvirzītas Šļahtinam, Parkinam, VFLA valdes loceklim un Maskavas Reģionālās vieglatlētikas federācijas vadītājam Arturam Karamjanam, VFLA administratorei Jeļenai Orlovai, VFLA antidopinga koordinatorei Jeļenai Ikoņņikovai, Lisenko un viņa trenerim Jevgēņijam Zagorulko.</p>
      <p>VFLA līdz 12.decembrim ir jāatbild apsūdzībai, lai AIU valde varētu lietu nodot "World Athletics" Padomei, kas, balstoties uz antidopinga noteikumiem, var lemt par tālākajām sankcijām.</p>
      <p>Kā vasarā ziņoja mediji, ja tiktu pierādītā VFLA vaina, Krievijas vieglatlēti var tikt diskvalificēti no 2020.gada Tokijas olimpiskajām spēlēm, tāpat kā viņi nevarēja piedalīties Riodežaneiro Olimpiādē.</p>
      <p>"World Athletics" par sistemātiskiem dopinga pārkāpumiem diskvalificēja VFLA 2015.gadā un tā vairākkārt pagarinājusi tās sodu.</p>
      <p>Jau iepriekš ziņots, ka krievu sportistiem tika liegts piedalīties pagājušā gada Phjončhanas ziemas olimpiskajās spēlēs, jo tika uzsvērts, ka Krievijā ir izveidota valsts atbalstīta dopinga lietošanas sistēma.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/atlethics/krievijas-vieglatletikas-federacijas-prezidents-diskvalificets-par-antidopinga-parkapumiem.d?id=51661729"/>
        <a href="https://www.delfi.lv/sports/news/other_kinds/atlethics/krievijas-vieglatletikas-federacija-apsudzeta-antidopinga-noteikumu-parkapuma-piesegsana.d?id=51658441"/>
      </related>
    </article>
  </body>
</html>