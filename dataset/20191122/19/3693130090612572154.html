<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/bursa-da-buyuksehir-den-kacak-yapiya-gecit-yok-1210801.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-22T19:29:00+00:00"/>
    <meta property="og:title" content="Bursa'da Büyükşehir'den kaçak yapıya geçit yok"/>
    <meta property="og:description" content="Bursa Büyükşehir Belediye Meclisi'nin Temmuz ayı toplantısında kaçak yapılaşmaya taviz verilmemesi ve kaçak yapıların kısa sürede yıkılmasına oy birliğiyle karar verilirken, bu karara rağmen Mudanya Belediyesi tarafından kaçak olarak yaptırılan bina, Büyükşehir Belediyesi tarafından mühürlendi."/>
  </head>
  <body>
    <article>
      <h1>Bursa'da Büyükşehir'den kaçak yapıya geçit yok</h1>
      <h2>Bursa Büyükşehir Belediye Meclisi'nin Temmuz ayı toplantısında kaçak yapılaşmaya taviz verilmemesi ve kaçak yapıların kısa sürede yıkılmasına oy birliğiyle karar verilirken, bu karara rağmen Mudanya Belediyesi tarafından kaçak olarak yaptırılan bina, Büyükşehir Belediyesi tarafından mühürlendi.</h2>
      <address>
        <time datetime="2019-11-22T19:29:00+00:00">22 Nov 2019, 19:29</time>
      </address>
      <p><b>Bursa Büyükşehir Belediyesi'</b>nden yapılan açıklama şöyle:</p>
      <p><b>Mudanya Belediye Başkanı Hayri Türkyılmaz, </b>belediyenin sosyal medya hesabında açıklama yaparak <b>'hizmetin engellendiği' </b>yönünde algı oluşturmaya çalışırken,<b> Büyükşehir Belediyesi'nden y</b>apılan açıklamada, yasa gereği kamu kurum ve kuruluşlarınca yapılacak veya yaptırılacak yapılarda da yapı ruhsatı alınması zorunluluğuna dikkat çekildi. Bursa'da kaçak yapılaşmanın önüne geçmek amacıyla kent yönetimi karalı bir duruş sergilerken, bu konuda ilk ciddi adım<b> Bursa Valisi Yakup Canbolat</b>'ın başkanlığında ve<b> Bursa Büyükşehir Belediyesi'</b>nin koordinasyonunda yapılan, <b>Kaçak Yapı ile Mücadele Toplantısıyla</b> atılmıştı.</p>
      <figure>
        <img src="https://images.bursadabugun.com/editor/haber/22112019/28296-mtvkzdgyod-1-5dd828e71aace.jpg"/>
      </figure>
      <p>Temmuz ayında yapılan ve belediye başkanları, ilgili kurum müdürleri, akademik odalar ve bazı beton firmalarının temsilcilerinin de katıldığı toplantıda, kaçak yapılaşmaya kesinlikle taviz verilmeyeceği bizzat Vali Canbolat tarafından kamuoyuna duyurulmuştu. Bu toplantının ardından konu Bursa Büyükşehir Belediyesi'nin Temmuz ayı meclis toplantısında gündeme alınmış ve kaçak yapılaşma ile mücadele için hazırlanan 18 maddelik yol haritası da tüm meclis üyelerinin oybirliğiyle kabul edilmişti. Belediyeden kaçak inşaat Tüm meclis üyelerinin oybirliğiyle aldığı kaçak yapılaşmayla mücadele kararı ortada dururken, Mudanya Belediyesi kaçakla mücadele etmek bir tarafa bizzat kendisi kaçak inşaat yaptırdı. Mudanya İlçesi, Güzelyalı Eğitim Mahallesi'nde, 1959 Ada, 2 parselde bulunan park alanına Mudanya Belediye Başkanlığı'nca yaptırılan yaklaşık 200 metrekare taban alanlı inşaatın ruhsatsız olduğu ve kamunun istifade etmesi gereken park alanlarındaki yapılaşma koşullarını belirleyen, Planlı Alanlar İmar Yönetmeliğinin 19. Maddesinin 1. Fıkrasının c) bendi ve alt bentlerinde tarif edilen yapı sınırlarının fazlasıyla aşılarak mevzuata aykırı şekilde yapıldığı belirlendi. Vatandaşlardan gelen şikayet üzerine konuyu inceleyen Bursa Büyükşehir Belediyesi, inşaatın ruhsatsız olduğunu ve alanın 1/1000 Ölçekli İmar Uygulama planında kamuya ait park alanında yani kamusal alanda olduğunu belirleyerek, 775 sayılı Kanunun 18. Maddesi uyarınca 5216 sayılı kanunun Büyükşehir Belediyelerine tanımış olduğu denetim yetkisi kapsamında inşaatı mühürledi. Algı oluşturuluyor Mudanya Belediyesi'nin sosyal medya hesaplarından açıklama yapan Mudanya Belediye Başkanı Hayri Türkyılmaz, yapının kaçak olmasına değinmeden, hizmetin engellendiğini söyledi. <b>Mudanya Belediyesi'nin </b>sosyal medya hesabında yapılan açıklamada, <b>Büyükşehir Belediyesi'nin</b>, Mudanya Belediyesi mülkiyetinde bulunan <b>Güzelyalı Atatürk Parkı'nın </b>2'inci Etabı sosyal tesis inşaatını usule ve hukuka aykırı hareket ederek, 775 Sayılı Kanuna muhalefet gerekçesiyle mühürlediği ve <b>Mudanyalıların </b>yıllardır beklediği hizmetin Büyükşehir tarafından engellendiği iddia edildi. Kaçağa geçit yok Mudanya Belediyesi tarafından hizmetin engellendiği şeklinde algı oluşturulmaya çalışılırken, <b>Büyükşehir Belediyesi'nden </b>yapılan açıklamada, kim tarafından yapılırsa yapılsın kaçak inşaatlara kesinlikle göz yumulmayacağının altı çizildi. Büyükşehir Belediyesi'nin açıklamasında, "İmar Kanunu'nun 21. maddesine istinaden bütün yapıların yapı ruhsatı alma zorunluluğu bulunmakla birlikte, Planlı Alanlar İmar Yönetmeliğinin 56. maddesinin 2. Fıkrasında da belirtildiği üzere kamu kurum ve kuruluşlarınca yapılacak veya yaptırılacak yapılar yapı ruhsatı alınarak inşa edilebilmektedir. Bu şartları taşımadığı için Mudanya Belediyesi mevzuata aykırı bir şekilde kaçak olarak inşa ettirdiği bu yapıya ruhsat da düzenleyememiştir" denildi.</p>
      <figure>
        <img src="https://images.bursadabugun.com/editor/haber/22112019/28296-mtvkzdgyod-2-5dd828e37ea35.jpg"/>
      </figure>
      <figure>
        <img src="https://images.bursadabugun.com/editor/haber/22112019/28296-mtvkzdgyod-3-5dd828e0e9ed9.jpg"/>
      </figure>
    </article>
  </body>
</html>