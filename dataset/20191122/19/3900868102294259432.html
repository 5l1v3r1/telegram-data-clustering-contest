<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562881/pame-diakopes-se-kentro-kratisis-prosfygwn-trwgontas-apo-ena-aygo-pic-"/>
    <meta property="og:site_name" content="NOOZ."/>
    <meta property="article:published_time" content="2019-11-22T19:55:00+00:00"/>
    <meta property="og:title" content="Πάμε διακοπές σε Κέντρο Κράτησης Προσφύγων (τρώγοντας από ένα αυγό...)! [pic]"/>
    <meta property="og:description" content="&quot;Εγώ φίλε περιμένω να πάει καλοκαίρι, να πάω στη Σάμο και να κάνω διακοπές στο Κέντρο Υποδοχής των Προσφύγων. Να αράξω, να τρώω και να πίνω τζάμπα, να κοιμάμαι και να μην με νοιάζει τίποτα&quot;."/>
  </head>
  <body>
    <article>
      <h1>Πάμε διακοπές σε Κέντρο Κράτησης Προσφύγων (τρώγοντας από ένα αυγό...)! [pic]</h1>
      <address>
        <time datetime="2019-11-22T19:55:00+00:00">22 Nov 2019, 19:55</time>
      </address>
      <p>
        <b>"Εγώ φίλε περιμένω να πάει καλοκαίρι, να πάω στη Σάμο και να κάνω διακοπές στο Κέντρο Υποδοχής των Προσφύγων. Να αράξω, να τρώω και να πίνω τζάμπα, να κοιμάμαι και να μην με νοιάζει τίποτα".</b>
      </p>
      <h3>Του Λουκά Βελιδάκη</h3>
      <hr/>
      <p><b>Ίσως </b>να έχετε ακούσει και εσείς παρόμοιες φράσεις. Ίσως δε να είναι και μία ήπια διατύπωση αναφορικά με το πώς κάποιοι συμπατριώτες μας αντιλαμβάνονται το θέμα του προσφυγικού.</p>
      <p><b>Κι αν</b> το καλοσκεφτούμε, είναι μάλλον καλύτερο να τους θεωρούν τουρίστες, παρά λαθραίους εισβολείς... Αλλά, μεταξύ μας, όταν δεν αντιλαμβάνεσαι την πραγματικότητα της δυστυχίας ενός ξεριζωμένου από τον τόπο του ανθρώπου, που περνώντας κύματα και άλλους κινδύνους, κατέληξε εγκλωβισμένος -μαζί με χιλιάδες άλλους- σε μία μικρή έκταση κάποιου νησιού του ανατολικού Αιγαίου, είναι απολύτως λογικό να  ζηλεύεις την... καλοπέραση τους, σε βαθμό που την εποφθαλμιάς κι' όλας.</p>
      <p><b>Ας δούμε</b>, όμως, την πραγματικότητα όπως ακριβώς είναι κι όχι όπως την φανταζόμαστε βάσει της ελλειμματικής ικανότητας μας στην ουσιώδη πρόσληψη των γεγονότων.</p>
      <p><b>Εσείς θα</b> κάνατε διακοπές τρώγοντας κάθε βράδυ ένα αυγό; Λίγο αν μη τι άλλο. Κι αν είχε στο πλάι ένα ρολάκι τυρί ή σπανάκι; Κι αν είχε μία ντομάτα; Δελεαστικό; Αν σας έλεγαν ότι κάθε πρωί θα τρώτε από ένα κρουασάν με πραλίνα φουντουκιού (τίγκα στη ζάχαρη και το φοινικέλαιο), θα θεωρούσατε ότι περνάτε ζωή και κότα; Κι αν το βασικό σας γεύμα ήταν μετρημένες μικρές ποσότητες φαγητού, που δύσκολα σε χορταίνει; Ενδεχομένως να μπαίνατε σε σκέψεις για τον προορισμό των διακοπών σας...</p>
      <p><b>Προ ημερών</b> κυκλοφόρησε στο διαδίκτυο το εβδομαδιαίο πλάνο από το Γενικό Συσσίτιο, όπως προβλέπεται από το κράτος και προσφέρεται από τις συμβεβλημένες εταιρίες.</p>
      <p><b>Αυτά τρώνε</b> οι πρόσφυγες/μετανάστες στα Κέντρα Κράτησης. Με άλλα λόγια, μαζί με τη δυστυχία τους που υποχρεώθηκαν να εγκαταλείψουν τις εστίες τους, το φόβο που αντιμετώπισαν στο ταξίδι της ελπίδας, στο ανέλπιδο της αναμονής τους εδώ, στις τραγικές συνθήκες παραμονής στα hotspots των νησιών, όπου συμβιώνουν σε ελάχιστο χώρο με τόσους όσους δεν αντέχει ο χώρος (κοινώς, δεν χωράνε!) κι όλες τις δυσκολίες και κινδύνους που αυτό συνεπάγεται, τρώνε ελάχιστα και με πενιχρή διατροφική αξία (κι αν δεν τον γνωρίζετε, η ΕΕ πληρώνει για τη σίτιση των προσφύγων/μεταναστών, δεν επιβαρύνουν τον έλληνα φορολογούμενο).</p>
      <p><b>Κι όμως</b>, υπάρχουν άνθρωποι που ζηλεύουν τη ζωή (αιχμαλώτου) των προσφύγων: Ανθρώπων που εκ των πραγμάτων τιμωρούνται διότι υποχρεώθηκαν να ξεριζωθούν από τις πόλεις και τα χωριά τους, για να αποφύγουν πολέμους, λιμούς και λοιμούς.</p>
      <p><b>Είναι απορίας άξιον</b>: Μήπως η εμπειρία μίας ολιγοήμερης διαβίωσης σε Κέντρο Κράτησης για όσους επιθυμούν να... αράξουν κάνοντας "διακοπές" εκεί, λειτουργούσε αποκαλυπτικά και σταματούσαν να λένε αηδίες και να νιώθουν μίσος απέναντι στους πρόσφυγες/μετανάστες;</p>
      <p><b>Άλλωστε</b>, όπως έλεγε και ο Όσκαρ Γουάιλντ, δεν υπάρχει υποκατάστατο για τη εμπειρία...</p>
      <hr/>
      <p>
        <b>Το Γενικό Συσσίτιο</b>
      </p>
      <figure>
        <img src="https://www.nooz.gr/Multimedia/2019/11/3faead2e-581f-44a5-ac07-341f9b464fff.jpg"/>
      </figure>
    </article>
  </body>
</html>