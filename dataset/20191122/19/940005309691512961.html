<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/costul-autostrazii-lugoj-deva-mai-mare-cu-250-milioane-orban-e-de-noaptea-mintii.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T19:37:00+00:00"/>
    <meta property="og:title" content="Costul autostrăzii Lugoj-Deva, mai mare cu 250 milioane €. Orban: &quot;E de noaptea minţii&quot;"/>
    <meta property="og:description" content="Premierul Ludovic Orban a declarat, vineri, că lucrările pe lotul 2 al autostrăzii Lugoj-Deva vor costa mai mult cu 250 de milioane euro, deoarece trebuie schimbată soluţia tehnică pentru un tronson de 9 kilometri ce este tranzitat de urşi."/>
  </head>
  <body>
    <article>
      <h1>Costul autostrăzii Lugoj-Deva, mai mare cu 250 milioane €. Orban: "E de noaptea minţii"</h1>
      <h2>Premierul Ludovic Orban a declarat, vineri, că lucrările pe lotul 2 al autostrăzii Lugoj-Deva vor costa mai mult cu 250 de milioane euro, deoarece trebuie schimbată soluţia tehnică pentru un tronson de 9 kilometri ce este tranzitat de urşi.</h2>
      <address>
        <time datetime="2019-11-22T19:37:00+00:00">22 Nov 2019, 19:37</time>
      </address>
      <p><i>"Pe lotul 2 de pe tronsonul Lugoj - Deja, iniţial s-a aprobat o documentaţie tehnico-economică, pe care a existat aviz de mediu, nu a fost niciun fel de problemă. S-a făcut proiectul, s-a licitat, s-a semnat contractul cu constructorul, au început lucrările, s-au făcut o parte din lucrări, după care ne-am trezit...de la urşi se trage, nu? Nu ştiu de ce, s-a descoperit că-s nişte urşi acolo. Şi să vă spun care e rezultatul: trebuie să schimbăm soluţia tehnică, iar pe cei 9 kilometri, care se pare că-s tranzitaţi de urşi în mod special, pe ceilalţi nu ştiu de ce nu erau. Le place numai prin zona aia să se plimbe, urşilor. Deci asta înseamnă o creştere a costului lucrării cu vreo 250 de milioane de euro. Este ceva de noaptea minţii"</i>, a spus premierul, potrivit Agerpres.</p>
      <p>Ludovic Orban a menţionat că atât timp cât Comisia Europeană va accepta costurile suplimentare la acest proiect, atunci nu se vor genera pierderi pentru România.</p>
      <p><i>"Acum trebuie elucidate împrejurările în care au fost descoperiţi urşii după studiile de fezabilitate (...). Dar acum nu avem ce face, obiectivul nostru este să construim. Din câte am înţeles, proiectul fiind pe finanţare europeană, atâta timp cât cei de la Comisia Europeană acceptă să finanţeze acest cost suplimentar, nu va genera pierderi pentru România şi vom da drumul la lucrări"</i>, a arătat premierul.</p>
      <p>La rândul său, ministrul Transporturilor, Lucian Bode, a adăugat că lotul 2 al autostrăzii, în lungime de 28 de kilometri, a fost licitat de constructor la o valoare de 130 de milioane de euro, după care a apărut problema urşilor.</p>
      <p><i>"Acel lot, de 28 de kilometri, a fost licitat, a demarat construcţia şi s-au trezit, după ce au semnat un contract pe undeva la 130 de milioane de euro, pe toţi cei 28 de kilometri, s-au trezit cu urşii. Urşii circulă pe 9 kilometri din cei 28. Şi atunci ne-am trezit cu ridicarea costurilor la aproximativ încă 250 de milioane de euro. Mai concret, acolo va trebui să finalizăm documentaţia şi să scoatem la licitaţie acel obiectiv strict pe componenta celor 9 kilometri, unde sunt acele tuneluri",</i> a menţionat Bode.</p>
      <p>În ceea ce priveşte lotul 3 al autostrăzii Lugoj-Deva, în lungime de 21,3 kilometri, ministrul Transporturilor a spus că în zilele următoare va fi luată o decizie pentru ca acesta să fie dat în trafic.</p>
      <p> </p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>
        <i>
          <b>Abonați-vă gratuit la <a href="https://stirileprotv.ro/stiri/ilikeit/stirile-pro-tv-lanseaza-newsletter-ul-pentru-telefonul-mobil-gratuit-prin-whatsapp.html">newsletter-ul Știrile Pro TV de pe WhatsApp</a>. Primiți în fiecare zi cele mai importante știri pe telefon! </b>
        </i>
      </p>
      <p>Sursa: Agerpres</p>
    </article>
  </body>
</html>