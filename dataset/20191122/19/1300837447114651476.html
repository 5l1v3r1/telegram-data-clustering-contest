<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/politica/2019/11/22/ue-in-corso-a-palazzo-chigi-vertice-maggioranza-sul-mes-_f632be58-0d81-4f05-a8aa-84d95ca2591e.html"/>
    <meta property="og:site_name" content="ANSA.it"/>
    <meta property="article:published_time" content="2019-11-22T19:39:38+00:00"/>
    <meta property="og:title" content="Mes: vertice di maggioranza 'costruttivo'. Salvini attacca Conte"/>
    <meta property="og:description" content="Secondo fonti della maggioranza, l'incontro è stato 'utile e costruttivo' e Gualtieri avrebbe difeso 'i punti diforza e i miglioramenti che interessano l'Italia'. All'incontro, oltre al presidente del Consiglio, c'erano anche, tra gli altri, i ministri Di Maio, Gualtieri e Amendola (ANSA)"/>
  </head>
  <body>
    <article>
      <h1>Mes: vertice di maggioranza 'costruttivo'. Salvini attacca Conte</h1>
      <h2>Secondo fonti della maggioranza si sarebbe trattato di un incontro 'utile e costruttivo'</h2>
      <address><time datetime="2019-11-22T19:39:38+00:00">22 Nov 2019, 19:39</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/11/7/e30d1103090d2d778b9082044d07070c.jpg"/>
          <figcaption>Giuseppe Conte, uff sta Palazzo Chigi<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/22/9559dec2770a3469f78869532a5aebb6.jpg"/>
          <figcaption>Il presidente del Consiglio Giuseppe Conte paga il conto della cena dei ministri al ristorante Arancio d'Oro, Roma 21 Novembre 2019<cite>RIPRODUZIONE RISERVATA © Copyright ANSA</cite></figcaption>
        </figure>
      </slideshow>
      <p>E' terminato da qualche ora il vertice di maggioranza sul Mes a Palazzo Chigi. Ed è terminato anche l'incontro tra il premier Giuseppe Conte e il commissario agli Affari Economici Ue, Pierre Moscovici, tenutosi parallelamente alle battute finali del vertice sul Mes.</p>
      <p>"Questa mattina a Palazzo Chigi si è svolta una riunione utile e costruttiva, durante la quale il ministro dell'Economia Roberto Gualtieri ha illustrato i contenuti della riforma del Mes, difendendone i punti di forza ed i miglioramenti che interessano l'Italia", fanno sapere fonti del ministero dell'Economia, aggiungendo che nei prossimi giorni si terranno ulteriori approfondimenti sugli aspetti più tecnici del trattato. All'incontro di maggioranza, spiegano le stesse fonti, c'è stata 'forte sintonia sulla necessità che, riguardo al terzo aspetto del pacchetto richiesto dall'Italia a giugno che riguarda l'introduzione della garanzia sui depositi nell'ambito del completamento dell'Unione bancaria, la roadmap sia sufficientemente ambiziosa e salvaguardi gli interessi del Paese'.<br/><br/> Il leader della Lega, Matteo Salvini, a Unomattina, torna ad attaccare il premier, Giuseppe Conte, per la vicenda del Mes. "Organizzate un confronto qui a Unomattina con Conte sul Mes? Se lui viene qua o fa la figura del bugiardo o dello smemorato", afferma Salvini.  "Non vorrei che Conte avesse venduto la nostra sovranità per tenersi la poltrona. Se fosse andata così, allora saremmo di fronte ad alto tradimento. E, in pace come in guerra, è un reato punibile con la galera", sostiene Salvini.</p>
      <p> </p>
      <p>"Oggi abbiamo scoperto che c'è un negoziato che è da un anno in corso: il delirio collettivo sul Mes è stato suscitato dal leader dell'opposizione, lo stesso che qualche mese fa partecipava ai tavoli discutendo di Mes, perché abbiamo avuto vertici di maggioranza con i massimi esponenti della Lega, quattro incontri" e ora c'è chi scopre che era al tavolo "a sua insaputa, aveva detto ieri Conte a margine dell'assemblea dell'Anci ad Arezzo.</p>
      <p>"Oggi - aveva aggiunto - ci si meraviglia e lo stesso partito che partecipava a vertici di maggioranza sul tema scopre l'esistenza del Mes e grida allo scandalo: questo è un atteggiamento irresponsabile". "Come i cittadini pretendono dal governo un atteggiamento responsabile, così io pretendo un'opposizione seria, credibile, perché difendiamo tutti gli interessi nazionali, altrimenti è un sovranismo da operetta", sottolinea.</p>
      <p>Immediata era stata la replica di Salvini. "Il signor Conte - aveva attaccato in una nota - è bugiardo o smemorato. Se fosse onesto direbbe che a quei tavoli, così come a ogni dibattito pubblico, compresi quelli parlamentari, abbiamo sempre detto di no al Mes. Non è difficile da ammettere e del resto, se necessario, ci sono numerose dichiarazioni a testimonianza della contrarietà espressa da tutti i componenti della Lega, ministri compresi, su questo argomento. Cosa teme il presidente del Consiglio? Ha forse svenduto i risparmi degli italiani?".</p>
      <p>"I cittadini non si devono preoccupare, non mi risulta", aveva spiegato inoltre il premier replicando a chi gli chiedeva informazioni sull'esistenza di una norma in manovra che permetterebbe agli enti locali, in particolare ai Comuni, di bloccare i conti a chi non paghi multe e altre tasse locali.</p>
      <p>"Dobbiamo superare la stagione dei tagli lineari, che ha privato i territori di risorse preziose. Lo Stato non deve più far cassa a danno dei Comuni", aveva concluso il premier.</p>
      <footer>RIPRODUZIONE RISERVATA © Copyright ANSA</footer>
      <related>
        <h4>Notizie Correlate</h4>
        <a href="http://www.ansa.it/sito/notizie/politica/2019/11/22/catalfo-a-studio-norma-mantenere-neo-mamme-al-lavoro_9a949229-6691-4e67-bb2c-8344cf784fc5.html"/>
        <a href="http://www.ansa.it/sito/notizie/politica/2019/11/22/moscovici-riforma-mes-non-e-un-problema-per-italia_f2868fa4-3120-43e1-947d-dbee11a3f345.html"/>
        <a href="http://www.ansa.it/sito/videogallery/economia/2019/11/22/mes-di-maio-non-vogliamo-riforma-che-stritoli-il-paese_43b0f25f-0d51-4b0c-9d6f-42bd9f166b6c.html"/>
        <a href="http://www.ansa.it/sito/videogallery/economia/2019/11/22/manovra-catalfo-studiamo-norma-per-mantenere-neo-mamme-al-lavoro_9ba6bd5d-b9d4-4242-bc06-ad4c1041aa17.html"/>
      </related>
    </article>
  </body>
</html>