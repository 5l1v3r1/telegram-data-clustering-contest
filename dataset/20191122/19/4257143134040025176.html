<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/22/eljaras-indult-a-matrai-eromu-telephelyen-kialakult-gazkepzodes-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-22T19:22:00+00:00"/>
    <meta property="og:title" content="Eljárás indult a Mátrai Erőmű telephelyén kialakult gázképződés ügyében"/>
    <meta property="og:description" content="Rendőrségi eljárás indult a Mátrai Erőmű Zrt. visontai telephelyén kialakult gázképződés ügyében - jelentette be a Heves megyei rendőrfőkapitány pénteken Markazon."/>
  </head>
  <body>
    <article>
      <h1>Eljárás indult a Mátrai Erőmű telephelyén kialakult gázképződés ügyében</h1>
      <address><time datetime="2019-11-22T19:22:00+00:00">22 Nov 2019, 19:22</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/21/gulyas-gergely-remhirkeltes-zajlik-a-matrai-eromu-kapcsan"/>
        <a href="https://infostart.hu/belfold/2019/11/12/ken-es-foszfortartalmu-gaz-kerult-a-levegobe-visontan"/>
      </related>
      <h3>Rendőrségi eljárás indult a Mátrai Erőmű Zrt. visontai telephelyén kialakult gázképződés ügyében - jelentette be a Heves megyei rendőrfőkapitány pénteken Markazon.</h3>
      <p>Czinege László a cég és az érintett hatóságok által a térség településvezetőinek szervezett tájékoztatón elmondta: az ügyről megjelent sajtóinformációkra alapozva szerdán és csütörtökön két hasonló tartalmú, környezetkárosítás miatt tett feljelentés érkezett a rendőrségre. Jelezte: az elfogultság látszatát is elkerülendő, kérelmére a vizsgálatot a Borsod-Abaúj-Zemplén Megyei Rendőr-főkapitányság folytatja le.</p>
      <p>Az eseményen Hampó Norbert, az erőmű biztonsági vezetője hangsúlyozta: a térségben élők, valamint a társaság és a környező ipari park dolgozóinak biztonsága nincs veszélyben.</p>
      <blockquote>Szakértők bevonásával jelenleg is vizsgálják a gázképződés kialakulásának okait, és tart a probléma felszámolása - tette hozzá.</blockquote>
      <p>Azt mondta: a Mátrai Erőmű Zrt. az ügyben mindvégig maximális gondossággal járt és jár el. A gázkoncentráció műszeresen is mérhető emelkedése kizárólag az erőmű területén található Őzse-völgyi víztározóból táplált, zárt pótvízmedencetérben volt tapasztalható. A területen először nitrogén-monoxid, majd kénhidrogén jelenlétét mutatták ki. Ezt követően elrendelték a terület lezárását, és szellőztetéssel rövid időn belül sikerült a gázkoncentrációt a medencetérben és a szivattyúházban is normalizálni.</p>
      <p>Ezzel párhuzamosan az erőmű a dolgozóit, majd a környező települések lakosait is tájékoztatta a kialakult helyzetről - közölte a biztonsági vezető. Hangsúlyozta: a probléma megoldásába ugyancsak bevont hatóságok szakvéleménye alapján a térségben élők sem az észlelés napján, sem azóta nem voltak veszélyben. A katasztrófavédelem és az erőmű műszeres vizsgálatai az említett helyszíneken kívül sehol nem mutattak ki mérhető gázkoncentrációt, csupán a víztározóból származó szaghatás volt érzékelhető - jegyezte meg.</p>
      <p>Ennek alapján az erőmű vezetése visszautasítja és cáfolja a vállalat mulasztását sugalmazó, illetve "rémhírkeltő, ugyanakkor bizonyítékokkal alá nem támasztott sajtóhíreket" - mondta.</p>
      <p>Hampó Norbert arra is kitért:</p>
      <blockquote>tart az Őzse-völgyi víztározó leeresztése. Az ott kialakult bomlási folyamatok elemzése után elvégzik a meder kotrását és csak a helyreállítást követően használják újra a létesítményt.</blockquote>
      <p>Pógyor Zsuzsanna, a társaság egészségügyi szolgálatvezetője újságírói kérdésre válaszolva elmondta: a dolgozók közül a magas gázkoncentrációhoz köthetően mintegy húsz ember fordult hozzájuk szem- és torokirritációval, ám mindannyian keresőképesek, tüneteik 2-3 napon belül elmúltak.</p>
      <p>Plachi Péter, a Heves Megyei Katasztrófavédelmi Igazgatóság helyettes vezetője a tájékoztatón arról beszélt: a katasztrófavédelem az Őzse-völgyi tározóval és a Bene-patakkal kapcsolatban történt lakossági bejelentés óta folyamatosan végzett és jelenleg is végez méréseket mobillaborok segítségével az erőmű területén és annak környezetében. A bejelentést követően kizárólag az erőmű területén mutatták ki kénhidrogén és foszforhidrogén jelenlétét, ám azóta ez a gázterhelés is megszűnt - mondta.</p>
      <p>A Heves megyei katasztrófavédelem 10 napja közölte az MTI-vel, hogy kén- és foszfortartalmú gáz képződött a Mátrai Erőmű Zrt. visontai telephelyén, hangsúlyozva: a gáz emberre nem veszélyes.</p>
    </article>
  </body>
</html>