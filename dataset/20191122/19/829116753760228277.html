<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191122-3d-nyomtato-keszit-husmentes-steak-izrael-vallalkozas.html"/>
    <meta property="og:site_name" content="Origo"/>
    <meta property="article:published_time" content="2019-11-22T19:32:00+00:00"/>
    <meta property="og:title" content="3D nyomtatóval készít húsmentes steaket egy vállalkozás"/>
    <meta property="og:description" content="Ha tökéletesítik a megoldást, az új szintre emelheti a húsmentes húsok világát."/>
  </head>
  <body>
    <article>
      <h1>3D nyomtatóval készít húsmentes steaket egy vállalkozás</h1>
      <address><time datetime="2019-11-22T19:32:00+00:00">22 Nov 2019, 19:32</time> by <a rel="author">Origo</a></address>
      <p>
        <b>Az igazi húsból készült steakkel megegyező minőségű, sőt, attól megkülönböztethetetlen, növényi alapú hússzeleteket ígér egy izraeli startup, amely 3D nyomtatási technológiával állítja elő az élelmiszert.</b>
      </p>
      <p>A Redefine Meat alapítóit több dolog motiválta saját húsmentes húst kínáló koncepciójuk kidolgozásában, mutatja be a <a href="https://www.bloomberg.com/news/articles/2019-11-22/fake-meat-companies-are-racing-to-3d-print-steaks?srnd=premium-europe">Bloomberg</a>.</p>
      <p>Az egyik az volt, hogy véleményük szerint növényi alapú vagy állati sejtek tenyésztésével készülő hamburgert készíteni most már nem különösebben számít érdekességnek. Nem nagyon vannak viszont még a húsmentes húsok piacán olyan húshelyettesítő termékek, melyek sikeresek lehetnek a fogyasztóknál. Hiányzik a karaj, a steak - pontosabban olyan készítmények, melyek állagukban és megjelenésükben is ugyanazt az élményt kínálják, mint a megszokott, valódi húsból készülő termékek.</p>
      <p>A másik pedig, ezzel összefüggésben, hogy szerintük a jelenlegi húsmentes húsok nem tudják azt, amire ők készülnek saját megoldásukkal: mivel általában egyetlen homogén masszából gyártják le azokat, nem igazán lehet a fogyasztó igényei szerint szabályozni például nedvességtartalmukat vagy épp textúrájukat. Holott - vallják a Redefine Meatnél - ez hozzátartozik a húsfogyasztás élményéhez.</p>
      <figure>
        <iframe data-src="https://twitter.com/DelraySystems/status/1196473514414526469?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az izraeli startup viszont azt ígéri: fejlesztés alatt álló technológiájukkal mindez megoldható.</p>
      <p>
        <mark>Az elsősorban steakek készítésére ajánlott megoldással, a kért paraméterek szerinti műhús előállítását számítógép vezérli.</mark>
      </p>
      <p>A megadottak szerint a rendszer gondoskodik arról, hogy a steakbe a megfelelő arányú és színű, növényi alapú "tinták" kerüljenek, melyek a szelet műhús színéért, erezetéért, állagáért felelnek. Az eredmény pedig egy specális 3D nyomtatón előálló, emberi fogyasztásra szánt élelmiszer.</p>
      <figure>
        <iframe data-src="https://twitter.com/LuxResearch/status/1173766015890706433?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A vállalkozásnál azt ígérik, hogy hamarosan képesek lesznek arra, hogy az igazi húsokhoz megtévesztésig hasonló növényi alapúakat hozzanak létre, úgy, hogy lényegében felépítik teljes szövetrendszerét. Az eredmény szerintük annyira tökéletes lesz, hogy még a legelhivatottabb húsrajongók sem tudnak majd különbséget tenni igazi és műhús között.</p>
      <aside>A műhúsok globális piaca dinamikusan nő, a Barclays becslése szerint, idén már eléri a 14 milliárd dollárt, de 2029-re akár ennek tízszeresére is, 140 milliárd dollárra nőhet.</aside>
      <p>Van tehát üzleti megalapozottsága annak, hogy a fogyasztók számára minél változatosabb és az eredetivel minden tekintetben egyező élményt kínáló húsmentes húsok legyenek elérhetők.</p>
      <aside>Az izraeli cég idén szeptemberben 6 millió dolláros injekciót kapott egy nagy német baromfiipari vállalattól és befektetési alapoktól, a további fejlesztések költségeire.</aside>
      <figure>
        <img src="https://cdn.nwmgroups.hu/s/img/i/1807/20180719vegan-steak-illusztracio.jpg?w=644&amp;h=429"/>
        <figcaption>Vegán steakkszeletek (illusztráció)<cite>Forrás: Shutterstock</cite></figcaption>
      </figure>
      <p>Az izraeli cég 2020 első negyedévére ígéri, hogy elkészülnek a mű-steak nagyközönségnek bemutatható változatával.</p>
      <p>Ugyanakkor nem ők az egyetlenek, akik ilyen projekten dolgoznak. A Scionti 3D-s technológiával, rizs, borsó és tengeri alga felhasználásával készített steake idén februárban egy barcelonai rendezvényen mutatkozott be. Ez állagát tekintve azonban inkább palacsintára, mintsem magas minőségű marhahúsra hasonlított. A cég jelzése szerint, jelenleg is tökéletesítik a megjelenést, az állagot és az ízvilágot. A Scionti egyébként most 4 dolláros költséggel állít elő egy, közel 20 dekagrammos steak-szeletet saját prototípus nyomtatóján, de az eljárás fejlesztésével, a következő év végére 2 dollárra vinnék le ezt a költséget.</p>
    </article>
  </body>
</html>