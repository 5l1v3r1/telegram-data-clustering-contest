<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/o-tramp-diaveveoni-oti-meni-pistos-ston-pens-gia-ti-8esi-tou-antiproedrou"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T19:15:26+00:00"/>
    <meta property="og:title" content="Ο Τραμπ διαβεβαιώνει ότι μένει πιστός στον Μάικ Πενς για τη θέση του αντιπροέδρου"/>
    <meta property="og:description" content="Ο πρόεδρος των ΗΠΑ Ντόναλντ Τραμπ επιβεβαίωσε ότι μένει πιστός στο πρόσωπο του Μάικ Πενς ως υποψηφίου αντιπροέδρου του στις εκλογές του 2020, αντικρούοντας τις φήμες που κυκλοφορούσαν περί αντικατάστασής του."/>
  </head>
  <body>
    <article>
      <h1>Ο Τραμπ διαβεβαιώνει ότι μένει πιστός στον Μάικ Πενς για τη θέση του αντιπροέδρου</h1>
      <address>
        <time datetime="2019-11-22T19:15:26+00:00">22 Nov 2019, 19:15</time>
      </address>
      <p>Ο πρόεδρος των ΗΠΑ Ντόναλντ Τραμπ επιβεβαίωσε ότι μένει πιστός στο πρόσωπο του Μάικ Πενς ως υποψηφίου αντιπροέδρου του στις εκλογές του 2020, αντικρούοντας τις φήμες που κυκλοφορούσαν περί αντικατάστασής του.</p>
      <p>Βάσει της φημολογίας που διακινείται, ο Τραμπ σκεφτόταν να αντικαταστήσει τον Πενς με την πρώην πρέσβειρα των ΗΠΑ στον ΟΗΕ Νίκι Χέιλι. Αυτές οι φήμες συνεχίζονταν για πολύ καιρό, αφότου οι Τραμπ και Πενς ανακοίνωσαν επίσημα ότι κατεβαίνουν μαζί στις εκλογές του 2020.</p>
      <p>«Είναι ο άνθρωπός μου, είναι ο φίλος μου» σημείωσε ο Αμερικανός πρόεδρος στη συνέντευξη που παραχώρησε την Παρασκευή στο Fox News, ενώ έσπευσε να εξάρει τη Χέιλι επιμένοντας ότι και εκείνη θα «εμπλακεί».</p>
      <p>Η Νίκι Χέιλι παραιτήθηκε από τη θέση της πρέσβειρας τον περασμένο χρόνο κι έκτοτε έγραψε ένα βιβλίο, όπου απέφυγε να ασκήσει κριτική στον πρόεδρο των ΗΠΑ, αν και άφησε να εννοηθεί ότι οι δυο τους δεν συμφωνούσαν πάντα.</p>
      <p>Από την άλλη, ο Ντόναλντ Τραμπ απέφυγε να επιβεβαιώσει εάν ο νυν υπουργός Εξωτερικών Μάικ Πομπέο θα αποχωρήσει από το κυβερνητικό σχήμα και θα θέσει υποψηφιότητα για μια έδρα στη Γερουσία, από το Κάνσας, τη γενέτειρά του.</p>
      <p>Ο μεγιστάνας περιορίστηκε να πει ότι ο Πομπέο θα εκλεγόταν με άνεση, εάν έθετε υποψηφιότητα κι ότι ενδεχομένως θα το σκεφτόταν, εάν πίστευε ότι υπήρχε περίπτωση οι Ρεπουμπλικανοί να χάσουν εκεί.</p>
      <p>Πηγή: ΑΠΕ</p>
    </article>
  </body>
</html>