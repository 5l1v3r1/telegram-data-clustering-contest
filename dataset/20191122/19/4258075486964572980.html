<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/the-pink-ball-test-wriddhiman-saha-was-the-fastest-to-reach-100-dismissals-in-36-test-matches-dgtl-1.1074073"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-22T19:43:54+00:00"/>
    <meta property="og:title" content="ঘরের মাঠে ‘সুপারম্যান’ হয়ে উঠলেন ঋদ্ধিমান, গড়লেন নতুন নজির"/>
    <meta property="og:description" content="ভারত-বাংলাদেশ দ্বিতীয় টেস্টের প্রথম দিনে দুরন্ত কিপিং করেন ঋদ্ধিমান। উইকেটের পিছনে দাঁড়িয়ে শাদমান ও মাহমুদুল্লাহর ক্যাচ ধরেন তিনি।"/>
  </head>
  <body>
    <article>
      <h1>ঘরের মাঠে ‘সুপারম্যান’ হয়ে উঠলেন ঋদ্ধিমান, গড়লেন নতুন নজির</h1>
      <address><time datetime="2019-11-22T19:43:54+00:00">22 Nov 2019, 19:43</time> by <a rel="author">নিজস্ব প্রতিবেদন</a></address>
      <p>ঘরের মাঠে ভারতের উইকেট কিপার<a href="https://www.anandabazar.com/topic/wriddhiman-saha"> ঋদ্ধিমান সাহা</a> নজির গড়লেন। মহেন্দ্র সিংহ ধোনি, সৈয়দ কিরমানি, কিরণ মোরে এবং নয়ন মোঙ্গিয়ার মতো দেশের সেরা উইকেট কিপারদের সঙ্গে একই বন্ধনীতে শুক্রবারই বসে পড়লেন ‘সুপারম্যান’।  </p>
      <p>ইডেন টেস্টের প্রথম দিন শাদমান ইসলামের ক্যাচ ধরার ফলে ঋদ্ধিমানের টেস্ট ক্রিকেটে শিকার সংখ্যা দাঁড়াল ১০০। ভারতীয় উইকেট কিপারদের মধ্যে দ্রুততম হিসেবে এই মাইলফলকে পৌঁছন বাংলার উইকেট কিপার। ৩৬টি টেস্টে তিনি এই কীর্তি গড়েন। টেস্টে ধোনির শিকার সংখ্যা ২৯৪। ভারতীয় কিপারদের মধ্যে দেশের প্রাক্তন উইকেট কিপারের শিকার সংখ্যা সব চেয়ে বেশি। ধোনি অবশ্য বেশি টেস্ট ম্যাচ খেলেছেন।</p>
      <p>অস্ট্রেলিয়ার মাটিতে টেস্ট ক্রিকেট থেকে অবসর নেন মাহি। তিনি অবসর নেওয়ায় ঋদ্ধিমানের সামনে সুযোগ এসে যায় টেস্ট ম্যাচে উইকেটের পিছনে দাঁড়ানোর। মাঝে মাঝেই চোট থাবা বসায় ঋদ্ধির খেলায়। চোট সারিয়ে ১৯ মাস পরে দলে প্রত্যাবর্তন ঘটে বাংলার ছেলের। তার পর থেকেই চেনা ছন্দে ধরা দিচ্ছেন ঋদ্ধিমান।</p>
      <p>
        <b>আরও পড়ুন:</b>
        <a href="https://www.anandabazar.com/sport/the-pink-ball-test-match-report-of-eden-test-day-1-dgtl-1.1073948">২ উইকেট হারিয়েই বাংলাদেশের রান টপকে গেল ভারত, ইডেন মাতাচ্ছেন কোহালি-পূজারা</a>
      </p>
      <p>ভারত-বাংলাদেশ দ্বিতীয় টেস্টের প্রথম দিনে দুরন্ত কিপিং করেন ঋদ্ধিমান। উইকেটের পিছনে দাঁড়িয়ে শাদমান ও মাহমুদুল্লাহর ক্যাচ ধরেন তিনি। তার মধ্যে মাহমুদুল্লাহর ক্যাচটা এক কথায় অনবদ্য। ইশান্ত শর্মার বল মাহমুদুল্লাহর ব্যাট ছুঁয়ে প্রথম স্লিপের কাছে পৌঁছয়। বিরাট কোহালি দাঁড়িয়েছিলেন প্রথম স্লিপে। ঋদ্ধি শরীর ছুড়ে ক্যাচটি ধরেন। বলা ভাল, কোহালির হাতের থেকে ছিনিয়ে নেন সেই ক্যাচ। প্রথম স্লিপের জন্য সহজ ক্যাচ ছিল সেটা। কিন্তু, রিফ্লেক্সে ঋদ্ধি ঝাঁপিয়ে পড়ে দুরন্ত ক্যাচ ধরেন। কোহালি মাঠের ভিতরে সব সময়েই আগ্রাসী। প্রতিক্রিয়া দেখাতেই পছন্দ করেন তিনি। ঋদ্ধিমানের দুরন্ত ক্যাচ দেখে কোহালি জড়িয়ে ধরেন ‘সুপারম্যান’কে। ওরকম ক্যাচ ধরলে তো ‘বিরাট’ অভিনন্দনই আশা করতে পারেন ঋদ্ধিমান। </p>
      <p>
        <b>আরও পড়ুন:</b>
        <b>
          <a href="https://www.anandabazar.com/sport/the-pink-ball-test-kolkata-ready-for-historic-test-dgtl-1.1073931">ফুটছে টইটম্বুর গ্যালারি, নতুন ইতিহাস গড়ল ইডেন​</a>
        </b>
      </p>
    </article>
  </body>
</html>