<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/824873/to-tmima-archaiotiton-apanta-ga-ta-ekklisiastika-mnimeia136"/>
    <meta property="og:site_name" content="Philenews"/>
    <meta property="article:published_time" content="2019-11-22T19:17:00+00:00"/>
    <meta property="og:title" content="Το Τμήμα Αρχαιοτήτων απαντά για τα εκκλησιαστικά μνημεία"/>
    <meta property="og:description" content="Το Τμήμα Αρχαιοτήτων ανακοίνωσε ότι η νέα πολιτική που έχει θέσει σε εφαρμογή το τελευταίο εξάμηνο, στοχεύει στην αξιοποίηση εξειδικευμένων και έμπειρων επιστημόνων του ιδιωτικού τομέα, στην εκπόνηση εξειδικευμένων μελετών, για την αποκατάσταση των εκκλησιαστικών μνημείων."/>
  </head>
  <body>
    <article>
      <h1>Το Τμήμα Αρχαιοτήτων απαντά για τα εκκλησιαστικά μνημεία</h1>
      <address>
        <time datetime="2019-11-22T19:17:00+00:00">22 Nov 2019, 19:17</time>
      </address>
      <p>
        <b>Το Τμήμα Αρχαιοτήτων ανακοίνωσε ότι η νέα πολιτική που έχει θέσει σε εφαρμογή το τελευταίο εξάμηνο, στοχεύει στην αξιοποίηση εξειδικευμένων και έμπειρων επιστημόνων του ιδιωτικού τομέα, στην εκπόνηση εξειδικευμένων μελετών, για την αποκατάσταση των εκκλησιαστικών μνημείων.</b>
      </p>
      <p>Απαντώντας σε δημοσίευμα, το Τμήμα υπενθυμίζει ότι «σύμφωνα με τις ισχύουσες νομοθεσίες οι εμπειρογνώμονες-μελετητές διορίζονται από τον εκάστοτε ιδιοκτήτη, δηλαδή στην προκειμένη περίπτωση από τις αρμόδιες εκκλησιαστικές αρχές. Η πολιτική αυτή κρίθηκε αναγκαία για τη διεύρυνση των δραστηριοτήτων του Τμήματος, ώστε να μπορέσει να ανταποκριθεί αποτελεσματικά και να προστατεύσει τα εκκλησιαστικά μνημεία».</p>
      <p>«Η ίδια πολιτική ισχύει ήδη εδώ και πολλές δεκαετίες για τα μνημεία του νεότερου πολιτισμού, και έχει επίσης εφαρμοστεί και σε πολλές περιπτώσεις εκκλησιαστικών μνημείων με επιτυχία. Η αξιολόγηση και η ιεράρχηση των προτεραιοτήτων, για τα έργα της κάθε Μητρόπολης, γίνεται σε στενή συνεργασία με τις Μητροπόλεις και τα κριτήρια αυτής της ιεράρχησης σχετίζονται πρωτίστως με την κατάσταση των μνημείων και την ωρίμανση των μελετών, αλλά και την οικονομική ετοιμότητα των αρμόδιων φορέων», προστίθεται στην ανακοίνωση.<br/><br/>Στην περίπτωση του Αγίου Σάββα της Καρόνος, όπως αναφέρεται, «το Τμήμα Αρχαιοτήτων προτίθεται να συνεργαστεί με την Ιερά Μητρόπολη της Πάφου, για την προώθηση μελέτης και έργων συντήρησης και αποκατάστασης, τόσο της εκκλησίας, όσο και των κελιών ως σύνολο, στο άμεσο μέλλον».<br/><br/>Προς το παρόν, αναφέρει η ανακοίνωση, « το Τμήμα Αρχαιοτήτων έχει επιμεληθεί τον καθαρισμό και την ευπρέπεια του χώρου της μονής, τα κελιά της οποίας κατ’ εξαίρεση έχει απαλλοτριώσει, αφού αυτά ανήκαν σε διάφορους ιδιοκτήτες, προκειμένου να τα προστατεύσει και να τα συντηρήσει».<br/><br/>Το Τμήμα Αρχαιοτήτων, καταλήγει η ανακοίνωση, « είναι εκ των πραγμάτων υποχρεωμένο να εργαστεί με συγκεκριμένο πρόγραμμα και στo πλαίσιo των οικονομικών δυνατοτήτων που υπάρχουν, χωρίς οποιαδήποτε διάκριση». <br/> </p>
      <p>Πηγή: philenews/KYΠΕ</p>
    </article>
  </body>
</html>