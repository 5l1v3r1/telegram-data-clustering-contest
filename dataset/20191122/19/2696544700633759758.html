<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Negyen_tamadtak_ra_az_ATV_munkatarsara"/>
    <meta property="og:site_name" content="HVG.hu"/>
    <meta property="article:published_time" content="2019-11-22T19:42:00+00:00"/>
    <meta property="og:title" content="Négyen támadtak rá az ATV munkatársára"/>
    <meta property="og:description" content="Az operatőr a siófoki kórháznál szeretett volna forgatni."/>
  </head>
  <body>
    <article>
      <h1>Négyen támadtak rá az ATV munkatársára</h1>
      <address><time datetime="2019-11-22T19:42:00+00:00">22 Nov 2019, 19:42</time> by <a rel="author">hvg.hu</a></address>
      <p>
        <b>Az operatőr a siófoki kórháznál szeretett volna forgatni.</b>
      </p>
      <p>Az ATV operatőre felvételeket szeretett volna készíteni a Siófokon, amikor négy ember nekiesett és megpróbálták tőle elvenni a kamerát, írja az <a href="http://www.atv.hu/belfold/20191122-negyen-tamadtak-az-atv-operatorere-video">atv.hu</a>. A csatorna munkatársa ismeretlen tettesek ellen feljelentést tett a rendőrségen.</p>
      <p>A portál azt írja, az operatőr a kórházban történt eseményekről szeretett volna beszámolni, amikor először egy magát biztonsági őrnek kiadó férfi megpróbálta leállítani a forgatást, majd azt mondta, "rendőrségi feljelentés lesz ebből" - csak később derült ki, hogy igaza lett.</p>
      <p>Az első férfi után három biztonsági őr és a vezetőjük jelentek meg. Utóbbi odalépett az operatőrhöz, hogy elvegye a kameráját. Csak megrángatnia sikerült az eszközt, de emiatt azt már nem lehetett használni. Az ATV munkatársai ezután mentek a rendőrségre feljelentést tenni.</p>
      <p>Az esetről készült videófelvételt az atv.hu cikkében tudja megnézni.</p>
      <p>Kicsivel több, mint egy hónap alatt ez volt már a második támadás a csatorna munkatársai ellen. Az önkormányzati választások napján Pécsen <a href="https://hvg.hu/itthon/20191013_Itt_az_elso_balhe_a_jobbikos_kepviselot_falhoz_nyomtak_az_ATV_riporteret_bantalmaztak_Pecsen">bántalmazták </a>az ATV riporterét, amikor a jobbikos Gyimesi Gáborral próbált bemenni az önkormányzat épületébe.</p>
      <p>
        <i>Nyitóképünkön az ATV székháza látható.</i>
      </p>
      <related>
        <a href="https://hvg.hu/itthon/20190921_Havas_HenrikATV_csorte_a_Hit_Gyulekezeterol_es_a_Fideszrol"/>
        <a href="https://hvg.hu/elet/20191108_Kiderult_ki_lesz_Krug_Emilia_utodja_az_ATVben"/>
      </related>
    </article>
  </body>
</html>