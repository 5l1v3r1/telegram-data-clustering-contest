<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90311"/>
    <meta property="og:site_name" content="Denník politika"/>
    <meta property="article:published_time" content="2019-11-22T19:35:02+00:00"/>
    <meta property="og:title" content="Čaputová v diplomacii pripomína ľudské práva, pre Pellegriniho je dôležitý program vlády"/>
    <meta property="og:description" content="Prezidentka na stretnutí s čínskym ministrom zahraničných vecí vyslovila obavy zo zhoršujúcej sa situácie v oblasti ochrany ľudských práv"/>
  </head>
  <body>
    <article>
      <h1>Čaputová v diplomacii pripomína ľudské práva, pre Pellegriniho je dôležitý program vlády</h1>
      <address><time datetime="2019-11-22T19:35:02+00:00">22 Nov 2019, 19:35</time> by <a rel="author">Webnoviny</a></address>
      <h3>Fotogaléria: Zuzana Čaputová</h3>
      <h3>
        <a href="https://www.webnoviny.sk/ceny-pohonnych-latok-v-39-tyzdni-zvacsa-rastli/benzinka-jpg-2/">Fotogaléria: Peter Pellegrini</a>
      </h3>
      <p>22.11.2019 (Webnoviny.sk) – Prezidentka Zuzana Čaputová pri rokovaniach so zahraničnými partnermi pripomína aj tému dodržiavania ľudských práv. Premiér Peter Pellegrini (Smer-SD) sa drží programového vyhlásenia vlády. Na otázky agentúry SITA ohľadom zdôrazňovania ľudských práv v diplomacii to uviedli ich hovorcovia. Prezidentka i premiér sa tiež hlásia k vyhláseniu troch ústavných činiteľov o orientácii Slovenska na EÚ a NATO. Šéf Národnej rady SR Andrej Danko (SNS), ktorý sa netají priateľským vzťahom k Rusku, na otázky neodpovedal.</p>
      <h3>Rešpektuje deklaráciu najvyšších ústavných činiteľov</h3>
      <p>Pellegrini sa pri svojich zahraničných cestách riadi programovým vyhlásením vlády, „<i>ktoré zdôrazňuje jednoznačnú kontinuitu v proeurópskej a proatlantickej orientácii Slovenskej republiky, založenú na širokej politickej zhode,</i>“ píše sa v stanovisku jeho hovorkyne Patrície Macíkovej.</p>
      <p>Prezidentka pri svojich vyhláseniach rešpektuje deklaráciu najvyšších ústavných činiteľov. Tá predpokladá, tak ako programové vyhlásenie vlády, „<i>že najvyšší ústavní činitelia budú spoločne dbať o jasnú a zodpovednú komunikáciu proeurópskej a proatlantickej orientácie Slovenskej republiky a spoločne prijatých rozhodnutí v rámci Európskej únie (EÚ) a NATO</i>,“ napísal hovorca hlavy štátu Martin Strižinec.</p>
      <p>Prezidentka zdôrazňuje aj tému ľudských práv a pri rokovaniach na medzinárodnej úrovni pravidelne pripomína dôležitosť ich dodržiavania. Urobila tak aj počas stretnutia s čínskym ministrom zahraničných vecí Wangom I. „<i>Pani prezidentka vyjadrila, v súlade so spoločnou pozíciou EÚ, znepokojenie a obavy zo zhoršujúcej sa situácie v oblasti ochrany ľudských práv v Číne a zo zadržiavania právnikov a ľudskoprávnych aktivistov, ako aj z postavenia etnických a náboženských menšín. Zároveň vyjadrila očakávanie pokroku v ľudskoprávnom dialógu medzi Európskou úniou a Čínou,</i>“ poznamenal jej hovorca.</p>
      <h3>Premiér postupuje v súlade s hodnotami EÚ</h3>
      <p>Pellegriniho hovorkyňa neuviedla príklad kritiky nedodržiavania ľudských práv zo strany premiéra. Podľa nej však postupuje v súlade s hodnotami EÚ. „<i>V oblasti zahraničnej politiky, vrátane ľudskoprávnej agendy Slovensko zároveň úzko koordinuje svoje pozície v rámci EÚ. Dodržiavame všetky sankčné režimy, respektíve reštrikčné opatrenia, na ktorých sa zhodneme na úrovni EÚ alebo OSN</i>,“ uviedla Macíková.</p>
      <p>Čaputová, Pellegrini a Danko sa 27. júna sa spoločne prihlásili k vyhláseniu o proeurópskej a proatlantickej orientácii Slovenska. Pôvodný dokument podpísali 23. októbra 2017 vtedajší prezident Andrej Kiska, predseda NR SR Danko a vtedajší predseda vlády Robert Fico. Danka však viackrát kritizovali, že spoločné vyhlásenie porušuje. Známe sú jeho selfie s predsedom ruskej Dumy Viačeslavom Volodinom, ktorý je na sankčnom zozname EÚ. V minulosti sa tiež pokúsil na Slovensko pozvať bieloruského prezidenta Alexandra Lukašenka.</p>
      <p>Viac k témam: <a href="https://www.webnoviny.sk/tag/diplomacia/"><u>diplomacia</u></a>, <a href="https://www.webnoviny.sk/tag/ludske-prava/"><u>ľudské práva</u></a><br/>Zdroj: Webnoviny.sk – <a href="https://www.webnoviny.sk/caputova-v-diplomacii-pripomina-ludske-prava-pre-pellegriniho-je-dolezity-program-vlady/"><u>Čaputová v diplomacii pripomína ľudské práva, pre Pellegriniho je dôležitý program vlády</u></a> © SITA Všetky práva vyhradené.</p>
    </article>
  </body>
</html>