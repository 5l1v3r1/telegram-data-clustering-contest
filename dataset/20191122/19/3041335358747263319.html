<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/world/oploforos-anoikse-pyr-se-sxoleio-kai-akinitopoiithike-apo-kathigiti/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T19:41:55+00:00"/>
    <meta property="og:title" content="Οπλοφόρος άνοιξε πυρ σε σχολείο και ακινητοποιήθηκε από καθηγητή"/>
    <meta property="og:description" content="Πανικός επικράτησε σε σχολείο στη πόλη Βέλικα Πλάνα στη Σερβία."/>
  </head>
  <body>
    <article>
      <h6 class="kicker">Σερβία</h6>
      <h1>Οπλοφόρος άνοιξε πυρ σε σχολείο και ακινητοποιήθηκε από καθηγητή</h1>
      <h2>Πανικός επικράτησε σε σχολείο στη πόλη Βέλικα Πλάνα στη Σερβία.</h2>
      <address><time datetime="2019-11-22T19:41:55+00:00">22 Nov 2019, 19:41</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Δύο πυροβολισμοί σημειώθηκαν σήμερα το μεσημέρι σε σχολείο μέσης εκπαίδευσης στην πόλη Βέλικα Πλάνα που βρίσκεται 92 χιλιόμετρα νότια του Βελιγραδίου.</p>
      <p>Όπως αναφέρεται σε ανακοινωθέν του υπουργείου Παιδείας «σε αίθουσα του σχολείου της μέσης εκπαίδευσης «Vuk Karadjic« στην Βέλικα Πλάνα εισέβαλε σήμερα το μεσημέρι, κατά τη διάρκεια της έκτης ώρας του μαθήματος της φιλοσοφίας, άγνωστος άνδρας, ένοπλος, με αυτόματο όπλο και εκρηκτικά κάτω από το γιλέκο, ο οποίος βρισκόταν σε κατάσταση ψυχικής διαταραχής και μιλούσε ασυνάρτητα».</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Ράγισε» καρδιές το γράμμα 7χρονης στον Άη Βασίλη</a>
      </p>
      <p>Στην ανακοίνωση αναφέρεται επίσης ότι ο καθηγητής που βρισκόταν εκείνη την στιγμή στην αίθουσα του μιλούσε για να τον ηρεμήσει.</p>
      <h3>Τον σταμάτησε ο καθηγητής γυμναστικής</h3>
      <p>Κάποιος μαθητής κατάφερε να βγει και ειδοποίησε τον γυμναστή που είναι ο υπεύθυνος του τμήματος.</p>
      <p>Ο καθηγητής της γυμναστικής προσπάθησε να ακινητοποιήσει τον εισβολέα κρατώντας το όπλο του μέχρι να εκκενώσουν όλοι οι μαθητές την αίθουσα.</p>
      <p>Ακολούθησε πάλη κατά την διάρκεια της οποίας ο δράστης πυροβόλησε δύο φορές, χωρίς ωστόσο να τραυματίσει τον καθηγητή.</p>
      <p>Στο τέλος ακινητοποιήθηκε και παραδόθηκε στην αστυνομία, αναφέρεται στο ανακοινωθέν που εξέδωσε το υπουργείο Παιδείας της Σερβίας.</p>
      <p>Σε ανακοινωθέν της αστυνομίας λέγεται ότι ο δράστης είναι 46 χρόνων, δεν είχε καμία σχέση με το σχολείο και διεξάγονται έρευνες για τα κίνητρα του.</p>
      <p>Τα σερβικά ΜΜΕ μεταδίδουν ότι πρόκειται για ψυχικά άρρωστο άτομο και εικάζεται ότι «πρόθεση του ήταν να προκαλέσει κατάσταση ομηρίας στο σχολείο».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>