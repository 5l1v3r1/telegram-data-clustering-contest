<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714778-artemhs-sorras-%C2%ABkapoioi-theoroysan-oti-htan-o-gios-toy-apollona-poy-erchotan-na-toys-sosei%C2%BB.html"/>
    <meta property="og:site_name" content="madata.gr"/>
    <meta property="article:published_time" content="2019-11-22T19:00:00+00:00"/>
    <meta property="og:title" content="Αρτέμης Σώρρας: «Κάποιοι θεωρούσαν ότι ήταν ο γιος του Απόλλωνα που ερχόταν να τους σώσει»"/>
    <meta property="og:description" content="«Πολλοί ζούσαν και ανέπνεαν για τον Αρτέμη Σώρρα. Καταστράφηκαν οικογένειες. Κάποιοι θεωρούσαν ότι ο Σώρρας ήταν ο γιος του Απόλλωνα που ερχόταν να τους σώσει».Με"/>
  </head>
  <body>
    <article>
      <h1>Αρτέμης Σώρρας: «Κάποιοι θεωρούσαν ότι ήταν ο γιος του Απόλλωνα που ερχόταν να τους σώσει»</h1>
      <address>
        <time datetime="2019-11-22T19:00:00+00:00">22 Nov 2019, 19:00</time>
      </address>
      <p>«Πολλοί ζούσαν και ανέπνεαν για τον Αρτέμη Σώρρα. Καταστράφηκαν οικογένειες. Κάποιοι θεωρούσαν ότι ο Σώρρας ήταν ο γιος του Απόλλωνα που ερχόταν να τους σώσει».<br/><br/>Με αυτά τα λόγια επιχείρησε να σκιαγραφήσει το προφίλ  του ιδρυτή της «Ελλήνων Συνέλευσις» Αρτέμη Σώρρα ο δημοσιογράφος, Λευτ. Ρήνος καταθέτοντας ενώπιον του Τριμελούς Εφετείου Κακουργημάτων όπου εκδικάζεται η υπόθεση της εγκληματικής οργάνωσης.<br/><br/>Ο δημοσιογράφος , ο οποίος ερεύνησε το «φαινόμενο Σώρρα» στην Αμερική , αναφέρθηκε στον τρόπο με τον οποίο ο βασικός κατηγορούμενος κατάφερνε να επηρεάζει τους οπαδούς του και έκανε λόγο για ένα «τραπεζικό κόλπο» που είχε στηθεί βασιζόμενο σε διάφορες θεωρίες συνομωσίας.<br/><br/>«Τα γραφεία της «Ελλήνων Συνέλευσις», που κάθε ένα ήταν μία ξεχωριστή ΜΚΟ, πλήρωναν 1000 ευρώ για να λάβουν 100 εξώδικα (σ.σ. προς τις δημόσιες αρχές για να μην καταβάλουν τις οφειλές τους). Δηλαδή 10 ευρώ το ένα. Αυτά τα πουλούσαν στον κόσμο, περίπου 30 ευρώ το καθένα. Έχω ακούσει και περίπτωση που έδωσε 200 ευρώ» κατέθεσε συμπληρώνοντας πως «υπήρχε πλήρης επηρεασμός».<br/><br/>«Απώτερος σκοπός ήταν η εξουσία. Κάποια στιγμή ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο. Πιστεύω ότι ήξεραν πως δεν υπήρχαν αυτά τα χρήματα. Τα ποσά ήταν εξωπραγματικά» ανέφερε χαρακτηριστικά ο μάρτυρας.<br/><br/>Ο ίδιος συμπλήρωσε πως οι κατηγορούμενοι «βρήκαν έφορο έδαφος σε χιλιάδες κόσμο». «Το ουσιαστικό αποτέλεσμα ήρθε με τον πολιτικό φορέα. 10.000 άτομα περίπου. Κάποιοι μπορούσαν να πληρώσουν αλλά δεν το έκαναν και έχασαν τις περιουσίες τους τελικά. Άλλοι που φώναζαν ότι ήταν λάθος, βαφτίστηκαν προδότες από το Σώρρα και εκδιώχθηκαν» τόνισε.<br/><br/>Αναφερόμενος στην έρευνα του, η οποία ξεκίνησε το 2011, ο Λ. Ρήνος υπογράμμισε πως στην Πάτρα του είχαν πει ότι«ο Σώρρας παίρνει, δεν δίνει».<br/><br/>Όπως κατέθεσε, ο Αρτ. Σώρρας και ένας ακόμη κατηγορούμενος, εμφανίστηκαν στην Αμερική  υποστηρίζοντας ότι διέθεταν χρεόγραφα αμερικανικού δημοσίου ύψους 600 εκατομμυρίων δολαρίων τα οποία προέρχονταν από την  πώληση στον Ομπάμα και στην αμερικανική κυβέρνηση μίας αρχαίας ελληνικής τεχνολογίας διαστημικών καυσίμων.<br/><br/>«Τα έγγραφα, που δεν αποδέχονται οι ΗΠΑ, δεν αξίζουν ούτε όσο το χαρτί πάνω στο οποίο είναι τυπωμένα» είπε ο μάρτυρας απευθυνόμενος στο δικαστήριο.</p>
    </article>
  </body>
</html>