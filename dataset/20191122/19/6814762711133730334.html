<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S7s7P/volvo-bojuje-proti-plastovemu-odpadu"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T19:31:00+00:00"/>
    <meta property="og:title" content="Volvo bojuje proti plastovému odpadu"/>
    <meta property="og:description" content="Slovo ekologie ve spojení s automobilkou dnes každý vnímá hlavně optikou elektrifikace modelové nabídky. Volvo ukazuje, že to ani zdaleka není komplexní pohled."/>
  </head>
  <body>
    <article>
      <h6 class="kicker">Ekologie v automobilismu</h6>
      <h1>Volvo bojuje proti plastovému odpadu</h1>
      <address><time datetime="2019-11-22T19:31:00+00:00">22 Nov 2019, 19:31</time> by <a rel="author" href="https://echo24.cz/author/jan-blazek" target="_blank">Jan Blažek</a></address>
      <slideshow>
        <figure>
          <img src="https://echo24.cz/img/5dd82a63ffd8fa2b1e441e53/1040/540/FIT?_sig=DR2c3519PFTGujnO2ZU-2_-IiCwsz1VyQUDb_VbCTBE"/>
          <figcaption>Volvo a ekologie<cite>Foto: Volvo</cite></figcaption>
        </figure>
        <figure>
          <img src="https://echo24.cz/img/5dd82a67ffd8fa2b1e441e95/1040/540/FIT?_sig=7STAoAS12HVIEq-_Pgsidpugm8CTIEEUBiHj6JcY7Uk"/>
          <figcaption>Volvo a ekologie<cite>Foto: Volvo</cite></figcaption>
        </figure>
        <figure>
          <img src="https://echo24.cz/img/5dd82a62ffd8fa2b1e441dc3/1040/540/FIT?_sig=tnvquJq6TklAImnp1zk34SkAejuMjbMsjTXRj71mjEc"/>
          <figcaption>Volvo a ekologie<cite>Foto: Volvo</cite></figcaption>
        </figure>
        <figure>
          <img src="https://echo24.cz/img/5dd82a64ffd8fa2b1e441e62/1040/540/FIT?_sig=TET_89reIudypjveGA2BlCvkL-nen6Yix8bpM2wPQ1c"/>
          <figcaption>Volvo a ekologie<cite>Foto: Volvo</cite></figcaption>
        </figure>
        <figure>
          <img src="https://echo24.cz/img/5dd82a65ffd8fa2b1e441e72/1040/540/FIT?_sig=itINhsspURqMUn_BDkY4Dgh2dAELzgZul50doBPi0X4"/>
          <figcaption>Volvo a ekologie<cite>Foto: Volvo</cite></figcaption>
        </figure>
        <figure>
          <img src="https://echo24.cz/img/5dd82a66ffd8fa2b1e441e83/1040/540/FIT?_sig=b_3cdBq4_ULq6lmzNq2rVCerEk5j8snWL1NRVpIRCQQ"/>
          <figcaption>Volvo a ekologie<cite>Foto: Volvo</cite></figcaption>
        </figure>
        <figure>
          <img src="https://echo24.cz/img/5dd82a68ffd8fa2b1e441ea9/1040/540/FIT?_sig=mlrtVxDgLb5KbON6igsS7DT9hcp3DnTaEj7qctmqZfQ"/>
          <figcaption>Volvo a ekologie<cite>Foto: Volvo</cite></figcaption>
        </figure>
      </slideshow>
      <p>
        <b>Slovo ekologie ve spojení s automobilkou dnes každý vnímá hlavně optikou elektrifikace modelové nabídky. Volvo ukazuje, že to ani zdaleka není komplexní pohled.</b>
      </p>
      <p>Pro jednou zapomeňme na baterie, elektromotory, součinitele odporu vzduchu a jiné parametry, které charakterizují auto jako produkt. Neřešme ani snahy o klimaticky neutrální výrobu a podívejme se, jak může být automobilka aktivní v tématu životního prostředí i jinak.</p>
      <p>Jako obrovský problém se v dnešní době jeví plastový odpad, který v enormním množství končí v oceánech a mořích. Dokonce se uvádí, že každou minutu je do oceánu vysypán jeden nákladní vůz plný plastového odpadu. A právě plast je jednou z oblastí, v níž Volvo aktivně koná. Vloni se automobilka rozhodla, že ve svých kancelářích, kantýnách i na svých akcích nebude používat jednorázové plasty a nahradí je ekologičtějším řešením. V plné míře by to mělo být patrné právě od začátku roku 2020, kdy by měl být tento proces v rámci firmy ze 100 % dokonán. Tento krok souvisí s ochranou vod v oceánech a z aktivní podporou kampaně Clean Seas (Čistá moře), s kterou se Volvo ztotožňuje.</p>
      <p>S oceánem má spojitost i další projekt Volva. Vloni v rámci jednání Ocean Summit, které proběhlo v Göteborgu při příležitosti zastávky závodu Volvo Ocean Race, jehož je Volvo partnerem, automobilka ukázala speciální verzi plug-in hybridu modelové řady XC60, u které značka využila plastový odpad převážně právě z oceánů. Celkem použila zhruba 60 kilogramů, z nichž vzniklo na 170 interiérových dílů. Třeba vysloužilé rybářské sítě a námořní lana se proměnily v designovou plastovou konzoli mezi předními sedadly. Podlahové koberečky jsou utkány z vláken získaných z recyklovaných PET lahví a z recyklované bavlny pocházející z odstřižků při výrobě oděvů.</p>
      <p>A ani to není vše. Značka je totiž partnerem projektu Living Seawall, který je realizován ve spolupráci s australským Institutem námořní vědy a s designovým studiem Reef Design Lab. V přístavu v Sydney byl nainstalována tzv. „živoucí hráz“ sestavená z 50 speciálně vyvinutých dlaždic, jež byly mimochodem vyrobeny 3D tiskem. Svou strukturou tyto prvky nahrazují přírodní kořeny mangrovníku a jsou vhodným místem pro malé mořské organizmy, které žijí z mořského mikroodpadu, což pomáhá třeba i k odfiltrování těžkých kovů z mořské vody.</p>
      <related>
        <a href="https://echo24.cz/a/Sc2cA/sest-tydnu-bezradnosti-nad-vrakem-elektroauta-v-rakousku-baterii-vyjmuli-az-experti-tesly"/>
      </related>
    </article>
  </body>
</html>