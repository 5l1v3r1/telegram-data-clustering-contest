<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260301/aystria-eklepsan-tonoys-gnostis-sokolatas-to-kolpo-me-to-fortigo-gia-na-tin-metaferoyn"/>
    <meta property="og:site_name" content="LiFO"/>
    <meta property="article:published_time" content="2019-11-22T19:15:00+00:00"/>
    <meta property="og:title" content="Αυστρία: Έκλεψαν τόνους γνωστής σοκολάτας - Το κόλπο με το φορτηγό για να την μεταφέρουν"/>
    <meta property="og:description" content="Οι αυστριακές αρχές προσπαθούν να ανακτήσουν σχεδόν 20 τόνους σοκολάτας Milka, αξίας περίπου 50.000"/>
  </head>
  <body>
    <article>
      <h1>Αυστρία: Έκλεψαν τόνους γνωστής σοκολάτας - Το κόλπο με το φορτηγό για να την μεταφέρουν</h1>
      <h2>Οι αυστριακές αρχές προσπαθούν να ανακτήσουν σχεδόν 20 τόνους σοκολάτας Milka, αξίας περίπου 50.000</h2>
      <address><time datetime="2019-11-22T19:15:00+00:00">22 Nov 2019, 19:15</time> by <a rel="author">NEWSROOM</a></address>
      <p>
        <b>Αυστριακοί ερευνητές προσπαθούν να ανακτήσουν σχεδόν 20 τόνους <a href="https://www.lifo.gr/tags/%CE%A3%CE%BF%CE%BA%CE%BF%CE%BB%CE%AC%CF%84%CE%B1">σοκολάτας</a> Milka, αξίας περίπου 50.000 ευρώ, που έκαναν φτερά στο ταξίδι τους προς το Βέλγιο, ανέφερε σήμερα η αστυνομία.</b>
      </p>
      <p>Το φορτηγό της μεταφορικής εταιρίας που έπρεπε να παραλάβει, στις 15 Νοεμβρίου, τις σοκολάτες που μόλις είχαν βγει από το εργοστάσιο της Milka στο Μπλούντεντς, στο δυτικό τμήμα της χώρας, «είχε στην πραγματικότητα κλεμμένη πινακίδα κυκλοφορίας», δήλωσε στο Γαλλικό Πρακτορείο ο Στέφαν Έντερ, εκπρόσωπος της αστυνομίας του Τιρόλου.</p>
      <p>Η επιχείρηση στο Τιρόλο που είχε αναλάβει τη μεταφορά είχε αναθέσει την παράδοση σε μια άλλη, ουγγρική εταιρία, η οποία με τη σειρά της ζήτησε από μια υπεργολαβική εταιρία στην Τσεχία να διασχίσει την Ευρώπη για να παραδώσει το φορτίο στο Βέλγιο. Ένας άγνωστος εμφανίστηκε στη συνέχεια στην ουγγρική μεταφορική εταιρία λέγοντας ότι ήταν ο Τσέχος οδηγός στον οποίο είχε πιστωθεί η παραγγελία αυτή και ο οποίος πήγε να παραλάβει το φορτίο στην Αυστρία.</p>
      <p>Έδειξε στο αυστριακό εργοστάσιο της Milka στο Μπλούντεντς πλαστά παραστατικά και φόρτωσε στο φορτηγό τις σοκολάτες, οι οποίες δεν έφθασαν ποτέ στον προορισμό τους. Παραμένουν μέχρι σήμερα άφαντες όπως και το φορτηγό.</p>
      <p>Σύμφωνα με την αστυνομία του Τιρόλου, η κλοπή τέτοιων ποσοτήτων σοκολάτας είναι σπάνια αλλά όχι πρωτόγνωρη. Ένα παρόμοιο περιστατικό είχε συμβεί ήδη στην περιοχή.</p>
      <p>Με πληροφορίες από ΑΠΕ-ΜΠΕ, AFP</p>
    </article>
  </body>
</html>