<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198287/to-velgio-efthase-stin-3i-genia-ton-exypnon-taytotiton"/>
    <meta property="og:site_name" content="CNN.gr"/>
    <meta property="article:published_time" content="2019-11-22T19:28:13+00:00"/>
    <meta property="og:title" content="Το Βέλγιο έφθασε στην 3η γενιά των «έξυπνων» ταυτοτήτων"/>
    <meta property="og:description" content="Η Εσθονία είναι η χώρα που θεωρείται πρότυπο όσον αφορά στην ψηφιακή διακυβέρνηση αλλά δεν είναι το μόνο κράτος – μέλος της Ευρωπαϊκής Ένωσης που έχει κάνει..."/>
  </head>
  <body>
    <article>
      <h1>Το Βέλγιο έφθασε στην 3η γενιά των «έξυπνων» ταυτοτήτων</h1>
      <h2>Η Εσθονία είναι η χώρα που θεωρείται πρότυπο όσον αφορά στην ψηφιακή διακυβέρνηση αλλά δεν είναι το μόνο κράτος – μέλος της Ευρωπαϊκής Ένωσης που έχει κάνει σημαντικά βήματα όσον αφορά στην αξιοποίηση των ψηφιακών τεχνολογιών. Αυτό τουλάχιστον δείχνουν να υποστηρίζουν στο Βέλγιο, όπου οι νέου τύπου ταυτότητες με τη χρήση «έξυπνου» chip συμπληρώνουν πλέον πάνω από 15 χρόνια ζωής.</h2>
      <figure>
        <img src="https://cdn.cnngreece.gr/media/com_news/users/697/mallassmall.jpg"/>
      </figure>
      <p>Δημήτρης Μαλλάς, CNN Greece 21:28 , 22 November 2019</p>
      <p>Στην προσέγγιση που ακολούθησε το Βέλγιο όσον αφορά την ταυτότητα του κάθε πολίτη αναφέρθηκε σε πρόσφατη παρουσίαση του που οργανώθηκε από την πρεσβεία του Βελγίου ο <b>Frank Leyman</b>, ο οποίος χαρακτηρίζεται ως ο «ψηφιακός» πρέσβης της χώρας και ασχολείται με την ηλεκτρονική διακυβέρνηση από το 2005. Η παρουσίαση του κ. Leyman ήταν και μία έμμεση ένδειξη του ενδιαφέροντος βελγικών επιχειρήσεων, όπως είναι η <b>Zetes</b>, για τον επικείμενο διαγωνισμό για τις<b> ταυτότητες νέου τύπου που θα προκηρύξει εντός του 2020 η ελληνική κυβέρνηση.</b></p>
      <p>Κατά την παρουσίαση του ο κ. Leyman αναφέρθηκε στο τι έχει κάνει μέχρι τώρα το Βέλγιο και πολλοί από τους παρευρισκόμενους θυμήθηκαν αρκετές από τις εξαγγελίες που έχουν γίνει από την πλευρά του υπουργείου Ψηφιακής Διακυβέρνησης. Για παράδειγμα, στο Βέλγιο ο<b> κάθε πολίτης έχει έναν μοναδικό αριθμό</b>, τον οποίο αποκτά όταν γεννιέται. Τα μητρώα των πολιτών είναι διασυνδεδεμένα μεταξύ τους και οι υπάλληλοι στο δημόσιο τομέα είναι εκείνοι που αναζητούν τα έγγραφα για μία αίτηση. Όπως, επίσης, οι φορολογικές δηλώσεις είναι σχεδόν έτοιμες και διαθέσιμες online. Η ταυτότητα είναι διασυνδεδεμένη με το<b> σύστημα eIDAS</b> της Ευρωπαϊκής Ένωσης και, φυσικά, υπάρχει μία κεντρική σελίδα από όπου είναι διαθέσιμες όλες οι υπηρεσίες.</p>
      <p>Από εκεί και πέρα, στο Βέλγιο δείχνουν να έχουν αποφασίσει να <b>«πειραματιστούν» με τη δημιουργία ενός οικοσυστήματος που αξιοποιεί την «έξυπνη» ταυτότητα ως μέσο αναγνώρισης του πολίτη</b>. Το αποτέλεσμα είναι, για παράδειγμα, να μπορείς να αγοράσεις online εισιτήρια για το τρένο ή τα μέσα μαζικής μεταφοράς και το σύστημα να σε αναγνωρίζει από την ταυτότητα σου! Όπως, επίσης, οι τηλεπικοινωνιακοί πάροχοι έχουν δημιουργήσει μία εταιρεία που πιστοποιήθηκε από τη βελγική κυβέρνηση και δημιούργησε μία mobile ταυτότητα που είναι διαθέσιμη στο smartphone. Επίσης, πολλές αλυσίδες έχουν αρχίσει να αποδέχονται την ταυτότητα των Βέλγων καταναλωτών προκειμένου να «μετράνε» πόντους, καταργώντας κατά κάποιον τρόπο τις κλασικές κάρτες πιστότητας. Αν και το πιο πρακτικό ενδεχομένως να είναι η χρήση της ταυτότητας για να μπαίνει ένας πολίτης στο σπίτι του, χρησιμοποιώντας <b>μία «έξυπνη» κλειδαριά!</b></p>
      <p>Σύμφωνα με τον κ. Leyman, οι πολίτες ζητούν περισσότερο προσωποποιημένες υπηρεσίες, να συμμετέχουν στη διαμόρφωση των υπηρεσιών και να παίρνουν απαντήσεις σε ερωτήματα τους σε εύλογο χρονικό διάστημα. Και αναμένει ότι στο άμεσο μέλλον θα αρχίσουμε να χρησιμοποιούμε όλο και περισσότερο την τεχνητή νοημοσύνη προκειμένου να γίνει ακόμη πιο εύκολη η επαφή μεταξύ του κράτους και των πολιτών.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198226/nees-taytotites-to-esthoniko-profil-kai-to-yper-tsip-me-ola-ta-stoixeia">Νέες ταυτότητες: Το εσθονικό «προφίλ» και το υπερ-τσιπ με όλα τα στοιχεία</a>
        </li>
        <li>
          <a href="https://www.cnn.gr/news/politiki/story/198116/pierrakakis-eos-to-2021-i-sygxoneysi-olon-ton-arithmon-mitroon-se-enan">Πιερρακάκης: Έως το 2021 η συγχώνευση όλων των αριθμών μητρώων σε έναν</a>
        </li>
        <li>
          <a href="https://www.cnn.gr/news/ellada/story/197925/nees-taytotites-ta-stoixeia-poy-tha-anagrafontai-kai-i-teliki-morfi-toys">Νέες ταυτότητες: Πώς θα είναι &amp; ποια στοιχεία θα αναγράφονται</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/2636/velgio">ΒΕΛΓΙΟ</a>
        </li>
        <li>
          <a href="https://www.cnn.gr/eidhseis/tag/11852/nees-taytotites">ΝΕΕΣ ΤΑΥΤΟΤΗΤΕΣ</a>
        </li>
        <li>
          <a href="https://www.cnn.gr/eidhseis/tag/14662/taytotites">ΤΑΥΤΟΤΗΤΕΣ</a>
        </li>
        <li>
          <a href="https://www.cnn.gr/eidhseis/tag/52643/astynomikes-taytothtes">ΑΣΤΥΝΟΜΙΚΕΣ ΤΑΥΤΟΤΗΤΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/23/198331/snapshot/2763813.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198288/snapshot/21397917.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198289/snapshot/2366293.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198293/snapshot/ARTEMHS.jpg"/>
      </figure>
    </article>
  </body>
</html>