<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/nemzetkozi-sport/kiallt-bale-mellett-zidane-2047485/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T19:03:00+00:00"/>
    <meta property="og:title" content="Kiállt Bale mellett Zidane"/>
    <meta property="og:description" content="Engem csak az érdekel, mit tud nekünk nyújtani a pályán – mondta az edző."/>
  </head>
  <body>
    <article>
      <h6 class="kicker">ESÉLY</h6>
      <h1>Kiállt Bale mellett Zidane</h1>
      <address>
        <time datetime="2019-11-22T19:03:00+00:00">22 Nov 2019, 19:03</time>
      </address>
      <h4>Engem csak az érdekel, mit tud nekünk nyújtani a pályán – mondta az edző.</h4>
      <p>Zinedine Zidane, a Real Madrid vezetőedzője megvédte Gareth Bale-t, miután a walesi labdarúgó a támadások kereszttűzébe került Spanyolországban.</p>
      <blockquote>Nagy visszhangot váltott ki, amit tett, de nekünk a futballra kell koncentrálnunk. Engem csak az érdekel, mit tud nekünk nyújtani a pályán, nem az, amit mondott</blockquote>
      <p>– jelentette ki a francia szakember arra reagálva, hogy a szélső kedden olyan walesi zászlóval ünnepelte válogatottja kijutását az Európa-bajnokságra, amelyen az volt olvasható: „Wales, golf, Madrid, ebben a sorrendben”.</p>
      <p>Zidane szerint Bale meccseket eldöntő játékos lehet ismét, aki nagyon fontos eleme csapatának, amikor nem sérült. Ezt már megmutatta korábban, és újra meg fogja mutatni – jelentette ki a királyi gárda trénere.</p>
      <p>A walesi válogatott kedden 2-0-ra legyőzte a magyar együttest a cardiffi találkozón, ezzel a három éve elődöntős gárda ismét kijutott a kontinensviadalra.</p>
      <p>Az ünneplést követően a Marca című spanyol sportnapilap a következő kommentet fűzte a történtekhez válaszként: „Tiszteletlen. Helytelen. Hálátlan. Ebben a sorrendben”.</p>
      <p>A szélső 2013 óta a Real Madrid játékosa, de sokszor volt sérült, így tartósan egyik szezonjában sem tudott olyan meghatározó teljesítményt nyújtani, amilyet elvártak tőle. Cristiano Ronaldo tavaly nyári távozását követően egyértelműen neki kellett volna átvennie a vezér szerepét, erre azonban nem volt képes.</p>
      <p>A nemzetközi sportsajtó az elmúlt átigazolási időszakokban egyre többet és konkrétabban írt távozásáról, Bale azonban maradt, de továbbra is kiegészítő játékosnak számít. Már amikor egyáltalán olyan egészségi állapotban van, hogy bevethető.</p>
      <p>Klubjában legutóbb másfél hónappal ezelőtt lépett pályára, majd a válogatott októberi mérkőzéseit követően újfent sérülés miatt nem számíthatott rá Zidane. A walesi válogatottnak azonban novemberben már ismét rendelkezésére állt, amit rossznéven vettek Spanyolországban.</p>
      <p>A játékos egy nyilatkozatban elmondta: jobban érzi magát a válogatottban, mint klubcsapatában, ezért szívesebben is játszik a nemzeti csapatban.</p>
      <p>
        <i>Forrás: MTI</i>
      </p>
    </article>
  </body>
</html>