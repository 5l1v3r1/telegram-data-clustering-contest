<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/akp-li-zengin-den-chp-li-ozkoc-a-ulan-davasi,849280"/>
    <meta property="og:site_name" content="T24"/>
    <meta property="article:published_time" content="2019-11-22T19:23:00+00:00"/>
    <meta property="og:title" content="AKP’li Zengin’den CHP’li Özkoç’a “Ulan” davası"/>
    <meta property="og:description" content="AKP’li Zengin’den CHP’li Özkoç’a “Ulan” davası"/>
  </head>
  <body>
    <article>
      <h1>AKP’li Zengin’den CHP’li Özkoç’a “Ulan” davası</h1>
      <h2>AKP’li Zengin’den CHP’li Özkoç’a “Ulan” davası</h2>
      <address>
        <time datetime="2019-11-22T19:23:00+00:00">22 Nov 2019, 19:23</time>
      </address>
      <p>AKP Grup Başkanvekili <b>Özlem Zengin</b>, CHP Grup Başkanvekili <b>Engin Özkoç</b>'a 'ulan' sözüyle ilgili dava açabileceğini söyledi.<br/>Tokat’ta, 26 Haziran Atatürk Kültür Sarayı'nda düzenlenen 'Ailede Huzur ve Kadın" paneline katılan AKP’li Zengin, konferans öncesinde CHP Grup Başkanvekili Engin Özkoç'un TBMM Genel Kurulu'nda söylediği, "Bu kadına haddini bildirin" sözleriyle ilgili basın mensuplarının sorularını yanıtladı.</p>
      <h3>"O özrün dilenmesi biraz zaruriyettendi"</h3>
      <p>TBMM’deki ilk başörtülü milletvekili <b>Merve Kavakçı</b>’nın 20 yıl önce yaşadıklarını anlatan ve bunun tekrarlandığını savunan Zengin, “Onların Grup Başkanvekili bir özür diledi ama, o özrün dilenmesi biraz zaruriyettendi. Çünkü özür dilemeseydi ceza alacaktı. Ve Genel Kurul devam edemeyecekti. O Genel Kurul’ın akışı için gerekiyordu. Fakat tüm bunlara rağmen ben orada bir konuşma yaptım ve devamında da konuyu konuşmayı devam edeceğiz. Çünkü bizim söylediğimiz pek çok teyidi oldu. CHP zihniyeti dediğimiz o yaklaşımın, o duruşun refleks olarak tezahürünü Genel Kurul’da yaşamış olduk" dedi.</p>
      <h3>"Bizi anlama zorluğu çekiyorlar"</h3>
      <p>Özkoç’un kendisine yönelik olarak kullandığı “ulan” ifadesiyle ilgili dava açabileceğini kaydeden Zengin, şöyle devam etti:<br/><i>“Genel Başkanları başörtülülerle alakalı olumlu cümle söylerken bir taraftan bakıyorsunuz, kendi genel başkanlarını çok iyi dinlemeleri lazım. En azından. Bizi anlama zorluğu çekiyorlar. Onu fark ediyorum. Bir de başında 'ulan' varmış. Ben maalesef o telaş içinde kaçırmışım. O ifade ile ilgili dava açabilirim. Çünkü Genel Kurul’da onunla ilgili bir özür olmadı. Ben onu yazılı olanları okuduktan sonra gördüm. O ifade ile ilgili yasal yollara başvurabilirim. Bizim Genel Kurul’da beklediğimiz her zaman kendimizi ifade ederken belli bir edep içerisinde muhatabımızın şahsına değil, fikirlerine bizim için cevap vermek anlamlı.”</i></p>
    </article>
  </body>
</html>